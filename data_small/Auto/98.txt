Kone visi šiuolaikiniai automobiliai sukurti taip, kad vairuotojui leistų tobulai susireguliuoti darbo vietą, tačiau svarbu žinoti, kaip tai taisyklingai padaryti. R. Pociaus teigimu, vairuotojo pozicija turi būti sureguliuota taip, kad jis jaustųsi patogiai, matytų viską aplinkui bei galėtų efektyviai valdyti transporto priemonę. Maža to, netinkamas vairuotojo vietos paruošimas gali lemti ne tik prastą vairavimo kokybę bei avarijų tikimybę, bet ir ilgalaikių sveikatos problemų. „Jei vairuotojo vieta tinkamai sureguliuota, jis turi jaustis patogiai, būti neįsitempęs, gali visiškai susikoncentruoti į kelią. Jis net ir ilgų kelionių metu neturėtų jausti pernelyg didelio nuovargio būtent dėl vairavimo. Aišku, tam įtakos gali turėti kitos sveikatos problemos ar išsidėvėjusi automobilio sėdynė“, – kalba draudimo ekspertas. Kaip tvirtina R. Pocius, pirmiausia reikėtų atkreipti dėmesį į vairuotojo sėdynės poziciją. Kalbant bendrai, sėdynė turi liestis su kuo didesniu kūno plotu. Tai itin aktualu kalbant apie vairuotojo šlaunis, nes jei nedidelė jų dalis remsis į sėdynę – kojos, sėdmenys ir netgi nugara labai greitai pavargs. Sėdynė vairo atžvilgiu turėtų būti sureguliuota taip, kad, iki galo išmynus sankabos pedalą, kairė koja būtų šiek tiek sulenkta per kelį, o kulnas remtųsi į automobilio grindis. Būtent pagal tai parenkamas optimalus sėdynės atstumas iki vairo. Jei automobilis su automatine greičių dėže, galima pabandyti išminti įsivaizduojamą sankabos pedalą ir stebėti, kokia yra kairės kojos padėtis. Ne ką mažiau svarbus žingsnis – sėdynės atlošo sureguliavimas. „Yra dalis vairuotojų, ypač tarp jaunimo, kurie mėgsta važinėti beveik atsigulę. Tai labai didelė klaida, kadangi taip vairuojant normaliai suvaldyti automobilio kritiniu momentu nepavyks. Sėdynės atlošas turi būti nei per daug palenktas į priekį, nei per daug atlenktas atgal. Jis turi užtikrinti, kad jūsų stuburas būtų kuo panašesnis į vertikalią taisyklingą „S“ raidę“, – aiškina R. Pocius. Jis priduria, kad reguliuojant atlošą reikia abiem mentėmis įsiremti į sėdynę ir ištiesti rankas vairo link – jei viskas tinkamai sureguliuota, vairuotojo abu riešai turi liesti vairo viršų. „Tokiu atveju, vairuojant ir laikant rankas ties 9 ir 3 valandomis, jos bus šiek tiek sulenktos. Tai yra taisyklinga pozicija, kadangi, darydami staigų manevrą, optimaliai galėsite pasukti vairą norima kryptimi. Kitu atveju jums tai padaryti būtų nepatogu, o jei rankos būtų visiškai ištiestos, jas netgi būtų galima susižeisti ar vairas visai išsprūstų iš rankų“, – kalba draudimo bendrovės ekspertas. Pratęsdamas temą apie sėdynę, R. Pocius pabrėžia, kad būtina atkreipti dėmesį į galvos atlošą. Šis yra sureguliuotas tinkamai tada, kai vairuotojo pakaušis remiasi maždaug į pagalvėlės vidurį, o šios viršus yra vienodame lygyje su vairuotojo viršugalviu. Beveik visi šiuolaikiniai automobiliai turi ir reguliuojamą vairo kolonėlę. Taigi vairo pozicija turi būti tokia, kad neužstotų prietaisų skydelio bei vaizdo pro priekinį langą. Žinoma, taip pat reikėtų pritaikyti pačios sėdynės aukštį, kad atsisėdus būtų matomas tiek prietaisų skydelis, tiek vaizdas automobilio priekyje. Šioje vietoje galima patikrinti saugos diržo poziciją: užsisegus jis turi būti įtemptas per krūtinę bei tuo pačiu prispausti vairuotojo klubus prie sėdynės. Jei saugos diržas nėra įsitempęs, reikia reguliuoti jo aukštį. Kai vairuotojo sėdynės pozicija yra tinkama, metas atkreipti dėmesį į automobilio veidrodėlius. Galinio vaizdo veidrodėlis turi būti sureguliuotas taip, kad jo viduryje matytumėte galinio stiklo vidurį, taip pat atvaizde turi būti matomas visas galinis stiklas. „Šoniniai veidrodėliai turėtų būti sureguliuoti taip, kad juose vos tik pakreipus akis matytųsi kuo mažesnė dalis automobilio šono ir kuo didesnė kelio dalis šalia ir už automobilio. Žinoma, automobilis neturėtų būti nukreiptas per daug į dangų ar žemę. Veidrodėlis sureguliuotas optimaliai yra tada, kai įsivaizduojama horizonto linija eina maždaug toje veidrodėlio vietoje, kur pasibaigtų viršutinis jo ketvirtis“, – pasakoja R. Pocius. Ekspertas pabrėžia, kad vaizdas bet kuriame veidrodėlyje turi būti lengvai matomas per daug vairuotojui nesilankstant, nekraipant ir nesukiojant galvos, kadangi tai gali kelti pavojų vairuojant. Su veidrodėlių pagalba turėtų būti matomas 360 laipsnių vaizdas aplink automobilį. Maža to, anot draudimo bendrovės atstovo, tiek sėdynės, tiek veidrodėlių ar vairo negalima reguliuoti vairuojant, nes tai gali sukelti avarinę situaciją. Visus minėtus automobilio dalių reguliavimus būtina atlikti prieš pradedant kelionę ar saugiai sustojus šalikelėje.