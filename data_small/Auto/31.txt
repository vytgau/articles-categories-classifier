Kaip skelbiama pranešime spaudai, „Honda“ motociklu važiuojantis anykštėnas abiejuose savo klasės važiavimuose užėmė pirmą vietą ir surinko didžiausią įmanomą taškų skaičių – 50. Antras liko Domantas Jazdauskas su „Husqvarna“ (44 taškai), trečias – Arnas Milevičius su „Yamaha“ (40 taškų). „Įspūdis geras, visada smagu atvykti į Lietuvą. Trasa gera, smėlėta – man patinka tokios. Dalyvių pakankamai daug, daug stiprių sportininkų“, – įspūdžius pasakojo A. Jasikonis, patenkantis tarp penkiolikos greičiausių pasaulio motokroso lenktynininkų. „Šiandien pamatėme aukščiausio lygio motokrosą. Arminas parodė, kodėl jis važiuoja stipriausioje pasaulio čempionato klasėje ir kuo jis skiriasi nuo mūsų sportininkų. Bet kuriuo atveju, nustebino ir kiti sportininkai, kurie bandė laikytis greta Armino ir nepaleisti, tačiau jo meistriškumas gerokai didesnis. Dalyvių skaičius taip pat viršijo visus lūkesčius – per abi dienas virš 200 dalyvių“, – teigė Lietuvos motociklų sporto federacijos prezidentas Robertas Benediktavičius. R. Benediktavičius džiaugėsi, jog lietuviai motociklininkai per žiemą „nemiegojo“ ir palaikė sportinę formą, o augantis vaikų skaičius nuteikia ypatingai maloniai. „Motokrosas Lietuvoje populiarėja, jo lygis – auga. Puiku, kad tiek daug dalyvių susirinko į sezono atidarymą, tad dabar keliausime į antrą „Nissan Lietuvos motokroso čempionato“ etapą gegužės 19-20 dienomis Šiauliuose“, – sakė R. Benediktavičius. Tarp lyderių – lietuviai ir latviai Greičiausių motociklų klasėje MX1 visą podiumą užėmė lietuviai, tačiau kitose aršią konkurenciją tautiečiams sudarė svečiai iš Latvijos bei Lenkijos. „Braliukai“ užėmė ne vieną prizinę vietą, o keliose klasėse netgi nugalėjo. MX2 klasėje greičiausias buvo svečias iš Latvijos Niks Niklavs Suna. Antras liko Nojus Gasiūnas, trečias – kitas latvis Rainers Žuks. Motociklų su varikliais iki 125 kub. cm klasėje dvi iš trijų vietų taip pat užėmė svečiai iš Latvijos. Greičiausias buvo Ralfs Edgars Ozolins, antras – Mairis Pumpurs, trečias – Erlandas Mackonis. Sekmadienį vyko ir pradedančiųjų, moterų bei keturračių įskaitų rungtys. MX1 P klasėje greičiausias buvo Marius Mickevičius, antras – Kęstutis Andrulis, trečias – Šarūnas Pladas. MX2 P motociklų klasėje užtikrintai nugalėjo Gytis Beresnevičius, o kitas podiumo vietas užėmė Mangirdas Budrys bei Nedas Nacius. Moterų įskaitoje pirma buvo Adrija Skudutytė, antra – Aglija Skudutytė. Trečioje vietoje liko Dovilė Sabonytė.  Keturračių „Quad“ įskaitoje nepralenkiamas buvo Domantas Vaznys, o kitas dvi podiumo vietas užėmė latviai – Matiss Palevics ir Lauris Eizans. „Quad 250“ įskaitoje greičiausias buvo latvis Atis Breds, antras liko lietuvis Jokūbas Pundzius. „Quad M“ nugalėjo Nerijus Baltrušaitis, antrą vietą iškovojo Andrius Leskauskas, trečias liko Rytis Šuopys. Moterų su keturračiais klasėje dvi pirmas vietas užėmė latvės: Monta Dišlere Kirilko bei Undine Ulmane, o trečia liko tautietė Urtė Cironkaitė. „Quad Veteranai“ įskaitoje nugalėjo Arūnas Šukys, o antrą bei trečią vietas vėlgi užėmė latviai – Daniels Baltais ir Janis Kirilo. Motociklų su priekabomis 750 S/P įskaitoje pirmas dvi dienas užėmė svečiai iš Latvijos – Janis Daiders / Martins Zemeskalns bei Janis Jegorovs / Peteris Jegorovs. Treti liko lietuviai Tomas Baltušis su Tadu Natka. 750 S/P veteranų įskaitoje visas tris podiumo vietas užėmė lietuvių duetai: Romas Kišūnas su Steponu Kriaučiūnu, Vytautas Račka su Andžejumi Račka bei Paulius Tendzegolskis su Andriumi Grebliku. Pirmąją dieną – jaunieji ir veteranai Pirmasis „Nissan Lietuvos motokroso čempionato“ etapas vyko dvi dienas. Nors pagrindinių, greičiausių klasių važiavimai vyko sekmadienį, šeštadienį trasoje siautė jaunieji motociklininkai bei veteranai. Šeštadienį vykusioje MX1 M įskaitoje visas tris vietas ant podiumo užėmė latviai: Martins Egle, Aleksandrs Nesterjuks bei Emils Brencis. MX2 M greičiausi buvo lietuviai: Ignas Lamanauskas, Jokūbas Januškevičius bei Andrius Kvaraciejus. Motociklų su varikliais iki 85 kub. cm klasėje lietuviams vietos ant podiumo neliko. Pirmą vietą čia užėmė latvis Rauls Blumfelds, antrą užėmė baltarusis Kiryl Kadorkin, trečias liko dar vienas svečias iš Latvijos Raimonds Kurtiss. Iki 65 kub. cm klasėje dvi vietas tarp greičiausiųjų vėl užėmė latviai – Tomass Saicans ir Ricards Alens Galcins buvo atitinkamai antras ir trečias. Greičiausias šioje įskaitoje – lietuvis Marius Adomaitis. Trijų valstybių atstovai pasidalijo vietas 50-ies kub. cm klasės podiume. Pirmas buvo latvis Toms Dankerts, antras lietuvis Eimantas Čepulis, trečias – baltarusis Elvira Davidovich. Vyresnių nei 40 metų veteranų klasėje greičiausias buvo Darius Karlinskas, nuo jo atsiliko Nerijus Sipavičius bei Gintautas Kaušius. Vyresnių nei 50 klasėje greičiausias buvo Saulius Stankus, antroje vietoje liko Egidijus Adomaitis, trečias – Zygmund Machrov. Komandinėje įskaitoje pirmąją vietą užėmė „Utena racing school.lt“ klubas, antrąją – „Achilo motoklubas“, trečioje liko „Žemaitija“.