Vienas didžiausių elektromobilių pranašumų – tai palyginti nedidelė išlaikymo kaina. Lyginant su įprastomis transporto priemonėmis, ji gali skirtis net kelis kartus. Skaičiuojama, kad šimtas elektromobiliu nuvažiuotų kilometrų tekainuoja apie 1,5 euro. UAB „Energijos sprendimų centras“ (ESC) komercijos direktorius Marius Kairys sako, kad elektromobilių valdymas šiek tiek skiriasi nuo įprastų ir išskiria kelis svarbius aspektus į kuriuos derėtų atkreipti dėmesį vairuojant tokią mašiną. Rinkitės ramiam važiavimui tinkamus maršrutus Elektromobiliui visiškai netinka agresyvesnis vairavimo stilius, todėl reikėtų nenaudoti greitų įsibėgėjimų ir stabdymų, vengti staigių judesių bei visada išlaikyti optimalų greitį. Maža to, staigūs veiksmai ne tik reikalauja daug energinių išteklių, bet ir neleidžia sukaupti pakankamai kinetinės energijos. „Ramiai vairuodami išnaudosite visus elektromobilio pliusus. Visada patariame prieš kelionę iš anksto numatyti, kokiu maršrutu važiuosite. Tokiu būdu išvengsite streso, nenumatytų situacijų, o automobilį valdysite efektyviau bei taupiau“, – sako M. Kairys. Išmokite kaupti kinetinę energiją Staigių judesių vengti reikėtų ir dėl dar vienos svarbios priežasties. Šiuolaikiniuose elektromobiliuose montuojama regeneracinio stabdymo sistema, kuri veikia kaip generatorius, įkraunantis jų baterijas. Tokiu būdu, važiuojant ramiai, įprastu miesto režimu, įmanoma sutaupyti apie 10 proc. energijos. Vietose, kuriose daug nuokalnių, šis skaičius išauga iki 30 proc. Stabdant greitai, regeneracijos sistema neveikia, todėl baterijos ne kraunamos, o atvirkščiai – greičiau išnaudojamos. Stebėkite savo greitį Suvartojamos energijos kiekis išauga ir didinant elektromobilio greitį. Tradiciniai automobiliai efektyviausiai veikia važiuodami 80-90 km/val. Elektromobilio „taupiausias“ greitis dar mažesnis. „Neatsitiktinai šio transporto priemonės vadinamos miesto automobiliais. Čia važiuojama mažesniu greičiu, tačiau manevringai. Užmiestyje, kur greičiai didesni, energijos sunaudojama daugiau, todėl elektromobiliai efektyviausiai veikia važiuodami lėčiau nei varomi naudojant degimo variklį“, – teigia ESC komercijos direktorius. Naudokite šildymo ir oro kondicionavimo sistemas Elektromobiliai nelabai mėgsta žiemą. Šaltuoju metu laikotarpiu jie nuvažiuoja iki 30 proc. mažesnį atstumą nei šiltuoju. Taip yra todėl, kad šildymo sistemos suryja pakankamai daug energijos resursų. „Atšalus geriau naudoti šildomas sėdynes. Jos padeda sutaupyti šiek tiek daugiau energijos. Vasarą, jeigu tik tai įmanoma, reikėtų atsisakyti ir oro kondicionieriaus. Jis taip pat gali drastiškai siurbti jūsų automobilio baterijas“, – dėsto M. Kairys. Naudokite ECO režimą Šiuolaikiniai elektromobiliai geba prisitaikyti prie labai skirtingų poreikių. Jeigu siekiate sutaupyti kuo daugiau energijos, naudokite ECO režimą. Jo metu nustoja veikti visi nereikalingi prietaisai, apribojamos šildymo ir vėdinimo sistemos bei maksimalus greitis, maksimaliai efektyviai veikia regeneracijos sistema.