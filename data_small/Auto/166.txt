„Norime savo klientams suteikti išskirtinę patirtį bei kuo platesnį įdomių įspūdžių spektrą“, – šio automobilio pasirinkimą komentavo „CityBee“ vadovas Lukas Yla. Vienas kontroversiškiausių modelių automobilių istorijoje Visi norintys išbandyti šį legenda tapusį automobilį, galės tai padaryti jau nuo pirmadienio. „Siekiame, kad „CityBee“ būtų ne tik patogi priemonė kelionėms mieste ar už jo ribų, bet taip pat retkarčiais suteiktų galimybę išbandyti išskirtinę patirtį suteikiančius automobilius. Būtent šis „Fiat Multipla“ modelis visame pasaulyje interneto bendruomenėse nenustoja kelti karštų diskusijų dėl itin originalios savo išvaizdos, tad esame įsitikinę, kad abejingų šiam modeliui neliks ir Lietuvos keliuose. O sprendžiant iš mūsų bendruomenės reakcijos, šio automobilio populiarumas gali netgi pralenkti išskirtinius „Porsche“ automobilius“, – sako L. Yla. Nuo pat 1956-ųjų metų, kai „Multipla“ buvo pristatyta pirmą kartą, šis modelis buvo nepanašus į jokį kitą automobilį – jis buvo gerokai trumpesnis ir platesnis nei kiti, o dėl salone esamų net šešių sėdimų vietų (trys – automobilio priekyje, trys – gale), „Fiat Multipla“ buvo pristatomas kaip automobilis, kuris yra itin šeimyniškas ar tinkantis didesnėms draugų kompanijoms. Tačiau daugiausia karštų ginčų sukėlė labai neįprastas automobilio dizainas, dėl kurio vairuotojai visame pasaulyje pasidalino į dvi tarpusavyje nesutariančias grupes. „Fiat Multipla“ netgi buvo eksponuojamas dizaino parodoje šiuolaikinio meno muziejuje Niujorke.  Neįprasto automobilio teko paieškoti Nors Italijoje šio modelio pardavimai sekėsi neblogai, tačiau kitose šalyse jis sutinkamas rečiau. Tad anot L. Ylos, originaliojo „Fiat Multipla“ teko ilgokai paieškoti. „Šio automobilio dairėmės keletą mėnesių, teko gerokai pasistengti, kad atrastumėm techniškai tvarkingą automobilį, jį atsigabenome iš pačios „Fiat Multipla“ tėvynės – Italijos. 1999 m. pagamintą modelį restauravome, investavome papildomai, kad atnaujintumėm techninę būklę, taip pat daug dėmesio skyrėme automobilio interjerui, kad šis atitiktų šiuolaikinės mados standartus“, – pasakoja įmonės vadovas. Galimybė važinėtis „Fiat Multipla“ automobiliu kainuos 0.24 eur/min, o valanda – 8.90 eur/val. Norintys šiuo automobiliu pasivažinėti ilgiau, tai galės padaryti mokėdami 49.90 eur už parą. Ateityje žada daugiau įdomių automobilių Pernai „CityBee“ taip pat nustebino vairuotojus – atėjus vasarai pasiūlė nuomai net 30 „Fiat 500“ modelio kabrioletų. „Ši idėja pasiteisino, kabrioletus mūsų bendruomenė itin pamėgo ir jie džiugins mūsų bendruomenės narius ir šią vasarą. Jų pasisekimas suteikė papildomo įkvėpimo ieškant idėjų, kokius dar išskirtinius automobilių modelius ateityje galime pristatyti“, – teigia įmonės vadovas. Šiuo metu įmonės automobilių parke yra daugiau nei 520 automobilių, kuriais galima naudotis Vilniuje, Kaune, Klaipėdoje, Neringoje, Palangoje ir Gargžduose. Didžiausią automobilių parko dalį sudaro nauji (iki 2 metų) automobiliai, tarp kurių daugiausia „Toyota“, „Volkswagen“,„Fiat“, Mini“ gamintojų modelių.