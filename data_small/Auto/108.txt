Darbo jėgos karpymas Lordstaune, Ohajuje, kur GM gamina „Chevrolet Cruze“, susijęs su „istoriniais“ rinkos pokyčiais, lėmusiais mažesnę kompaktinių automobilių paklausą, AFP agentūrai sakė bendrovės atstovė Dayna Hart, patikslindama, kad antroji pamaina bus sustabdyta baigiantis antram 2018 m. ketvirčiui. Pasak atstovės, bendrovė neketina visiškai atsisakyti kompaktinių keleivinių automobilių rinkos. „Šių automobilių rinka išlieka svarbi GM ir „Chevrolet“, nes ji sudaro 36 proc. pramonės mažmeninių pardavimų. Be to, mažųjų automobilių segmentas pritraukia naujų „Chevrolet“ užsakovų“, – sakė D. Hart. Pernai GM pardavė 150 tūkst. „Chevrolet Cruze“ automobilių Jungtinėse Valstijose – visi jie pagaminti Lordstauno mieste. Nuo 2018 m. pradžios automobilių pardavimai sumažėjo 28 proc., teigia automobilių konsultacinių paslaugų ir duomenų bazės įmonė „Autodata“. O GM konkurentai, tokie kaip „Ford“ ir „Fiat Chrysler“, taip pat paskelbė planus mažinti keleivinių automobilių gamybą Jungtinėse Valstijose. „Ford“ pritaikė gamyklą Veine, Mičigano valstijoje, gaminti sunkvežimius ir kelia automobilių gamybą į Meksiką bei Kiniją, tuo tarpu „Fiat Chrysler“ pertvarkė savo gamyklas šalia Detroito ir šiuo metu jose gamina nedidelius sunkvežimius.