Šį sekmadienį įvykusiame „H2auto“ Lietuvos greituminio slalomo čempionato etape geriausią tempą parodė ir visiems nosis nušluostė Justinas Kvaraciejus, trasoje besivaržęs „Subaru Impreza“ automobiliu. Tačiau kadangi absoliučios įskaitos greituminio slalomo čempionate nėra, J. Kvaraciejus džiaugėsi pirmąja vieta „SGC4“ (automobilių su galingesniais, nei 3000 cm3 varikliais) ir „OC“ – modifikuotų „bolidų“ – įskaitose. Abiejose minėtose įskaitose ant podiumo lipo japoniškais automobiliais besivaržę sportininkai. „OC“ klasės antroje vietoje liko 7 sekundėmis nuo J. Kvaraciejaus atsilikęs Arūnas Varpulis, taip pat lenktyniavęs „Subaru Impreza“ automobiliu. Trečioji vieta teko „Honda Integra“ pilotavusiam Tomui Buškevičiui.  Renginyje – ralio asai Renginio išvakarėse organizatoriai džiaugėsi, kad į etapą užsiregistravo daugiau nei 85 dalyviai: alytiškiai akis galėjo paganyti ir į pačią įvairiausią techniką, ir į trasoje besivaržančius Lietuvos ralio asus. Tarp tokių – „SGC4“ klasėje nuo J. Kvaraciejaus 16 sekundžių atsilikęs Audronis Gulbinas, atstovaujantis „AG Racing“ komandai, o ant trečios podiumo vietos lipo Lietuvos sporto meistro vardą už pasiektus rezultatus turintis Ričardas Baubinas. Ralyje tiek „šturmano“, tiek vairuotojo kėdę mėginantis ir ralio fanams puikiai pažįstamas sportininkas šį kartą pramogavo „Subaru Impreza“ automobiliu. Skirtinga technika Kiek įvairesnę techniką galima buvo sutikti „SGC3“ klasėje: čia pirmąja vieta džiaugėsi Audronis Vinkevičius, besivaržęs „BMW 323TI“, o jam ant kulnų lipo ir vos trimis sekundėmis atsiliko „Seat Leon“ automobiliu lenktyniavęs Mantas Bytautas. Trečioje vietoje – dar vienas BMW gamintojo automobilis ir Julius Povilauskas, M. Bytautui nusileidęs vos viena sekunde. „SGC2“ įskaitos lyderiu tapo automobilių klasikos egzempliorių – „Ford Sierra“ – gainiojęs dar vienas „AG Racing“ komandos atstovas Igoris Aleksejevičius, antroje vietoje liko „Renault Clio“ pilotas Mindaugas Kanapickas, o trečios vietos nugalėtojo taurė teko Tomui Kuzmarskui ir jį į pergalę atvedusiam „Honda Civic“. Draugiškiausia technika galimos pavadinti (ne tokios galingos) klasės „SGC1“ lyderiu „H2auto“ Lietuvos greituminio slalomo čempionate tapo Mindaugas Šimkevičius („AG Racing“ komanda), už savęs palikęs „Flameris racing“ komandos narį Nerijų Mikalauską. Pastarasis sportininkas 5 sekundėmis aplenkė trečioje vietoje likusį Ovidijų Latožą su egzotiškąja „Mazda MX-5“. „AG Racing“ – komanda lyderė Po pirmojo etapo ir susumavus atstovų rezultatus, sezono lydere tapo „AG Racing“ komanda, turinti net 10 jai atstovaujančių sportininkų. Už savęs ji paliko vilniečių komandą „Flameris racing“, tretieji – ilgamečiai greituminio slalomo dalyviai ir „Blue arrow sport“ komanda. Antrasis „H2auto“ Lietuvos greituminio slalomo čempionato etapas vyks Kačerginės „Nemuno žiede“ jau gegužės pabaigoje, 27 dieną. Tradiciškai, greituminio slalomo mėgėjus į trasą susirinkti kvies sekmadienį, o daugiau apie varžybas netrukus paskelbs etapo organizatorius „Slalomo akademija“ Visus pirmojo etapo rezultatus galima rasti čia: http://finisas.lt/rezultatai/139.