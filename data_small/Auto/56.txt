Asmens duomenų rinkimas dabar yra ypatingai jautri tema. Visgi, įdomu tai, kad nemažai žmonių tam yra visiškai abejingi, nes mano, kad informacija apie juos yra nenaudinga. Toks požiūris yra apskritai klaidingas – savo teise į privatumą reikėtų rūpintis nepriklausomai nuo to, kiek jūsų asmeniniai duomenys yra verti. Ypač savo duomenimis turėtų susirūpinti turtingi žmonės, nes pasaulyje yra nemažai grupių, kurios mokėtų pasinaudoti tokia informacija. Tačiau turtingiesiems vis tiek nerūpi, kad jų „Bugatti Chiron“ juos atvirai seka. „Bugatti Chiron“, kaip ir galite įsivaizduoti, turi galybę jutiklių, kurie stebi skirtingų automobilio mazgų darbą. Kompiuteris šiuos duomenis renka ir analizuoja. Automobilis visą laiką palaiko ryšį su savo gamintojais Prancūzijoje, todėl, kad ir kaip keistai tai skambėtų, „Bugatti“ pirmoji sužino apie „Chiron“ gedimus – pirmiau nei vairuotojas. Pavyzdžiui, vieno „Chiron“ priekinė padanga buvo nepakankamai pripūsta. Automobilis apie tai pranešė „Bugatti“, o ši paskambino savininkui, kuris apie problemą išgirdo pirmą kartą. Važiuoti su padanga, kurioje oro slėgis yra nepakankamas, gali būti pavojinga, todėl toks pranešimas buvo sutiktas džiugiai. Tačiau, kita vertus, jausmas vis tiek turėtų būti keistas, kai iš kitos pasaulio pusės paskambina žmogus ir pasiūlo prieš kitą kelionę prisipūsti automobilio padangas. Taigi, „Chiron“ renkami ir į „Bugatti“ būstinę persiunčiami duomenys turi labai svarbų tikslą – užtikrinti aukštą paslaugų kokybę. Tačiau beveik neabejojama, kad nuolat ryšį su gamintoju palaikantys automobiliai praneša ir kitą informaciją. Pavyzdžiui, vairavimo įpročius, o galbūt net ir vietas, kuriose mėgsta lankytis vairuotojas. Tačiau net tai žinodami „Bugatti Chiron“ pirkėjai tikriausiai dėl savo privatumo nesijaudintų. „Bugatti Chiron“ yra prabangos prekė. Tokie gamintojai savo vardą ir reputaciją turi labai vertinti ir branginti, todėl bet koks skandalas, ypač susijęs su pasiturinčių klientų saugumu, tikriausiai atsilieptų ir „Bugatti“ pardavimams. Todėl mažai tikėtina, kad renkama informacija kam nors būtų perduodama, kad būtų panaudota marketingo tikslais. Savo savininkus stebi ne tik milijonus kainuojantys automobiliai, bet ir pigesnės mašinos. Nors tokių atvejų išaiškinta kol kas nebuvo, savaime aišku, kad informacija apie vairuotojų pomėgius yra labai naudinga, todėl galėtų būti brangiai parduota. Galimi ir kiti variantai – tikėtina, kad ateityje automobiliuose pasirodys reklamos, kurios bus specialiai pritaikytos jūsų gyvenimo būdui. Beje, „Bugatti Chiron“ nėra pirmas toks automobilis. Panašią sistemą dar anksčiau įdiegė „McLaren“, o ir „Koenigsegg“ automobiliai mėgsta palaikyti ryšį su savo gamintojais.