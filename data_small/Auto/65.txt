Juk kuo daugiau treniruojiesi varžybose, tuo labiau aštrėja reakcija, o įgyti vairavimo įgūdžiai padeda nepasimesti ir kasdieniniame eisme, kur sudėtingos situacijos gali tykoti kiekviename posūkyje. Be to, automobilių slalomo varžybos veikia ir kaip švietėjiška veikla, nukreipta į saugaus vairavimo propagavimą gatvėse. Su automobilių sportu supažindinanti treniruotė Štai balandžio 15 dieną Jurbarke vyko socialinis renginys – automobilių slalomo treniruotė ir autosporto teisėjų mokymai, kuriuos organizavo „Jurbarko autoklubas“. „Ši treniruotė buvo rengiama tam, kad žmonės pamėgintų šią autosporto šaką. Pabandytų pravažiuoti, pasižiūrint kaip seksis, bei įvertinti, ar automobilių slalomas jiems patinka, ar nepatinka. Be įtampos ir be jokių įsipareigojimų treniruotės dalyviai galėjo susipažinti su tuo, kas yra automobilių sportas bei pagerinti esamus vairavimo įgūdžius. Viso to idėja paprasta: lakstyti reikia varžybų trasose, o ne gatvėje ar bendro naudojimo keliuose“,– sakė „Jurbarko autoklubo“ direktorius Arturas Gailius. Antras etapas Šį sekmadienį slalomas ir vėl atkeliauja į tą patį, šalia Nemuno upės įsikūrusį miestą – Jurbarką. Balandžio 22 dieną čia startuos antrasis automobilių slalomo serijos „Eolto slalomo taurė 2018“ etapas.  Prieš dvi savaites vykęs pirmasis etapas Varėnoje įrodė, kad šios slalomo taurės dalyviai yra itin konkurencingi, nes kova vyko iki paskutinių trasos centimetrų dėl pačių trapiausių sekundės dalių. Iš peties pasistengė ir etapą suorganizavusi „Varėnos autoklubo“ komanda, kuriai pagyrų turėjo visą penkių etapų varžybų seriją kuruojančio „Kauno autoklubo“ atstovas Aleksandras Dainys: „Varėnoje varžybų organizavimo kartelė buvo stipriai užkelta ir būtų smagu, kad visi organizatoriai palaikytų tokį aukštą lygį. Itin sužavėjo unikali trasa, kurioje buvo galima rasti ir greito, ir lėto automobilių slalomo elementų. Matosi, kad po pernai metų šios serijos varžybos sulig kiekvienu etapu tampa vis kokybiškesnės bei patrauklesnės tiek dalyviams, tiek žiūrovams. Džiugu, kad Varėnoje organizatoriai rado laiko įterpti ir šou, skirtą susirinkusiems miestiečiams, kuomet dalyviai išreiškė jiems padėką už palaikymą.“ Antrasis etapas Jurbarke patikėtas suorganizuoti „Jurbarko autoklubui“, kuris vykdo slalomo dalyvių registraciją bei pilnai pasirūpins varžybų trasos paruošimu ir varžybų kontrole. Smagi trasa „Trasa nebus labai sudėtinga, nebus ir klastinga. Ji bus graži, smagi, sąlyginai greita ir techniška. Trasos ilgis – apie pusė kilometro. Veiksmas vyks dviejose aikštelėse. Viena jų – labai maža. Čia bus tik apsisukimas, o kitoje bus vietos ir kur įsibėgėti, bet reikės dar sugebėti ir pristabdyti, ir tiksliai užsukti. Bus įdomu. Planuojame tris važiavimus, tačiau jeigu oro sąlygos leis – jų bus keturi. Pirmas važiavimas – neįskaitinis. Pasibandymui. Visi kiti – įskaitiniai. Pagal charakterį esu ralistas, todėl manau, kad kiekvieną ruožą, kiekvieną rungtį lenktynininkas privalo važiuoti maksimaliai susikaupęs, maksimaliai įsitempęs ir kiekvieną kartą turi stengtis išvengti klaidų“,– sekmadieniui ruošiamos trasos ypatumus dėstė A. Gailius. Šešios klasės Dalyviai šįkart ir vėl bus suskirstyti į šešias klases, tarp kurių bus ir Moterų įskaita. Varėnoje buvo vos viena dalyvė, bet žvelgiant į preliminarios registracijos sąrašus, šįkart varžytis nusiteikusios net keturios dailiosios lyties atstovės. Taip pat atskirose klasėse startuos sportininkai su priekinius, galinius bei visus keturis varančiuosius ratus turinčiais automobiliais. Be to, bus jaunimo ir laisva įskaita. Varėnos etapo visų klasių prizininkai antrajame etape turi teisę startuoti nemokamai. Galiniais ratais varomų automobilių klasėje startuos ir pagrindinio renginio rėmėjo deleguotas ekipažas. „Automobilių sportas tikrai įtraukia, taigi remdami šią slalomo seriją, šįkart nusprendėme paraginti ir savo įmonės darbuotojus startuoti varžybose. Žinojome, kad Martynas Deksnys kartas nuo karto mėgsta sudalyvauti įvairiuose mėgėjiškuose automobilių sporto renginiuose, todėl pateikus pasiūlymą – jis be jokių papildomų įkalbinėjimų, noriai sutiko išmėginti savo jėgas“,– pasakojo „Eolto“ pardavimų vadovas Paulius Lamsargis. Verta paminėti, jog šios varžybos Jurbarke gali būti ir puiki treniruotė Lietuvos mini ralio čempionato dalyviams, kurie jau balandžio 29 dieną stos į pirmojo etapo startą Šiauliuose. Jurbarke šį sekmadienį vyksiančio antrojo „Eolto slalomo taurės“ etapo startas 10 valandą. Varžybų vieta – Nemuno gatvė. Žiūrovams renginys nemokamas.