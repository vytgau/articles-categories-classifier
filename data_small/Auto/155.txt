„Tikėtina, kad Lietuvos vairuotojai nuo savo automobilių nuplovė žiemos druskas ir purvą, bet kalbant apie nešvarumų poveikį automobiliui tarsi primirštama, jog svarbi ne tik „geležis“. Švarūs langai bei veidrodėliai užtikrina gerą matomumą vairuotojui, o ir pats automobilis – ryškus, švariais žibintais yra labiau pastebimas eisme, nes puikiai matosi jo registracijos numeriai, spalva, markė ar modelis“, – sako „Circle K Lietuva“ kategorijų vadovas Jaroslavas Snarskis. Interneto legenda tapo Rusija, kurioje už nešvarų automobilį gali būti skirta bauda. Tarsi ir perteklinis reikalavimas, bet tokios taisyklės paprastai neatsiranda be priežasčių. Šioje šalyje jos buvo įvestos daugiausiai dėl to, kad šaltuoju metų laiku vairuotojai nevažinėtų „užlipintais“ langais ir būtų išvengta skaudžių nelaimių. Jei nemažai keliaujate ar užsienio šalyse vairuojate automobilius, verta įsidėmėti, kad kai kuriose valstybėse vairuodami nešvarų automobilį galite sulaukti viešosios tvarkos sergėtojų nemalonės: Baltarusijoje ar Bulgarijoje važinėjantys neplautu automobiliu taip pat rizikuoja sulaukti baudų. Vis dėlto neverta manyti, kad žiemos orai ir sniegas, ledas bei purvas yra didžiausia problema. Karšto klimato šalys su automobilių nešvara susiduria lygiai taip pat, nes čia ant transporto priemonių sluoksniu sėda dulkės. Pernai Abu Dabio valdžia nustebino šimtus vairuotojus nepagailėjusi baudų už purvinus automobilius ir net nurodė, kad jei automobilio savininkas išvyksta atostogų, turi susitarti, kas tuo metu galės nuplauti jo transporto priemonę. „Vykstant į svečias šalis reikėtų susipažinti su taisyklėmis ir stengtis nepakliūti į pareigūnų akiratį dėl tokios paprastos priežasties, kaip apneštas automobilis. Įdomu, kad šis milijoninis Jungtinių Arabų Emyratų miestas formuoja precedentą ir dėl estetinės tokių automobilių klausimo pusės. Be to, keliamas ir saugumo klausimas, nes pakilęs vėjas gali pūsti dulkes į žmones ar kitus automobilius“, – teigia J. Snarskis. Tuo tarpu už Atlanto tikintieji savo automobilius gali nusiplauti net švęstu vandeniu: prieš dešimtmetį tokią galimybę pasiūlė JAV baptistų pastorius Ianas Spence'as. Ir tai ne pokštas – nuvykę į JAV Mičigano valstiją sekmadieniais, po mišių, galite nusiplauti automobilį šventinto vandens kempinėmis – tokiu būdu pastorius sako saugojantis gamtą ir taupantis vandenį, mat mišioms jo priruošta paprastai būna per daug. Tokių plovyklų JAV yra ne viena: Zwolle miestelyje Luizianos valstijoje veikia pusiau automatizuota mašinų plovykla, pavadinimu „Šventinto vandens mašinų plovykla“ (angl. Holly Water Car Wash) ir jos kontaktus galima rasti feisbuke. Automobilių plovimo ekspertai sako, kad teminės ar pramoginės automobilių plovyklos pasaulyje yra ne naujiena. „Išties, egzistuoja ne tik įvairiausių automobilių plovimo technologijų, bet ir teminių plovyklų – tokios populiariausios JAV, kur mašinos plovykla gali būti virtusi, pavyzdžiui, Juros periodo parku, o darbuotojai būna persirengę atitinkamais kostiumais“, – sako J. Snarskis. Svarbu ir tai, kad ne visose pasaulio šalyse automobilių plovyklomis galima naudotis bet kuriuo paros metu: jei keliausite į Šveicariją ir norėsite nusiplauti automobilį sekmadienį – nepavyks, mat šioje šalyje tai daryti sekmadieniais draudžiama. Automobilio plovimas sekmadieniais nepageidaujamas ir Vokietijoje – tiesa, šioje šalyje plauti automobilį plovykloje šventadieniais galima nuo vėlyvos popietės. Tokie draudimai saugo žmonių ramybę ir rimtį tiems, kas sekmadieniais keliauja į bažnyčią ir yra įvesti dvasininkų iniciatyva. „Praktiškai nesusidūrus gali būti sunku patikėti, jog automobilių plovimas gali būti taip įdomiai ir nevienodai reglamentuojamas, nes Lietuvoje automobilį galima nusiplauti bet kurią savaitės dieną. Dėl galimos aplinkos taršos tik griežtai draudžiama plauti automobilį savo kieme, nes tik profesionaliose plovyklose yra įrengtos specialios gaudyklės, kad chemikalai nepatektų į aplinką – tą reikia turėti omenyje. Vis daugiau keliaujant užsienio šalyse ir jose vairuojant pravartu pasidomėti ir pasiruošti netikėtumams, kad vairuotojas dėl automobilio plovimo išvengtų nemalonumų bei baudų“, – sako J. Snarskis.