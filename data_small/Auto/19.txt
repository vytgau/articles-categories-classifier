Kaip skelbimama pranešime spaudai, šeštadienį po „Navas racing club“ organizuojamų treniruočių „Baltic Motorcyclists Association“ („BMA“) ruošia papildomą staigmeną motociklininkams: galimybę pasivaržyti, treniruočių dienos pabaigoje. Susirinkusių laukia neįskaitinės „Baltic Motorcyclists Association“ čempionato varžybos. „BMA“ prezidentas Vidas Stankevičius džiaugiasi, kad pavyko surasti varžybų organizatorių – klubą „Supersportas“, surinkusį stiprią ir darnią komandą, gebančią suorganizuoti varžybas tiek profesionalams, tiek ir pradedantiesiems sportininkams. Pagrindinis varžybų akcentas – galimybė dalyvauti visiems norintiems. Tiesa, yra kelios sąlygos, ir startuoti galės tik teorijos egzaminą apie vėliavų, naudojamų varžybose, reikšmes bei elgesį trasoje išlaikę, pilną ekipuotę ir tvarkingą motociklą turintys bei 10-ies eurų čempionato dalyvio mokestį susimokėję motociklininkai. Kaip ir bet kurioms kitos varžyboms trasoje besiruošiantys profesionalai, dalyviai privalo žinoti ne tik vėliavų, naudojamų lenktynėse, reikšmes, bet ir pagrindines elgesio trasoje taisykles. „BMA“ – tai naujai įsikūrusi asociacija, kurios tikslas – vienyti Baltijos šalių sporto klubus, renginių organizatorius, auginti motociklizmo kultūrą ir populiarinti šį sportą, siekiant mažinti neatsakingų motociklininkų gatvėse skaičių. Nors asociacija gyvuoja dar tik keletą savaičių, bet jau dabar vienija šešis klubus – „Supersportas“, „Adrenalino centras“, „Superbaikas“, „Venoma Racing“, sporto klubą „Žvirblis“ ir „Navas racing club“. „Kaip ir visada, trasoje važiuoti leisime tik tiems, kurie turės tvarkingą motociklą ir pilną ekipuotę. Keldami aukštus saugumo standartus sau, to paties tikimės ir iš renginio dalyvių. Niekas geriau nepasirūpins savo saugumu, nei patys motociklininkai“, – teigė treniruočių organizatorių „Navas racing club“ vadovas Linas Navickas. Pirmosios įskaitinės „BMA“ varžybos įvyks Kačerginės „Nemuno žiede“ gegužės 12 dieną.