Merzūgos ralį organizuoja ta pati organizacija, kaip ir Dakaro ralį. Merzūgos ralis vyksta ne Pietų Amerikoje, kaip dabartinis Dakaras, o ten, kur yra tikrojo Dakaro ištakos - Sacharos dykumoje. Tarp daugiau nei 100 motociklininkų bus ir vienintelis Lietuvos atstovas – Arūnas Gelažninkas. Finišas 32 metų kauniečiui garantuotų vietą kitų metų Dakaro maratone Pietų Amerikoje. Formalumai įveikti Sekmadienį visi pilotai turėjo baigti tvarkyti visus formalumus. Taip pat reikėjo įveikti į motociklo techninę apžiūrą, lenktynių organizatoriai nuodugniai tikrino pilotų naudojamą saugos įrangą, tokią kaip šalmas, apsaugos ir t.t. Įdomu, kad ne vienas pilotas ant šalmo turi veiksmo kamerų laikiklius. Lenktynių organizatoriai įspėjo, kad tai nėra saugu – jų teigimu, jei šalmas į žemę trenktųsi ta vietą, kurioje yra laikiklis, šalme būtų pramušta skylė. Dar įdomiau, kad organizatoriai tikino, kad būtent tokia nelaimė nutiko buvusiam F-1 pilotui Michaeliui Schumacheriui, kuris prieš penkerius metus slidinėdamas kalnuose griuvo ir trenkėsi į akmenį. Bet kokiu atveju veiksmo kamerų laikikliai nėra neleidžiami ir tai kiekvieno piloto pasirinkimas, naudoti juos ar ne. A. Gelažninkas visus formalumus įveikė be didesnių problemų ir KTM motociklą paliko uždarame parke iki pat prologo pradžios, kuri numatoma šiek tiek prieš 19 val. Lietuvos laiku. Pirmas išbandymas Kauniečiui finišas šiose sudėtingose lenktynėse garantuotų kelialapį į kitų metų Dakarą. Kokio lygio Merzūgos ralis įrodo vien tai, kad į šiemet į varžybas atvyko net 8 iš 10 geriausiai šių metų Dakare pasirodžiusių pilotų. Tarp jų - ir šių metų Dakaro vicečempionas Kevinas Benavidesas bei trečiąją vietą užėmusi Australijos žvaigždė Toby Price'as. Įdomu, kad pirmas starto numeris liks laisvas – į Maroką turėjo atvykti ir Dakaro čempionas Matthias Walkneris, tačiau austras patyrė rankos traumą ir medikai pilotui startuoti neleido. A. Gelažninkui teko 69 starto numeris. Merzūgos ralį sudarys šeši etapai, o iš viso dalyviams teks įveikti beveik 1200 km, iš kurių daugiau nei 900 kilometrų sudarys greičio ruožai. Sekmadienį visi pilotai įveiks beveik 50 km tiek vietiniais keliais, tiek smėliu. Tai bus kaip treniruotė ir apsipratimas su Sachara. Tokios treniruotės pabaigoje laukia 5 km įskaitinis greičio ruožas smėlynuose. Jame sportininkai startuos atbuline tvarka – lenktynėse sportininkai bus išleidžiami nuo žemiausio startinio numerio, o pabaigoje startuos lyderiai. „Kol kas pagrindinis mano uždavinys - išmokti naudotis kelio knyga. Man tai bus visiškai nauja patirtis, todėl sekmadienį bus labai svarbi treniruotė mokantis. Šeštadienį su kolega iš Latvijos treniravomės Sacharoje. Manau, sekėsi pakankamai neblogai, pratinuosi prie kopų, bandau perprasti vairavimo smėlynuose specifiką“, - DELFI teigė A. Gelažninkas. Pagrindinis prologo tikslas yra išrikiuoti pilotus prieš pirmąją etapą. Pirmadienį laukia kur kas rimtesnis išbandymas – beveik 207 km greičio ruožas. Be motociklų Merzūgoje varžosi keturračiai bei bagiai (SxS). 