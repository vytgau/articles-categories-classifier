Beje, kitų metų Dakaras A. Juknevičiui bus jubiliejinis – jau 10-asis. Po šio maratono lietuvis bus oficialiai pripažintas Dakaro legenda. Toks įvertinimas suteikiamas pilotams, kurie Dakaro ralyje varžėsi ne mažiau 10 kartų. Sentimentų daug Senąjį „Overdrive'ą“ komanda įsigijo 2015 metais, o 2016 metų Dakare finišavo 27-oje vietoje. 2017 metais prie A. Juknevičiaus prisijungė D. Vaičiulis ir ekipažas pasiekė tuomet rekordinį lietuviams ir visiems Baltijos ekipažams finišą 21-oje bendros įskaitos vietoje. Šiemet „Craft Bearings“ parodė tai, apie ką apskritai buvo net sunku pagalvoti – 12 vieta bendroje įskaitoje. „Žinoma, gaila parduoti bolidą, bet gyvenimas nestovi vietoje. Jeigu nori judėti į priekį, tai turi atsisveikinti. Aišku, sentimentų labai daug. Jei būčiau koks oligarchas ar šeichas, kuris savo kieme turi naftos, tai tikrai bolidą pastatyčiau į gražų aptvarėlį, apsodinčiau rūtų darželiu ir laikyčiau kaip istoriją. Deja, mums pinigų reikia. Ta mašina dar nemažai kainuoja ir kai kam dar gali padėti pasiekti šaunių rezultatų Dakare. Gyvenimas yra gyvenimas“, – DELFI atskleidė A. Juknevičius. Esminiai skirtumai Kitų metų Dakare A. Juknevičius sėdės už naujesnės kartos „Overdrive Hilux“ vairo. 2016 m. gamybos bolidą varo lygiai toks pats 5 litrų darbinio tūrio variklis, kaip ir senąjį. Tokia pat ir priekinė pakaba bei pavarų dėžė. Skiriasi automobilių dizainas – naujesnis bolidas turės dabartinės kartos apdailos dalis. Ir tai dar ne visi skirtumai. „Tikrai žinome, kad nauja mašina turi būti lengvesnė. Deklaruojama, kad ji bus apie 200 kg lengvesnė, nei senoji. Mes dar to netikrinome. Tik pasvėrę patys realiai žinosime svorį. Nepaisant to, kad variklis, pavarų dėžė, valdymo kompiuteris yra lygiai tokie patys, kokie buvo, bet, matyt, visi supranta, kad kai automobilis yra ženkliai lengvesnis, tai jis ir važiuoja smagiau. Mes neturime galingesnio variklio, tačiau turime lengvesnę mašiną. Tai labai didelis laimėjimas“, – DELFI teigė A. Juknevičius. Vis dėlto pilotas sako, kad didžiausias pliusas yra ne mašinos svoris. „Didžiausias konstrukcinis pranašumas yra galinė nepriklausoma pakaba“, – sako A. Juknevičius.  Naująjį bolidą A. Juknevičius pirko Lenkijoje. Automobilis pravažiavęs vos kiek daugiau nei 1000 km vietiniuose Lenkijos raliuose. Komanda neatskleidžia, kiek kainavo bolidas, tačiau tokio naujo modelio kaina siekia 365 tūkst. eurų. Senasis bolidas parduodamas už 220 tūkst. eur. Antarktida prieš Dakarą Panašu, kad šturmano kėdėje ir kitų metų Dakaro ralyje šalia A. Juknevičiaus vėl sėdės D. Vaičiulis. Keliautojas ir alpinistas yra užkopęs į beveik visas aukščiausias visų žemynų viršūnes, įskaitant ir aukščiausią pasaulio kalną Everestą. Kol kas neįveiktas liko vienintelis aukščiausias Antarktidos žemyno kalnas – Vinsono masyvas, kurio aukštis siekia beveik 5 km. Atšiaurus masyvas įveikiamas tik vasarą Pietų pusrutulio metu – t. y. gruodį arba sausį. Būtent sausį vysta Dakaro ralis, todėl kaunietis jau dukart nukėlė planus kopti į aukščiausią Antarktidos viršukalnę. Dabar D. Vaičiulis suplanavo, kad į Vinsono masyvą kops gruodį ir per Kalėdas jau turėtų būti Lietuvoje. Tiesa, planus dar gali gerokai sujaukti orai. „Kartais tinkamo oro reikia laukti kone tris savaites ir visas jas tūnoti palapinėje“, – sako D. Vaičiulis. Todėl šimtu procentu tvirtinti, kad D. Vaičiulis tikrai dalyvaus 2019 metų Dakare, dar negalima. Tuomet, kai su A. Juknevičiumi D. Vaičiulis išvažiavo į savo pirmą Dakarą, vyras dar neplanavo, kad bus antras, o gal ir trečias kartas. „Tiesą pasakius, jokio plano nebuvo. Nebuvo plano važiuoti ir antrą kartą“, – šypsosi D. Vaičiulis. 12 vieta – ne riba Šiemet Dakaro ralyje lietuvių užimta 12 vieta yra puikus rezultatas ir specialistai kalba, jog pagerinti jį bus itin sunku bet kuriam kitam mūsų šalies sportininkui. Tačiau D. Vaičiulis nemano, kad jau pasiektos ribos. „Na, negaliu taip mesti Antano. Gal ir kritikos sulaukčiau. Sakytų: va, pasiekė rezultatą ir pabėgo. Aš nenoriu niekur bėgti. Mes dar kartą galime parodyti, ką galime. Daug kas sako, kad mūsų pasiektą rezultatą pagerinti būtų labai sunku. Manau, mes irgi nežadėsime, kad važiuojame pagerinti rezultato. Nors bet kokiu atveju bandysime. Aš nenoriu, kad žmonės sakytų, jog esą neįmanoma pagerinti rezultato, man trūksta motyvacijos ir aš atsitraukiu. Ne, aš manau, kad rezultatą pagerinti įmanoma“, – DELFI tikino D. Vaičiulis. Į prognozes apie kitų metų Dakaro planus nesivelia ir A. Juknevičius. „Lenktynininkas gali prognozuoti, o Dakaras iš jo juoksis. Šioje situacijoje aš puikiai suprantu, kad Dakare yra labai didelė seka stichinių dalykų. Dakaras pats yra stichija. Niekada nežinai, kaip viskas sukris. Aš niekada su prognozėmis nepersistengdavau, o dabar visas prognozes palieku žurnalistams ir Dakaro specialistams. O aš kaip pankas ir toliau darysiu pankiškus darbus. Man svarbu iš savo pusės gerai pasiruošti ir darbą atlikti su vėjeliu“, – sako A. Juknevičius.