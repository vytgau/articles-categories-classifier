Ir tą patį galima pasakyti apie visų markių SUV – „Volkswagen“, „Toyota“, netgi „Škoda“ ar „Kia“ – jei bazinė kaina atrodo patraukli, pasirinkus norimą įrangą, galingą variklį ir visus varančiuosius ratus, ji lengvai šokteli kone dvigubai. O jau tada atsisveikinti su apskrita suma tampa tikru iššūkiu ir dideliu galvosūkiu – rinkoje itin didelė SUV automobilių pasiūla. O štai jei reikia to „tikrojo“ – beveik išnykusios klasės – visureigio su rėmine konstrukcija, pasirinkimų yra vos keli. Jų būtų daugiau, jei skaičiuotume utilitarinius pikapus, tačiau apie neseniai bandytą „Toyota Land Cruiser“ rašiau kaip apie visureigį be alternatyvų. Bet neseniai mūsų rinkoje pasirodė „SsangYong Rexton“ – dar vienas automobilis, kuriuo be dvejonių galima nerti į didžiausią kemsynę. Pirmiausiai pastebiu (ir aplinkiniai tą patvirtino), kad korėjietiškas automobilis nestebina specifine išvaizda, dėl kurios markės vardas kažkada buvo tapęs prasto dizaino sinonimu. Dabar tai – solidžiai atrodanti mašina, su dideliu pajėgumu bekelėje. Ir didelė – beveik penkių metrų ilgio septynvietis visureigis yra išties įspūdingas. Maloniai džiugina ne tik išorė, bet ir erdvus salonas – šiuolaikiškai atrodantis ir kokybiškas, su minkštu apdailos plastiku, oda aptrauktomis sėdynėmis – vertas pagyrų be išlygų. Pasigendu tik priekyje ties statramsčiais visureigiuose esančių rankenėlių vairuotojui ir keleiviui, padedančių įlipti, taip pat papildomo laiptelio ties slenksčiu – lipimas į aukštą automobilį yra tikras išbandymas kelnių siūlių tvirtumui. Šiuolaikinė ir pagalbinė bei multimedijos sistemų įranga su 9,7 colių lietimui jautriu ekranu. Ypatingai patiko „TomTom“ navigatorius – įvesti adresui į paieškos lauką užtenka įrašyti tik dalį ieškomos vietos pavadinimo, apeinant šalies ir miesto pasirinkimus. O ir grafika pagirtina, savo išvaizda ir matiniu tonu šiek tiek primenanti tokią esančią naujausiuose „Volvo“ automobiliuose.  Septynvietis salonas erdvus ir netgi visai patogiai galima įsitaisyti trečioje sėdynių eilėje. Tik tiek, kad kojas teks nepatogiai pariesti, o kadangi antros eilės sėdynės nėra stumdomos, tad, norint ten patekti, pirmiausiai reikės nulenkti atlošą ir pakelti sėdynę – viena ranka to atlikti nepavyks. Bet bent jau vidurinės eilės sėdynės nedreba, kuo nemaloniai stebino gerokai brangesnis „Land Cruiser“. Automobilyje yra automatinio stabdymo sistema, o papildomai užsisakyčiau bekelėje itin praverčiančią panoraminio vaizdo įrangą ir elektra valdomas bagažinės dureles. Žinoma, važiavimas rėminiu ir gerokai virš 2 tonų sveriančiu visureigiu nebus toks pats kaip įprastu SUV, kurie, iš esmės, yra lengvieji automobiliai su didesne prošvaisa. Bet džiugino gera garso izoliacija, o ypatingai – 2,2 l 181 AG turbodyzelinis variklis su 7 greičių „Mercedes“ automatine pavarų dėže. Ir jei iš keturių cilindrų motoro ypatingo veržlumo tikėtis neverta, spaudžiant akceleratorių jis atrodo dinamiškesnis nei pagrindinis konkurentas „Land Cruiser“. Kuris, nors ir turi važiavimo režimų nustatymą, taip pat galima pasirinkti sportišką pavarų perjungimą, į akceleratoriaus paspaudimą reaguoja vangiau, o pavaras perjungia lėčiau – korėjietiškame automobilyje kur kas sklandžiau darbuojasi vokiška transmisija. Didesni priekaištai – nebent technikai. „Rexton“ nėra reguliuojamos pneumatinės pakabos, todėl banguoto asfalto kelyje, nustačius labiau standžią pakabą, nepavyks sumažinti kėbulo siūbavimo, o važiuojant per nedidelius nelygumus, atvirkščiai – komfortišku režimu sumažinti vibracijas. Taip pat čia nėra sukimo momentą tarp ašių skirstančio diferencialo, tad, važiuojant įprastu keliu, varomi galiniai ratai – priekinę ašį galima prijungti, kai nuvažiuojama nuo asfalto, taip pat esant slidžiai kelio dangai (perjungti režimus galima važiuojant iki 100 km/val. greičiu). Ir, žinoma, bekelėje, ypatingai praverčia pavaros palėtintojas – iki pilno džiaugsmo čia trūksta nebent tik galinių ratų reduktoriaus blokavimo ir, žinoma, specialių bekelės padangų. O pabaigoje – apie tai, nuo ko pradėjau. Apie kainą. Šio dičkio kaina prasideda nuo 30 000 eurų, bandytas modelis kainuoja 37 000, maksimali komplektacija – 42 000 eurų. Už tiek galima įsigyti gerai sukomplektuotus vidutinio dydžio SUV, taip pat septynviečius „Škoda Kodiaq“ ar „Kia Sorento“, bet jais tikrai nenuvažiuosite ten, kur pravažiuos šis visureigis. O „Toyota Land Cruiser“ kaina prasideda nuo 45 700 eurų – pasivažinėjus vienu ir kitu, tikrai yra, apie ką susimąstyti. Ypatingai, jei ieškote tikro visureigio be kabučių. Ką gali bekelėje „SsangYang Rexton“, žiūrėkite vaizdo medžiagoje.