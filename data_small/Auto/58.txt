Iš viso nuo 2012 metų Didžiosios Britanijos teritorijoje buvo parduota daugiau nei 50 tūkst. XC90 vienetų. Pagrindiniais šio visureigio privalumais ekspertai įvardija avarinio stabdymo bei pranešimų apie galimą susidūrimą sistemas – šis „Volvo“ modelis buvo vienas pirmųjų, kuriame imtos taikyti šios saugumą gerinančios funkcijos. Naudojantis tokiomis sistemomis, kaip teigia „Thatcham Research“ ekspertai, susidūrimo su kitu automobiliu ar kliūtimi rizika sumažėjo 38 proc. Tai reiškia, kad per artimiausius dešimt metų jos gali išgelbėti per 1100 gyvybių. Be to, tokie technologiniai sprendimai leidžia mažinti ir draudimo kainą. 2015 metais naujausios kartos „Volvo XC90“ pasiekė naują organizacijos „Euro NCAP“ rekordą – tuo metu jis gavo geriausią istorijoje vadinamojo avarijos bandymų įvertinimą. Visureigis iš viso surinko 37 balus (arba 97 proc. maksimalaus galimo rezultato). 2017 metų lapkritį „Euro NCAP“ išplatino pranešimą, jog rekordą pasiekė kitas to paties gamintojo visureigis XC60. Jis tapo saugiausiu metų automobiliu, surinkęs 37,2 balus (98 proc. maksimalaus įvertinimo).