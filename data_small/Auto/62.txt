„Savo vartotojams norime pasiūlyti patogiausią mobilumo paslaugą. Šis atnaujinimas – vienas didžiausių per kelerius pastaruosius metus. Kardinaliai atnaujinome „CityBee“ programėlės dizainą bei valdymą. Vartotojams pasiūlysime ir naujų funkcijų, kurios padės greičiau rasti „CityBee“ automobilius ir stovėjimo zonas“, – pranešime žiniasklaidai cituojamas įmonės vadovas Lukas Yla. Anot jo, tai – tik pradžia ir netolimoje ateityje programėlė pasipildys kitomis funkcijomis, kurios prisidės prie patogesnių „CityBee“ bendruomenės kelionių. Įmonės vadovas perspėja, kad sistemos atnaujinimo metu, naktį iš balandžio 23 į 24 d., gali pasitaikyti tam tikrų sistemos sutrikimų. „Senoji „CityBee“ programėlė nustos veikti balandžio 24 d., tad visiems, norintiems ir toliau naudotis bendrovės paslaugomis, reikės programėlę atnaujinti. Jeigu dėl sistemos atnaujinimo mūsų vartotojai patirs nesklandumų, mes kaip visada esame pasiruošę juos kompensuoti“, – užtikrino L. Yla. Prisideda prie aplinkos taršos mažinimo Be naujos mobiliosios programėlės, „CityBee“ savo bendruomenę nustebino dviem savo automobilių parke dar nematytais hibridiniais modeliais – „Toyota C-HR“ ir „Toyota Auris“. „Per šiuos metus siekiame padvigubinti „CityBee“ automobilių skaičių nuo 500 iki 1 000 automobilių, o bent 40% jų bus hibridiniai“, – teigė L. Yla. Įmonės vadovas teigia, kad hibridinius automobilius renkasi siekdami prisidėti prie taršos mažinimo mieste. „2017 m. „CityBee“ automobilių parką sudarė šimtas hibridinių automobilių, kurie per metus padėjo apsaugoti aplinką nuo 100 tonų CO2 dujų. Taip pat matome, kad vis daugiau mūsų klientų pamėgsta hibridinius automobilius ir jų populiarumas tarp vartotojų nuolat auga“, – sako L. Yla. „Toyota C-HR“ ir „Toyota Auris“ automobiliuose įdiegta „Hybrid Synergy Drive“ sistema, pasižyminti mažesnėmis degalų sąnaudomis ir degimo produktų emisijomis. Per šiuos metus „CityBee“ žada pristatyti dar 300 hibridinių automobilių, tarp kurių – visiškai nauji „Toyota Yaris“ ir „Toyota Auris“ automobiliai.  Pastebi naujas naudojimosi tendencijas Įmonės vadovas pastebi, kad atsiranda vis daugiau vartotojų, kurie „CityBee“ paslaugas renkasi ilgoms tarpmiestinėms kelionėms. Planuojama, kad ši tendencija vasaros sezonu dar labiau stiprės. „Praeitą vasaros sezoną vienas populiariausių tarpmiestinių maršrutų buvo iš Vilniaus ar Kauno į pajūrį. Tad savo vartotojams pasiūlome automobilius, kurie būtų pritaikyti ne tik trumpoms kelionėms mieste, bet ir būtų komfortiški keliaujant už miesto su šeima ar didesne kompanija. Manome, kad naujieji išskirtinio dizaino hibridai – būtent tokie“, – teigė L. Yla. Anot „CityBee“ vadovo, prieš savaitę išriedėjusius „Toyota C-HR“ automobilius jau spėjo pamėgti vartotojai ir šis modelis tapo vienu populiariausių. „Šiandien į gatves išriedantys „Toyota Auris“ automobiliai taip pat turėtų itin patikti kompaktiškų automobilių mėgėjams. „CityBee“ automobilių trumpalaikės nuomos paslauga pradėjo veikti 2012 m. Vilniuje su vos 50 automobilių. Šiuo metu „CityBee“ jau turi per 500 automobilių, kuriais naudojamasi Vilniuje, Kaune ir Lietuvos pajūryje – Klaipėdoje, Palangoje, Neringoje, Gargžduose. Įmonė planuoja, kad iki 2018 m. pabaigos automobilių skaičius pasieks 1 000. Visi įmonės nuomojami automobiliai yra nauji, tarp jų daugiausia „Mini“, „Fiat“, „Toyota“ ir „Volkswagen“ gamintojų modelių.