O jei ir suklaidinsite sistemą, tai apgausite ne ką kitą, o patį save, sako ekspertai. Kaip DELFI jau skelbė, priėmus pataisą pažeidėjui būtų taikomas ne tik teisės vairuoti atėmimas, bet ir draudimas vairuoti mašinas, kuriose neįrengti antialkoholiniai variklio užraktai. Užraktas ir trumpesnis terminas Tokiu atveju teisės atėmimo terminas būtų trumpesnis, tačiau atsirastų draudimas nustatytą laikotarpį vairuoti transporto priemones, kuriose neįrengti antialkoholiniai variklio užraktai. Susisiekimo ministerijos atstovai DELFI teigė, kad antialkoholinio variklio užrakto sistemos projekto tikslas – numatyti galimybę asmenims, kurie vairavo transporto priemones neblaivūs, skirti trumpesnį teisės vairuoti atėmimo terminą tuo atveju, jei jie vairuos transporto priemones su jose įrengtais antialkoholiniais variklio užraktais. Siūloma įtvirtinti, kad antialkoholinio variklio užrakto naudojimas būtų savarankiška administracinio poveikio priemonė, t. y. vairuoti transporto priemones, kuriose neįrengtas antialkoholinis variklio užraktas, būtų draudžiama tik asmens, traukiamo administracinėn atsakomybėn, sutikimu. Projektas numato, kad pasibaigus teisės vairuoti atėmimo laikotarpiui, jeigu buvo skirtas draudimas vairuoti, asmuo nustatytą laiką galės vairuoti tik transporto priemones, kuriose įrengti antialkoholiniai variklio užraktai. Toks užraktas neleis užvesti transporto priemonės variklio, jeigu transporto priemonės vairuotojo iškvėpto oro mėginyje bus alkoholio. Užvedus variklį, nustatytais laiko intervalais vairuotojas turės pūsti į alkoholio kiekio matuoklį. Aptikęs mėginyje alkoholio, variklio užraktas automatiškai sustabdys transporto priemonės variklio darbą. Naudoja ir pasibaigus reikalavimui Paviešinus tokius siūlymus pasigirdo ir aibė patarimų, kaip apgauti vadinamuosius alkoblokus. „Alkoblokai pažeidėjo automobilyje įrengiami tik savanoriškai, t. y. tik tada, kai pažeidėjas sutinka ir pats nori anksčiau atgauti teisę vairuoti. Jam išduodamas laikinas vairuotojo pažymėjimas su apribojimu, leidžiantis vairuoti tik tas transporto priemones, kuriose įrengtas alkoblokas. Alkobloką nusiperka ar išsinuomoja pats pažeidėjas, todėl mėginimus apgauti alkobloką reikėtų vadinti, nebent, mėginimais apgauti save“, – sako Sigitas Baltuška, „UAB Alkotesteris“ komunikacijos atstovas. Specialisto teigimu, statistika rodo, kad pažeidėjai naudodami alkoblokus keičia savo įpročius. „Suomijoje 2013 m. iš neblaivių sulaikytų vairuotojų, 29-30 proc. buvo pagauti pakartotinai. Po dalyvavimo pažeidėjų programoje pakartotinai nusižengė tik 2,5 proc. alkobloką turėjusių vairuotojų. Pažeidėjų programų įvertinimas JAV ir Švedijoje parodė, kad alkoblokus naudojantys vairuotojai padarė 60-95 proc. mažiau pakartotinių pažeidimų, nei tie vairuotojai, kurie vairavo neturėdami teisių. Apie trečdalis pažeidėjų, dalyvavusių Suomijos pažeidėjų programoje, atgavę visavertį vairuotojo pažymėjimą alkobloką pasilieka automobilyje ir toliau jį naudoja. Akivaizdu, kad automobilyje įrengtas alkoblokas yra papildomas fizinis barjeras neblaiviam vairuotojui, nesugebančiam priimti logiškų sprendimų dėl saugaus vairavimo“, – sako S. Baltuška. Balionas nepadės Bene labiausiai paplitęs mitas, kad alkobloką gali apgauti balionas. Tačiau sistema nėra tokia kvaila, kad ją būtų galima taip lengvai apgauti. Taigi iš baliono į alkobloką pučiamas oras sistemos tikrai nepergudraus. „Su laikinu pažeidėjui išduotu vairuotojo pažymėjimu, turinčiu apribojimo kodą „69“, galima vairuoti tik tuos automobilius, kuriuose įdiegtas ES ir Lietuvos standartą EN 50436 atitinkantis alkoblokas. Standartą atitinkantys alkoblokai turi prieš apgavystę nukreiptas funkcijas: alkoblokai, matuodami pučiamo oro parametrus, atpažįsta, jei į alkotesterį pučia ne žmogus, o pūtimui naudojamas balionas, oro kompresorius ar filtrai. Taip pat gali būti naudojamos papildomos alkobloko funkcijos, pvz., baigiant pūsti į alkotesterį, reikia įtraukti orą, taip alkotesteris atpažįsta, kad pūtimą atliko žmogus“, – aiškino S. Baltuška. „Kalbant apie aukšto lygio, standartus atitinkančią produkciją, yra daug išmanių apsaugų, kad žmogus jų neapgautų. Šimtai tūkstančių žmonių neapgauna šių gaminių. Manau, neapgaus ir lietuviai. Yra manoma, kad galima papūsti su pompa, tačiau taip įrangos neapgausite, nes alkoblokai matuoja įpučiamo oro temperatūrą, drėgmę. Yra daug algoritmų, dėl kurių alkoblokų neapgausite. Taip pat reikėtų nepamiršti, kad rimti gamintojai šia tema daug dirba, tad įrangos vis tobulinamos, o kai kurių gudrybių atskleisti mes negalime“, – patvirtino UAB „GPS meistras“ vadovas Ričardas Pūkas. Beje, alkoblokas gali suveikti ne tik prieš užvedant variklį. „Kelionės metu, atsitiktiniu laiku alkoblokas gali paprašyti atlikti papildomą testą, kad būtų įsitikinta, jog vairuoja blaivus asmuo. Ignoruojant prašymą atlikti papildomą testą, informacija bus įrašyta į atmintį ir papildomai gali įsijungti automobilio garsinis signalas, pradėti mirksėti automobilio žibintai. Šiuos aplinkai skleidžiamus signalus galima išjungti tik sustojus ir išjungus variklį. Vėl užvesti variklį galima tik atlikus blaivumo testą“, – pasakoja S. Baltuška. Vienas nelogiškas būdas Iš esmės yra vienintelis būdas apgauti sistemą, kai už girtą vairuotoją į alkobloką pūstų blaivas žmogus, tačiau jau pats toks būdas neatrodo logiškas. „Tai mažai tikėtina, už tai numatyta administracinė atsakomybė. Be to, neblaivus vairuotojas, pradėjęs važiuoti su blaivaus pagalbininko pagalba užvestu automobiliu, negalėtų atlikti papildomo testo. Jei papildomą blaivumo testą atliktų kartu važiuojantis blaivus keleivis, toks asmuo pats rizikuotų savo gyvybe. Kad neblaivus vairuotojas nepriverstų blaivumo testą atlikti vaikų, alkoblokai sukonstruoti taip, kad vaikų iškvepiamo oro kiekio neužtektų blaivumo testui. Visi bandymai sukčiauti ar paveikti sistemą įrašomi į atmintį, kaupiami duomenų bazėje ir perduodami alkobloko administratoriams. Bandymus sugadinti ar atjungti alkobloką, galima pastebėti vizualinės apžiūros metu“, – sako S. Baltuška. „Žmonės mano, kad gali papūsti blaivus draugas, tačiau leiskite paklausti – ar blaivus draugas pūs į alkobloką, kuomet vairuoti žadą neblaivus asmuo? Tikrai sėdėtumėte šalia neblaivaus vairuotojo? Be to, yra itin išmanių alkoblokų, kurie per vaizdo kamerą atpažįsta vairuotoją iš veido bruožų, pūtimo manierų ir t.t. tad pučiant kitam apgauti sistemą tikrai nepavyks“, – tvirtino R. Pūkas.