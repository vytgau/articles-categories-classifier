„Specialiosios investicijų sutarties su „Hyundai Motor“ pasirašymą nulems šio Pietų Korėjos automobilių gamintojo apsisprendimas. Mes laukiame reikiamų patvirtinimų bei atsakymų į pateiktus klausimus. Manau, kad tai neužsitęs ilgiau nei iki šių metų pabaigos“, – žurnalistams sakė Rusijos pramonės ir prekybos ministras Danisas Manturovas. „Tokia sutartis su BMW šiemet tikrai bus pasirašyta, veikiausiai per artimiausius 4-6 mėnesius“, – pridūrė ministras. BMW planuoja savo automobilių surinkimo gamyklą statyti Kaliningrado srityje. „Rusijos rinką laikome patrauklia ilgalaikėje perspektyvoje ir kruopščiai vertiname galimus sprendimus dėl gamyklos šioje šalyje, jos Kaliningrado srityje“, – pareiškė Vokietijos automobilių koncerno atstovas Frankas Wienstrothas. „BMW Rusland Trading“ vadovo Maksimiliano Kelnerio žodžiais, investicijos į šį projektą tikrai bus didesnės kaip 50 mln. eurų. Planuojamų gamybos apimčių jis nenurodė. Savo ruožtu „Hyundai Motor“ skelbė konkretesnius investicijų Rusijoje planus. Pietų Korėjos pramonės konglomeratas ketina netoli Sankt Peterburgo pastatyti variklių gamyklą, kurioje jų per metus būtų gaminama iki 150 tūkstančių. Gamyklą netoli Maskvos jau stato prestižinių vokiškų „Mercedes-Benz“ markės automobilių gamintojas „Daimler“, kuriam čia pažadėtos solidžios mokesčių lengvatos. 250 mln. eurų kainuosianti gamykla „Esipovo“ pramonės parke, 40 kilometrų nuo Maskvos turėtų pradėti veikti kitąmet, nuo jos konvejerių riedės prabangūs visureigiai bei limuzinai. Savo markių automobilius Rusijoje per jų surinkimo padalinius ar licencijų principu jau gamina „Volkswagen“, „Tyoyta“, GM ir kai kurie kiti pasaulio automobilių pramonės gigantai. Bene daugiausiai Rusijoje yra investavęs Prancūzijos „Renault“, kartu su Rusijos valstybine „Rostech“ valdantis kol kas nuostolingą šios šalies automobilių pramonės lyderį „Avtovaz“.