„Šių metų elektromobilių varžybose išlaikysime tą patį principą – nugalės tas ekipažas, kuris mažiausiai laiko užtruks kelionėje iš Vilniaus į Palangą. Bet kitose srityse pokyčių bus daug. Dėl plačios infrastruktūros dalyviai šiemet turės platų taktikų pasirinkimo spektrą – vien dešinėje kelio pusėje kelyje Vilnius–Klaipėda yra 6 greitojo įkrovimo vietos, kai pernai tokių buvo vos dvi“, – ketvirtadienio rytą surengtoje spaudos konferencijoje sakė varžybų organizatorius Darius Grinbergas. Dėl platesnės infrastruktūros varžybos bus dinamiškesnės: vienu metu bus paleidžiami trys ekipažai, kai ankstesniais metais elektromobiliai startuodavo po du. Elektromobilių varžybų taisyklėse numatyta, kad dalyvauti gali tik Lietuvoje parduodami elektromobiliai. Išankstiniame dalyvių sąraše visi jie ir yra: „Hyundai Ioniq“, „Nissan LEAF“ (tiek pirmos, tiek antros kartos), „Kia Soul EV“, „Volkswagen e-Up!“ ir „Volkswagen e-Golf“. „Tesla“, „Fisker“ ar „Chevrolet“ modeliai varžytis negali, nes Lietuvoje jų atstovybių nėra. Tikisi, kad pasieks Palangą nesustojęs „Prabėgo ketveri metai, kai 2015-ųjų gegužės 8-ąją surengėme pirmąsias elektromobilių lenktynes, jau radusias vietą šalies automobilizmo ir energetikos plėtros istorijoje. Lenktynės žymi ne tik spartų elektromobilių populiarumo augimą, bet ir pažangą jiems skirtos infrastruktūros srityje“, – spaudos konferencijoje sakė Diana Kazakevič, laikinai einanti „Energijos tiekimo“ direktorės pareigas. D. Kazakevič nuomone, mitas, jog iš Vilniaus į Palangą elektromobiliu nuvykti neįmanoma, buvo paneigtas visų iki šiol vykusių lenktynių metu. Šiemet jis bus paneigtas ir vėl – juolab kad pirmąkart galima tikėtis, jog elektromobilis pasieks Palangą nesustojęs pakelyje ir nepapildęs savo baterijų.  „Lietuvos energijos“ įmonių grupė bei jai priklausantis „Energijos tiekimas“ nuolat investuoja į inovatyvias technologijas ir daug dėmesio skiria viešosios infrastruktūros plėtrai. Nuolat žvelgiame į ateitį ir prisidedame prie veiklų, kurios netolimoje ateityje varys visuomenę bei mūsų verslą į priekį. Elektromobiliai, kaip ekologiškas ir aplinkos neteršiantis transportas, atspindi ne tik į draugiškumą aplinkai orientuotą mūsų įmonės viziją, bet ir Lietuvos bei Europos Sąjungos vystymosi kryptį. Norėdami prisidėti prie šios vizijos įgyvendinimo, skiriame tam daug finansinių ir žmogiškųjų išteklių. Norėčiau padėkoti taip pat „Lietuvos energijos“ įmonių grupei priklausančiam „Energijos sprendimų centrui“, prisidedančiam prie elektromobilių stotelių plėtros. Jų veikla leido šių metų lenktynių maršrute įrengti net 11 įkrovimo stotelių“, – teigė D. Kazakevič. Geresnę infrastruktūrą pabrėžė ir „Energijos sprendimų centro“ komercijos direktorius Marius Kairys. Jo teigimu, dalyviai turės kur kas didesnę laisvę rinktis varžybų strategiją ne tik važiuodami į Palangą, bet ir grįždami atgal į Vilnių. „Įrenginėdami stoteles greitkelyje A1 išmokom nemažai pamokų. Sukauptomis žiniomis pasinaudosime įrenginėdami ir savo nuosavą „Charge it on“ tinklą, kuris dengs visą Lietuvos respublikos teritoriją. Jau artimiausioje ateityje turime ambicijų tapti didžiausių elektromobilių krovimo tinklo operatoriumi Lietuvoje. Šiuo metu kuriame platformą elektromobilių vairuotojams, kurie naudodamiesi „Charge it on“ mobiliąja aplikacija galės matyti ne tik visą elektromobilių krovimo stotelių tinklą Lietuvoje, bet ir realiu laiku pasitikrinti ar stotelė veikia, nėra užimta, kokiomis jungtimis galima naudotis įkraunant elektromobilį. Tikimės vasaros pradžioje turėti pilnai funkcionuojančią platformą, kurią pristatysime savo vartotojams“, – artimiausius įmonės planus atskleidė M. Kairys. Jis pridūrė, kad šiemet įmonė įsteigs specialų prizą ekipažui, kuris važiuos ekonomiškiausiai tarp elektromobilių – sunaudos mažiausiai kilovatvalandžių energijos. Elektrifikacijos produktų ir kitų novatoriškų technologijų įmonės ABB Infrastruktūros ir transporto segmento vadovas Audrius Lapinskas juokavo, kad jis – kaip tikras inžinierius – kalba trumpai, bet labai konkrečiai. „Labai džiaugiamės, kad pirmą kartą galime dalyvauti su elektromobiliu – kaip dalyviai. Anksčiau mes irgi dalyvaudavome varžybose – paskolindavome įkrovimo stotelę. Dabar galime didžiuotis, jog infrastruktūra yra plati, papildomų stotelių nereikia ir tai turėtų įnešti daugiau azarto, o ekipažai turės pasirinkti iš kelių strategijų. Visiems dalyviams norėčiau palinkėti sėkmės“, – spaudos konferencijoje sakė A. Lapinskas. Europos bendrovė ERGO yra viena lyderių elektromobilių draudimo srityje, o „Įsikrauk su „Energijos tiekimu“: Vilnius–Palanga“ varžybų metu taikys specialią akciją kasko draudimui – perkant naują elektromobilį, jis bus 10 proc. pigesnis. „Viena iš ERGO socialinės atsakomybės sričių yra aplinkosauga, o elektromobiliai yra būtent tokie – jie saugo ir tausoja gamtą. Prie biuro turime įkrovimo stotelę, kuria gali naudotis visi vairuotojai, dalis jų užeina pas mus ir pasidomi draudimu, kuriam taikome geras sąlygas“, – pasakojo „ERGO Insurance“ Lietuvoje Transporto priemonių draudimo skyriaus vadovas Rimvydas Pocius. Įkrovimas bus ribojamas Pirma elektromobilių grupė, kurioje bus 4 dalyviai, gegužės 4 d. nuo Vilniaus savivaldybės startuos 9.30 val., antra – 9.50 val. ir t.t. – visos kas 20 minučių. Starto tvarka bus parenkama burtų keliu 9.00 val. „Įsikrauk su „Energijos tiekimu“: Vilnius–Palanga“ varžybų starto vietoje elektromobilių įkrovimas nenumatomas, tad varžybų dalyviai turi atvykti modeliais, kurių baterijos įkrautos maksimaliai. Kelyje iki Palangos bus keliolika greitojo įkrovimo stotelių, o šešios jų – dešinėje kelio pusėje. Jeigu vienam dalyviui atvažiavus į stotelę ji jau bus užimta, laukimo laikas bus išskaičiuojamas iš bendro kelionės laiko – taip siekiama fiksuoti tik laiką, skirtą važiavimui bei krovimui. Teisėjai bus ir fiksuos laiką tik tose stotelėse, kurias organizatoriai prieš startą paskelbs dalyvių susirinkimo metu – kitose krautis galima, tačiau jeigu jos bus užimtos, laukimo laikas išskaičiuotas nebus. Visi dalyviai turės sekimo realiu laiku sistemą „Fleet Complete“, tad negalės viršyti greičio – už kiekvieną užfiksuota važiavimą per greitai teisėjai skirs laiko baudas. Kaip ir ankstesnėse varžybose, taip ir šiose draudžiamos bet kokios automobilio modifikacijos – už tai dalyvis bus šalinamas. Bet koks elektromobilio stūmimas ar tempimas didesniu nei 10 km atstumu viso maršruto metu taip pat lems pašalinimą. Už naudojimąsi vadinamuoju oro maišu važiuojant paskui kitas transporto priemones skiriama 30 minučių bauda, kadangi tai – labai nesaugus ir nerekomenduojamas kelionės būdas. Varžybų organizatorius D. Grinbergas teigė, kad šiais metais kartu su elektromobiliais keliaus ir vienas vidaus degimo variklį turintis modelis. Jis važiuos leistinu greičiu, laikydamasis visų eismo taisyklių, ir išmatuos mažiausią įmanomą kelionės iš Vilniaus į Palangą laiką.