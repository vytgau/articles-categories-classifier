Kaip rašoma pranešime žiniasklaidai, statistika tokius teiginius patvirtina su kaupu. „Autotyrimų“ duomenimis, per dvejus metus, lyginant 2015 ir 2017 m., Lietuvos naujų automobilių lengvųjų automobilių pardavimai išaugo 49 proc. – nuo 19 441 iki 29 044 vnt. Tuo tarpu SUV modelių pardavimai, remiantis Datacenter.lt statistika, didėjo dar sparčiau – net 71 proc. (5 591 – 2015 m. ir 9 554 – 2017 m.). Automobilis atspindi gyvenimo būdą „Automobilių gamintojai prisitaiko prie žmonių poreikių. Dar prieš dvidešimt metų visureigiai turėjo siaurą nišą – pirkėjus, kuriems reikia išskirtinio didelio pravažumo, kurie dažnai keliauja prastais keliais. Klientų poreikiams pasikeitus, automobilių gamintojai pradėjo kurti vis daugiau įvairaus dydžio visureigių, siekti didesnio komforto ne tik prastuose keliuose, bet ir kitomis sąlygomis – važiuojant mieste ar užmiestyje. Be to, visureigiai itin gerai vertinami ir dėl savo saugumo savybių“, – sako „Jeep“ prekės ženklui Lietuvoje atstovaujančios „Modus Group“ Automobilių verslo pardavimų direktorius Aurimas Tamašauskas. Šiuolaikinis visureigis yra labai universalus automobilis, tinkamas įvairiausioms gyvenimo sąlygoms. Būtent galimybė jį pritaikyti tiek kasdieniam maršrutui namai–darbas–namai, tiek savaitgalio išvykoms, anot specialistų, yra jų populiarumo receptas. „Mūsų tauta išsiveržė į priekį pagal aktyvų gyvenimo būdą: kas jodinėja, kas motociklu važinėja. Anksčiau viskas buvo labai sunkiai prieinama ar netgi draudžiama, o dabar šalis, sakykime, kiek prakuto. Todėl žmonėms prireikė didesnio pravažumo automobilio – juo patogiau ir priekabą tempti, ir į bagažinę ką nors didesnio įdėti ar ant stogo lentą gabenti. Tuo pačiu – ir privažiuoti arčiau ežero ar kitos sunkiau pasiekiamos vietos“, – teigia visureigių specialistas, daugybės bekelės varžybų dalyvis ir organizatorius, Audrius Sutkus. Turėti skirtingus automobilius kiekvienai progai nėra labai patogu, o visureigis geriausiai suderina įvairiausius poreikius. Anot A. Sutkaus, šiuolaikiniai kompaktiški visureigiai manevringumu, ratų pasukimo laipsniu ar kėbulo išmatavimais nelabai skiriasi nuo hečbekų ar universalų, tad komfortas miesto sąlygomis nenukenčia. Netgi priešingai – aukštesnė sėdėjimo pozicija visureigyje daugeliui yra patogesnė. Elektroninė AWD sistema – privalumas SUV automobilio prošvaisa yra didesnė nei kito lengvojo automobilio, tad juo drąsiau galima važiuoti prastu keliu ar per dideles provėžas. Daugelis jų turi ir keturių varančių ratų (AWD) transmisijas. Pasak A. Sutkaus, didesnis skaičius varomų ratų užtikrina didesnį stabilumą žvyrkelyje ar pažliugusiame kelyje. Daugelio šiuolaikinių visureigių AWD sistemos yra valdomos elektroniniu būdu. Pavyzdžiui, tokią pavarą turintis visureigis paprastai yra varomas priekiniais ratais, o bent kuriam iš jų praslydus, akimirksniu prisijungia ir galiniai. „Tokios elektroninės sistemos yra tarsi mobilus telefonas: nežinai, kada jis atsinaujina, kada kokią programą įjungia ir t. t. Tai čia irgi taip pat – keturi varomi ratai įsijungia tada, kai reikia, o vairuotojui apie tai galvoti nebūtina“, – sako A. Sutkus. Tokia sistema turi ir kitą privalumą: važiuojant sauso asfalto danga, mieste ar greitkelyje, keturių varomų ratų poreikio nėra, o dviem ratais varomas automobilis – ekonomiškesnis. Bekelės specialistas ne kartą pirko naudotus, prieš 15–20 metų pagamintus visureigius – tokiuose dar būdavo montuojamas mechaninis palėtintos pavaros perjungimas. Tai – bene skiriamasis tikro bekelės monstro bruožas. Pasak A. Sutkaus, 80 proc. atvejų palėtintos pavaros perjungimo rankena buvo nenaudota. Todėl gamintojai padarė išvadas – klientams didelis pravažumas reikalingas retai, geriau palėtintos pavaros sistemą kontroliuoti elektroniniu būdu ir sutaupyti nemažai degalų. Analogiškai pasielgta ir su keturių varančių ratų (AWD) sistema.