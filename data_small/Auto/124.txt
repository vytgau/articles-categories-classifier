„Tikimės, tapsime greitesni“, – sakė penktadienį per spaudos konferenciją naujasis VW vadovas Herbertas Diessas. Bendrovė apie sprendimą pašalinti generalinį direktorių Matthiasą Muellerį ir į jo vietą paskirti VW prekių ženklo vadovą H. Diessą paskelbė ketvirtadienį vakare. Automobilių gamintoja ketina sukurti šešis skyrius. „VW Group“ prekės ženklai, įskaitant „Volkswagen“, „Audi“, „Porsche“, „Bentley“, „Škoda“ ir kiti, bus sugrupuoti į tris grupes – „Volume“, „Premium“ ir „Super Premium“. Viena verslo sritis bus skirta Kinijai, dar viena – įmonės sunkvežimių ir autobusų padaliniui „Truck & Bus“. „VW Group“ taip pat didelį dėmesį sutelks tokioms sritims kaip tyrimai ir plėtra, pardavimai, gamyba. „VW Group“ tikisi, kad nauja valdymo sistema supaprastins bendrovės verslą, paspartins sprendimų priėmimą. Anksčiau H. Diessas užėmė VW prekių ženklo vadovo postą. Pasak naujojo vadovo, dalis grupės verslo, kuris nėra priskiriamas prie pagrindinės gamintojos veiklos, bus iš naujo įvertintas ir galimai parduotas, įskaitant ir „Ducatti“ motociklų verslą. M. Muelleris įmonės generaliniu direktoriumi tapo 2015 m. rugsėjį atsistatydinus Martinui Winterkornui, iškart po to, kai į viešumą iškilo bendrovės pamatus sudrebinęs „dyzelgeito“ skandalas. Nors M. Muelleris savo vadovavimo laikotarpiu ėmėsi bendrovės restruktūrizacijos ir siekė, kad įmonė kuo greičiau įveiktų „dyzelgeito“ padarinius, pats direktorius taip pat buvo atsidūręs Vokietijos prokurorų akiratyje – jam ne kartą mesti įtarimai tuo, kad jis žinojo apie emisijų testus apeinančios programinės įrangos diegimą į VW automobilius prieš skandalui iškylant į viešumą. „Dyzelgeitas“ VW kainavo daugiau kaip 25 mlrd. eurų, o bendrovė iki šiol neišbrenda iš teisinių ginčų tiek Vokietijoje, tiek užsienyje.