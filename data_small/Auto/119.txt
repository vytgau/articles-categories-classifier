Žvaigždžių desantas 32 metų kauniečiui finišas šiose sudėtingose lenktynėse garantuotų kelialapį į kitų metų Dakarą. „Tikslas dabar ir būtent toks – finišuoti, semtis patirties ir pasiekti finišą“, - DELFI sako A. Gelažninkas. Kokio lygio Merzūgos ralis įrodo vien tai, kad į šiemet į varžybas atvyko net 8 iš 10 geriausiai šių metų Dakare pasirodžiusių pilotų. Tarp jų - ir šių metų Dakaro vicečempionas Kevinas Benavidesas bei trečiąją vietą užėmusi Australijos žvaigždė Toby Price'as. Įdomu, kad pirmas starto numeris liks laisvas – į Maroką turėjo atvykti ir Dakaro čempionas Matthias Walkneris, tačiau austras patyrė rankos traumą ir medikai pilotui startuoti neleido. A. Gelažninkui teko 69 starto numeris. Merzūgos ralį sudarys šeši etapai, o iš viso dalyviams teks įveikti beveik 1200 km, iš kurių daugiau nei 900 kilometrų sudarys greičio ruožai. Sudėtinga kelionė A. Gelažninkui kelionė į Maroką susiklostė gana sudėtingai. Iš Frankfurto piloto ekipa keliavop lėktuvo, kuriame karti skrido ir iš Vokietijos deportuojami marokiečiai. Policija prasižengusius imigrantus, iš kurių kai kurie buvo surakinti antrankiais, į lėktuvą sodino ilgiau nei dvi valandas. Tiek laiko lėktuvas vėlavo atvykti į didžiausią Maroko miestą Kasablanką, todėl A. Gelažninko komanda nespėjo į paskutinį jungiamąjį skrydį. Atlaso kalnus komandai teko įveikti autobusiuku, o kelionė truko daugiau nei 10 valandų. Galiausiai A. Gelažninkas sėkmingai pasiekė Sacharą. Pirmi bandymai A. Gelažninkas serviso paslaugos ir motociklą KTM nuomojasi iš Didžiosios Britanijos ekipos „Desert Rose“. Šeštadienio popietę A. Gelažninkas pirmą kartą išbandė motociklą Sacharos dykumoje. „Jausmas labai įdomus. Atrodo, kad galinis ratas labai klimpsta smėlyje, atrodo kad visiškai nėra sukibimo. Dar reikės nemažai laiko prie to priprasti. Laukia įdomios lenktynės“, - po pirmųjų bandymų teigė A. Gelažninkas. Merzūgos prologo startas 18.57 valandą Lietuvos laiku. 