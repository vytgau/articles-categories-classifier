Pagrindiniai „Sherp“ ypatumai – patentuotos kamerų neturinčios ypač žemo slėgio padangos su išskirtine pripūtimo sistema ir pneumatinė cirkuliacinė pakaba, laikoma asmeniniu A. Garagašjano išradimu. Visureigio padangos tarpusavyje sujungtos vamzdeliais, kuriuose cirkuliuoja oras. Jų pralaidumą galima reguliuoti kone iki hermetiško užblokavimo. Dėl šios priežasties ratai efektyviai deformuojami, o tai būtina, kai tenka važiuoti per kliūtis. Ši savybė dažnai pakeičia pakabos funkciją. Visureigyje sumontuotas Japonijos bendrovės „Kubota“ pagamintas dyzelinis 1,5 l darbinio tūrio variklis. Jo galingumas 44 AG. „Sherp“ pavarų dėžė – penkių bėgių. Maksimalus visureigio greitis važiuojant žeme – 45 km/val., o vandeniu – 6 km/val. „Sherp“ prošvaisa, t. y. atstumas nuo žemės iki automobilio dugno, – 600 mm, todėl juo laisvai galima pervažiuoti betoninius blokelius. Visureigis yra su tentu, halogeniniais žibintais, 58 l talpos degalų baku, saugos diržais ir rėmais. Jį galima papildyti autonominiu šildytuvu, priekaba ir atsarginiais į ratus montuojamais degalų bakais.