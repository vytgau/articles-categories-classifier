Juo tapo „Volkswagen“ markės vadovas Herbertas Diessas, kuris pakeis Matthiasą Muellerį, šias pareigas užėmusį 2015 metais, netrukus po to, kai kilo skandalas dėl taršos duomenų klastojimo, buvusią Vokietijos pramonės pažibą nugramzdinęs į didžiausią jos istorijoje krizę. Nors M. Muellerio darbo sutartis buvo sudaryta iki 2020 metų, jis „nedelsdamas“ atsistatydins „šalių susitarimu“, pasibaigus stebėtojų tarybos posėdžiui pranešė „Volkswagen“. „Valdyboje bus nemažai pokyčių“, – nurodoma įmonės pranešime. „Volkswagen“ taip pat pranešė, kad darbo tarybos pirmininkas Gunnaras Kilianas pakeis Karlheinzą Blessingą žmogiškųjų išteklių direktoriaus poste. O padalinio „Porsche“ vadovas Oliveris Blumė prisijungs prie „Volkswagen“ valdybos. Išsamesnė informacija bus pateikta spaudos konferencijoje, kuri penktadienio ryte bus surengta „Volkswagen“ būstinėje. M. Muelleris, anksčiau vadovavęs „Volkswagen“ padaliniui „Porsche“, „Volkswagen“ generalinio direktoriaus poste pakeitė Martiną Winterkorną, kuris atsistatydino, kai įmonė 2015 metais pripažino, kad 11 mln. visame pasaulyje parduotų dyzelinių transporto priemonių buvo įdiegusi vadinamuosius išderinimo įtaisus, dėl kurių automobiliai, atliekant laboratorinius taršos bandymus, atrodo ekologiškesni negu iš tiesų yra. Kilęs skandalas buvo pramintas „dyzelgeitu“.  „Volkswagen“ grupėje M. Muelleris praleido visą savo karjerą – 1972 metais, kai jam buvo 19 metų, jis mokėsi „Audi“ gamykloje, o 1984 metais, baigęs studijas universitete, pradėjo dirbti įmonėje. Tačiau ir jis atsidūrė prokurorų akiratyje, nes kilo įtarimų, kad jis galėjo žinoti apie išderinimo įtaisų naudojimą, tačiau neįvykdė savo pareigos pranešti apie tai investuotojams. O praėjusį mėnesį M. Muelleris pareiškė, kad stambių įmonių vadovai yra verti didelio užmokesčio, nes „visada viena koja yra kalėjime“. H. Diessas į „Volkswagen“ 2015 metais perėjo iš BMW. Prieš tai jis dirbo įmonėje „Bosch“. „Dyzelgeitas“ „Volkswagen“ jau atsiėjo daugiau kaip 25 mlrd. eurų, kuriuos teko skirti automobilių išpirkimui, baudoms ir kompensacijoms. Tačiau teisinės problemos – ir Vokietijoje, ir užsienyje – dar nėra išspręstos.