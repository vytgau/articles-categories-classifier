„Civic“, kuris aplenktų „Bugatti“ Lietuvių automobilių meistrai stebina savo auksinėmis rankomis: vieni, klijuodami kelis sudužusius automobilius į vieną, ne itin maloniai, kiti, kurdami greičiausias lenktynių mašinas, džiugina. Būtent visas tuzinas išskirtinių jų darbo vaisių bus eksponuojama „Auto Bazar“ mugėje benzingalviams. Pavyzdys: pilnametystės tik ką sulaukęs priekinių varančių ratų pavarą turintis „Honda Civic“, kuris greičiau nei per 10 sekundžių pasiekia 200 km/val. greitį. Ne 100, o dvigubai daugiau. Standartinę traukos lenktynių distanciją (ketvirtį mylios) jis ant mažą sukibimą turinčių lietuviškų aerodromų betono plokščių įveikia per 11,2 sekundės ir finišo tiesiąją kerta pasiekęs 238 km/val. greitį. Tai – tokio tipo automobilių Lietuvos rekordas. Tokius stebuklus gali pademonstruoti Kirilas Šumilinas ir jo sutvertas šeštosios kartos „Honda Civic“. Tai – visiškai traukos lenktynėms paruoštas automobilis, kuris nebeturi nieko bendra su standartiniu modeliu, tik kupė tipo kėbulo linijas. Po variklio gaubtu – stipriai modifikuotas iš „Honda Prelude“ pasiskolintas 2,2 litro agregatas. Taip stipriai pakeistas, kad Kirilas net nežino, kiek jis galios pasiekia. „Turėtų būti apie 800 AG. Kiek tiksliai, nežinau, nesiseka pamatuoti, mat ten, kur teko matuoti, dėl per didelės galios stendas nusisukdavo, – šypsodamasis sako lenktynininkas ir netrukus paneigia stereotipus. – Vis dėlto ne galia traukos lenktynėse svarbiausia, o sukibimas. Pakaba modifikuota taip, kad jos detalės visiškai nejudėtų. Amortizacijos suteikia specialios labai minkštos „dragui“ skirtos padangos, kurios neturi kordo.  Taip pat visas svoris sutelktas priekyje, kad būtų dar daugiau sukibimo. Gaila, kad nei Lietuvoje, nei Baltijos šalyse neturime tikrų traukos lenktynių trasų, kuriose būtų galima išnaudoti visą pavaros sistemos ir padangų potencialą. Tokius parametrus turintys automobiliai ketvirtį mylios turėtų važiuoti per 9 sekundes.“ Čempiono grubumas Savo tituluotą automobilį lenktyninių bolidų ekspozicijoje pastatys ir Karolis Raišys. Jis visiems norintiems leis iš arčiau apžiūrėti ir pačiupinėti E36 kėbulą turintį „BMW M3“ ralio bolidą, su kuriuo 2013 ir 2014 metais jis tapo Lietuvos čempionu, o vėliau, net nedalyvaudamas visuose etapuose, kopė ant sezono prizininkų pakylos. „Automobilis man kelia sentimentus. Jis toks archajiškas, labai grubus, dėl to buvo labai sunku prisijaukinti, bet važiavo nesveikai smagiai. Tačiau susipažinus jis apdovanojo puikiomis emocijomis“, – lenktynes „BMW M3“ prisiminė K. Raišys. Kaip ir kiekvienas lenktyninis automobilis, šis BMW nuo standartinio modelio nužengęs tolimą kelią. Visų pirma dėl saugumo įrangos visiškai pakitęs interjeras, koncentruotas tik lenktynininkams dirbti ir sveikiems kaulams išsaugoti. Kumštelinė pavarų dėžė – iš Utenos, „Samsonas Motorsport“ produktas, reguliuojami amortizatoriai – iš Suomijos. Variklis standartinis – 6 cilindrų eilė, 3 litrų darbinio tūrio, pasiekiantis 320 AG. Būtent jis, sujungtas su galiniais varančiaisiais ratais, pasak K. Raišio, ir užtikrino puikią emocijų puokštę. Jis pastaruoju metu lenktynių trasose dažniau pasirodo su istorine technika – 1965 m. pagamintu „MGB Roadster“. Šiemet tuo automobiliu K. Raišys kartu su šturmanu Vidimantu Gečiausku pasiekė legendinio Monte Karlo ralio finišą „Rallye Monte-Carlo Historique“. „Auto Bazar“ ekspozicijoje gali atsidurti ir MGB, tačiau tai bus žinoma vėliau – K. Raišys dar nenusprendė, ar dalyvaus istorinių automobilių ralio varžybose Latvijoje, kurios vyks tą patį savaitgalį. Apie „Auto Bazar“ „Auto Bazar“ paroda vyks gegužės 18 d. Lietuvos parodų ir kongresų centre „Litexpo“. Joje žiūrovai išvys gatves puošiančius istorinius, sportui paruoštus ir trasose matomus lenktyninius automobilius bei išskirtinius patobulintus modelius. Speciali ekspozicija bus skirta naujiems automobiliams – juos parodos dalyviai galės ne tik apžiūrėti, bet ir išbandyti, pabendrauti su pardavėjo atstovais. Iš viso parodoje bus per 100 automobilių.