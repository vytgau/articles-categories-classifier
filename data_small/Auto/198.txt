Gegužės 16–18 dienomis visos Lietuvos transporto specialistai trauks į „Litexpo“, čia vyks dvi profesionalams aktualios parodos „Mechanika“ ir „Transbaltica“, bus eksponuojami „Lietuvos komercinio automobilio 2018“ rinkimų dalyviai. O gegužės 18 d. prie jų prisijungs ir „Auto Bazar“ paroda, kurioje bus galima išbandyti naujus automobilius bei pažiūrėti į istorinę, sportinę bei lietuvių rankų patobulintą techniką. „Naujo automobilio pirkėjui siūlyčiau nepraleisti renginio „Auto Bazar“. Čia per kelias valandas bus galima išbandyti populiariausius Lietuvoje parduodamus automobilius bei pasikalbėti su visų atstovybių darbuotojais. Tai daug patogiau nei važinėti per kelis salonus ir derinti su pardavėjais kiekvieno bandymo laiką atskirai“, – teigia renginio organizatorius, automobilių ekspertas Valdas Valiukevičius. Naujais automobiliais susidomėję žmonės konkretų bandomojo važiavimo laiką galės rezervuoti iš anksto. Anot organizatorių, taip bus išvengiama eilių, nes bandomųjų automobilių skaičius – ne begalinis. Dominuoja krosoveriai Didesnio pravažumo automobilių pardavimai auga kaip ant mielių, tad nenuostabu, jog būtent tokio tipo modelių „Auto Bazar“ bus daugiausia. Čia bus galima išbandyti ir itin pigius modelius kaip „Dacia Duster“, ir prabangius kaip „Jaguar E-Pace“ ar „Lexus NX 300h“. Mažųjų krosoverių sąraše – „Citroen C3 Aircross“, „Ford EcoSport“, „Kia Niro“, „Mitsubishi Eclipse Cross“, „SEAT Arona“, kompaktinės klasės – „Hyundai Tucson“, „Nissan Qashqai“, „Peugeot 3008“ ir „SEAT Ateca“. Čia pat bus galima išbandyti ir kur kas didesnį visureigį „SsangYong Rexton“, kuris kaina kone prilygsta mažesniems. Parodoje apžiūrėti ir išbandyti bus galima ne tik SUV: „Honda“ atstovai pristatys ketverias duris turintį „Civic“, „Kia“ – sportiškąjį „Stinger“, o „Subaru“ – universalumo įsikūnijimą „Outback“. Didžiausią modelių gamą parodys „Mercedes-Benz“ bei „Suzuki“ – šių gamintojų atstovai atveš po tris. Šis sąrašas nėra galutinis, kai kurie automobilių gamintojai dar svarsto dėl dalyvavimo. Planuojama, kad „Auto Bazar“ metu iš viso bus apie 30 naujų automobilių. „Kodėl daugelis modelių yra krosoveriai, klausti reikėtų ne pardavėjų, o jūsų, pirkėjų. Universalai ar hečbekai domina vis mažiau, visiems reikia aukštesnių automobilių. Dar neseniai SUV modelių buvo parduodami vienetai, o dabar – kas trečias. „Auto Bazar“ yra kompaktiška, pirkėjų poreikius atitinkanti paroda, todėl čia bus rodomi bei testuojami tik patys populiariausi modeliai“, – aiškina V. Valiukevičius. Nauji automobiliai – tik dalis ekspozicijos Gegužės 18 d. „Litexpo“, be jau minėtų parodų, bus į ką paganyti akis ir naujo automobilio įsigyti neplanuojantiems žmonėms bei nesidomintiems komerciniu transportu – čia bus išskirtinių modelių, kuriuos Lietuvos gatvėse pamatyti pavyksta itin retai. Dalį ekspozicijos užims sportiniai automobiliai – Lietuvos ralio, žiedinių lenktynių ir kitose varžybose matomi greiti modeliai. Daugelis jų aktyviai dalyvauja varžybose, kuriose netrūksta įvairių nutikimų, tad tikslus sportinių modelių sąrašas bus žinomas tik prieš pat renginį. Nemažą parodos ploto dalį užims šiuolaikiškai patobulinti automobiliai. Jų išskirtinumas – tviskantys kėbulai, išskirtiniai oro aptakai bei kiti unikalūs aksesuarai, didelio skersmens ir platūs ratlankiai. Čia bus išskirtinių modelių „Alpina B3 Biturbo“, „Opel Monza“ ir kasdienių, tačiau labai neįprastai atrodančių automobilių „BMW 3“, „Toyota Carina“ ar „Volkswagen Golf“. Keliasdešimt vietų bus rezervuota istorinei technikai. Svarbiausias čia eksponuojamų automobilių kriterijus – originalumą ir metus patvirtinantys istoriniai transporto priemonės registracijos numeriai, prasidedantys „H“ raide. Bus renkami įvairių amžiaus kategorijų geriausi, kokybiškai restauruoti modeliai, o juos vertins kolekcininkų, žurnalistų bei restauratorių komisija. Apie „Auto Bazar“ „Auto Bazar“ paroda vyks gegužės 18 d. Lietuvos parodų ir kongresų centre „Litexpo“. Joje žiūrovai išvys gatves puošiančius istorinius, sportui paruoštus ir trasose matomus lenktyninius automobilius bei išskirtinius patobulintus modelius. Speciali ekspozicija bus skirta naujiems automobiliams – juos parodos dalyviai galės ne tik apžiūrėti, bet ir išbandyti, pabendrauti su pardavėjo atstovais. Iš viso parodoje bus per 100 automobilių.