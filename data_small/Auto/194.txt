Bandomasis greičio ruožas nėra privalomas, dėl to jame savo techniką testavo 65 dalyviai iš 88, esančių Korsikos ralio starto sąraše. Lietuvai atstovaujantis „Arctic Energy World Rally team“ D. Jociaus ir Donato Zvicevičiaus tandemas pademonstravo itin aukštą rezultatą. Lietuviai savo klasėje buvo pirmi, o bendroje įskaitoje – 25-i. Visgi Lietuvai atstovaujantys sportininkai bandomojo greičio ruožo rezultatų labai nesureikšmino. Pasak D. Jociaus, lenktynės prasideda tik ryt. „Bandomasis greičio ruožas pavyko puikiai. Padarėme viską, ką planavome. Tiesa, antrą kartą nuvažiuoti nepavyko, teko laukti kol iš trasos patrauks avariją patyrusį kolegą. Trečią kartą nuvažiavome be jokių klaidų, saugiai ir tiesiog pasitikrinome automobilį. Rezultato labai nesureikšminame, nes ralis prasideda ryt. Daug kilometrų, teks daug važiuoti, tad nesureikšminame bandomojo greičio ruožo“, – sakė D. Jocius. „Arctic Energy World Rally team“ lenktynininkas vėlgi stebėjosi, kai kuriais ekipažais, kurie bandomajame greičio ruože buvo patyrę avarijas. „Keista buvo matyti perspaudusius kolegas, kurių automobiliai trasoje gulėjo ant šono. Linkiu jiems iki šio vakaro podiumo susitvarkyti automobilius. O sąlygos išties nebuvo labai geros. Trasoje pakankamai buvo slidu, nes kuo toliau važiuoji nuo lyderių dešimtuko, tuo daugiau ant kelio yra išnešama purvo. Manau, kad mūsų rezultatas toks neblogas buvo vien dėl to, kad esame pripratę Lietuvoje važiuoti ant žvyro slydinėjant. Tuo tarpu prancūzai daugiau patirties turi važiuojant ant asfalto. Turbūt jiems tas slydinėjimas nėra įprastas“, – teigė D. Jocius.  Pirmą rezultatą Pasaulio ralio čempionato (WRC) ketvirto etapo bandomajame greičio ruože užfiksavo britas Krisas Meeke'as, antras liko norvegas Andreasas Mikkelsenas, o praėjusiais metais Korsikos ralyje pergalę šventęs belgas Thierry Neuville‘is užėmė 3-ą vietą absoliučioje įskaitoje. Praėjusių metų čempionas prancūzas Sebastienas Ogier pademonstravo tik penktą laiką, o į kelis ralio etapus sugrįžęs WRC karalius Sebastienas Loebas turėjo tenkintis 7-a vieta bendroje įskaitoje. Penktadienį prasidės tikrasis ralis. Dalyviai susikaus keturiuose greičio ruožuose, esančiuose Bastijos miesto pietvakariuose. Didžiausias iššūkis dalyviams bus kalnuose esantys greičio ruožai, kurie iš vienos pusės ribojasi akmenimis, o iš kitos pusės skardžiais, einančiais tiesiai į jūrą. Smulki klaida siauruose keliuose gali būti lemtinga kiekvienam ekipažui. Ne veltui dalyvių sąraše nebėra net 4 ekipažų, kurie avarijas patyrė testuodami savo automobilius klastingais Korsikos ralio keliais. Penktadienį iš viso dalyviai įveiks 125,16 kilometrus greičio ruožais, vienas jų sieks net 49,03 kilometrus. Pirmojo greičio ruožo startas bus duotas 10:40 val. Lietuvos laiku. Ketvirtadienį (balandžio 5 d.) vakare WRC ketvirto etapo dalyviai dalyvaus oficialioje atidarymo ceremonijoje Bastijos miesto centre. „Arctic Energy World Rally team“ D. Jociaus ir D. Zvicevičiaus tandemas ant Korsikos ralio podiumo pasirodys 19:42 val. Lietuvos laiku.