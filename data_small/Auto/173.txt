Ilgą laiką buvo manyta, kad vadinamasis Detroito trejetas turi gaminti nedidelius automobilius, jeigu nori sėkmingai konkuruoti su Japonijos gamintojais ir taip pat pritraukti jaunų ar ribotą biudžetą turinčių pirkėjų. Tačiau pingant benzinui ir didėjant visureigių degalų vartojimo efektyvumui, iš mados išėjo net dideli sedanai. „General Motors“ per 2018 metus nutrauks subkompaktinių automobilių „Chevrolet Sonic“ gamybą, o per kelerius artimiausius metus gali atsisakyti ir sedanų „Chevrolet Impala“, rašo leidinys, cituojantis informuotus šaltinius. Tuo tarpu „Ford Motor“ per artimiausius dvylika mėnesių greičiausiai nutrauks JAV rinkai skirtų „Fiesta“ automobilių gamybą, o ateityje atsisakys ir sedanų „Taurus“ gamybos, tikina su įmonės planais susipažinę šaltiniai. Galutinio sprendimo dėl „Ford Fusion“, kuris jos modelių asortimente buvo laikytas pagrindiniu „Honda Accord“ ir „Toyota Camry“ konkurentu, „Ford“ vadovybė dar nepriėmė. Analitikai mano, kad toks strategijos pakeitimas gali sukelti papildomą riziką, jeigu pasikeistų energijos išteklių kainos, reguliavimas arba vartotojų pageidavimai. Tuo tarpu kol kas „General Motors“ Jungtinėse Valstijose toliau prekiaus „Chevrolet Cruze“ ir „Chevrolet Bolt“, taip pat „Buick“ ir „Cadillac“ sedanais, o „Ford“ ir „Fiat Crysler“, atsižvelgę į naujų „Jeep“ modelių bei pikapų F-150 sėkmę, planuoja vis sparčiau didinti dideliems ir brangiems automobiliams tenkančią bendrų pardavimų dalį. „Fiat Chrysler“ jau prieš kelerius metus nutraukė sedanų „Chrysler 200“ ir kompaktinių automobilių „Dodge Dart“ gamybą. Dabar ateis eilė „Chrysler 300“ ir „Dodge Charger“. Sedanams, kupė ir kitų kategorijų keleiviniams automobiliams tenkanti bendrų automobilių pardavimų JAV rinkoje dalis sumažėjo nuo 51 proc. 2012 metais iki 37 proc. 2017 metais.