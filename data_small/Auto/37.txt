Kaip skelbiama pranešime spaudai, varžybų seriją kuruojantis „Kauno autoklubas“ šias varžybas patikėjo organizuoti „Jurbarko autoklubui“. Pasibaigus registracijai, buvo išdalinti 37 startiniai numeriai, šešiose skirtingose klasėse. Kaip ir pirmajame etape Varėnoje, taip ir Jurbarke – automobilių parkas buvo gana įvairus. Čia buvo net keturi VAZ bei LADA automobiliai, vienas gana egzotiškas „Toyota MR2“, o jaunių (iki 18 metų) klasėje vienas dalyvis tikrino ilgo sedano „Volvo 850“ manevringumą ir savo vairavimo patirtį. Tai tik įrodo, kad norint sportuoti, reikia tik noro. Kiekvienas varžybų dalyvis organizatorių paruoštą trasą pradžioje įveikė ne rezultatui – vyko susipažinimo važiavimas. Po jo sekė trys įskaitiniai važiavimai, kurių kiekvienas buvo lygiai taip pat svarbus, o padarytos klaidos kainavo brangiai. Moterų klasė Moterų klasėje varžėsi trys dalyvės, o įnirtinga kova vyko iki pat trečiojo važiavimo pabaigos. Pirmąjį važiavimą visos trys dalyvės įveikė beveik vienodai. Jonė Aleksynaitė su „Honda CRX“ užfiksavo 43,06 sek. rezultatą, tačiau už klaidingą startą gavo 10 sekundžių baudą. Evelina Drilingienė su „Mitsubishi Colt“ buvo 0,03 sek. greitesnė, o Olga Židovlenkova su keturiais ratais varoma „Audi TT“ nuo Evelinos atsiliko vos 0,4 sek. Vikrų „Colt“ vairavusi Evelina antrąjį ir trečiąjį važiavimus taip pat įveikė puikiu tempu, tačiau užlipti ant pirmojo nugalėtojų pakylos laiptelio jai sutrukdė trečiojo važiavimo pabaigoje kliudytas kūgelis, kuris prie bendro rezultato pridėjo papildomą 5 sekundžių baudą. Taigi sportininkė liko antra. Pirmąją vietą užėmė Olga, kurios rezultatas buvo 1,12 sek. geresnis už Evelinos. Trečioje vietoje liko Jonė, atsilikusi 8 sekundes. Jaunių klasė Jaunių šįkart buvo keturi: du su sedanais, vienas su hečbeku, o vienas su rodsteriu. Gerą tempą čia demonstravo tiek Erikas Valkeris su „Mazda MX5“, tiek Irmantas Buivydas su „Rover 200“. Pastarasis rodė kiek geresnius rezultatus, tačiau vien gero tempo neužteko - reikėjo vengti klaidų, kurios kainavo daug. Paskutiniame važiavime jis gavo 10 sekundžių baudą ir liko antroje vietoje. Pirmąją vietą užėmė Erikas, aplenkęs varžovą beveik 8 sekundėmis. Trečias Jurbarke buvo Karolis Kiškūnas su „Mitsubishi Carisma“, atsilikęs daugiau nei 36 sekundes. FWD klasė Priekiniais ratais varomų automobilių įskaitoje susirungė 7 dalyviai. Čia nepavejamas buvo Aurimas Margevičius su „Mitsubishi Colt“. Antroje vietoje likusį Artūrą Kupčių su „Renault Megane“ jis aplenkė 4,51 sek. Mindaugas Jankauskas su „Honda CRX“ galėjo būti antras, tačiau paskutiniame važiavime kliudytas kūgelis jam „padovanojo“ 5 sekundžių baudą, tai nubloškė jį į trečiąją vietą. Iki antrosios vietos pritrūko 4,7 sek. Jei ne bauda – jis būtų Artūrą aplenkęs 0,3 sek. RWD klasė Galiniais ratais varomų automobilių buvo net 12, tačiau šįkart nedominavo BMW markės automobiliai. Šiuos automobilius vairavo 5 dalyviai, dar keturi važiavo su VAZ ir LADA technika, o greičiausias čia buvo Vilmantas Frolovas su egzotišku „Toyota MR2“. Jis 3,01 sek. pranoko Varėnos etapo nugalėtoją Julių Povilauską su „BMW 325ti“. Trečiąją vietą užėmė Saulius Šuopys su „VAZ 21013“, pralošęs dar 1,42 sek. AWD klasė Visais ratais varomų automobilių įskaitoje startavo vos du dalyviai. Olga Židovlenkova su „Audi TT“ ir Linas Gegužis su „VW Golf“. Pirmoji buvo Olga, aplenkusi Liną 4,02 sek. OPEN klasė Laisvoje įskaitoje varžėsi visi kas norėjo. Čia susirinko 9 dalyviai. Vilmantas Frolovas su „Toyota MR2“ dar kartą įrodė, kad galiniais ratais varomas jo automobilis yra labai greitas, o geras dalyvio vairavimas vėl lėmė puikų rezultatą. Jis buvo pirmas. Antroje vietoje liko Mindaugas Jankauskas su „Honda CRX“, jis pralošė 4,02 sek. Trečioji vieta atiteko Andriui Bakšiui su „BMW 323ti“. Jis nuo Mindaugo atsiliko 7,04 sek. ir jei ne pirmajame važiavime gauta 10 sekundžių bauda, jis būtų buvęs antras. Taigi, tai tik dar kartą įrodo, kad Jurbarke nebuvo galima atsipalaiduoti nei viename važiavime. Menkiausia klaida kainavo geras pozicijas ir taškų kraitį į bendrą čempionato įskaitą. Trečias etapas Trečiasis „Eolto slalomo taurės 2018“ etapas vyks gegužės 13 dieną Panevėžyje. Po to lauks vasaros pertrauka, o dalyviai į lemiamą mūšį pakils rudenį, kuomet jų lauks etapai Telšiuose bei Plungėje. Beje, Jurbarke vykusių varžybų prizininkai Panevėžyje turi teisę startuoti nemokamai.