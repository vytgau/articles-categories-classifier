Specialistai įspėja, kad toks automobilis, visų pirma, nesaugus patiems juo važiuojantiems keleiviams ir vairuotojui. Stulbina ir rekordininkai – štai vienam taksi automobiliui atlikti techninę apžiūrą pavyko tik po aštunto vizito. Šiuo metu Lietuvos keliais rieda beveik 1,4 milijono lengvųjų automobilių. Jų bendras amžiaus vidurkis 14 metų. Susiejus šiuos duomenis, galima daryti išvadą, kad Lietuvoje daug „pavargusių“, morališkai pasenusių automobilių, kurie ne visada gali pasigirti puikia technine būkle. O gal priešingai? Lietuviai, nors ir senais, bet automobiliais rūpinasi skrupulingai? Kas dvejus metus visi lengvieji automobiliai turi atlikti privalomąją techninę patikrą. Išimtys galioja taksi automobiliams, kurių techninė būklė tikrinama kasmet, taip pat visiškai naujiems automobiliams, kurie pirmą kartą į techninių apžiūrų centrą užsuka tik po trejų metų. Tačiau tiek vieni, tiek kiti nėra iš tų, kurie sudarytų bent didesnę dalį Lietuvos automobilių parko. Mūsų gatvėmis ir keliais daugiausiai rieda automobiliai, kurie pro gamyklos vartus išriedėjo dar praėjusio dešimtmečio viduryje, o jų odometruose matoma dviejų, trijų, keturių ar dar daugiau šimtų tūkstančių kilometrų rida. Net pusė priversti sugrįžti Lietuvos techninių apžiūrų centrų (TAC) asociacijos „Transeksta“ surinkti duomenys rodo, kad 2016-aisiais iš pirmo karto techninę apžiūrą pavyko atlikti 51,4 proc. automobilių. Praėjusiais metais situacija buvo kiek geresnė – 52,5 proc. Vidutiniškai kiekvienas į TAC atvykęs automobilis turi 2,1 rimtų gedimų. Tačiau stulbina kiti skaičiai ir vairuotojų mėginimai gudrauti. Pasitaiko atvejų, kai į techninių apžiūrų stotį vairuotojai atvažiuoja su automobiliais, kuriems užfiksuojama po 18 ar 15 rimtų trūkumų. Kaip pastebi „Transeksta“ atstovai, ne retas atvejis, kai pakartotinei apžiūrai atvyksta vairuotojai, kurie sutvarko tik dalį pirminės apžiūros metu pastebėtų trūkumų, o kitus mėgina užmaskuoti ir paslėpti. Pavyzdžiui, apie netvarkingas oro pagalves pranešanti lemputė gali būti „užgesinta“ fiziškai, o problema taip ir lieka neišspręsta. Toks automobilis, visų pirma, nesaugus patiems juo važiuojantiems keleiviams ir vairuotojui, nes avarijos atveju gali nesuveikti tokios saugos sistemos kaip oro pagalvės ar pirotechniniai saugos diržai. Galiausiai, užfiksuotas ir rekordininkas, kuriam atlikti techninę apžiūrą pavyko tik po aštunto vizito. Beje, tai buvo taksi automobilis. Nors jiems techninę apžiūrą privaloma atlikti kasmet, tačiau galima tik įsivaizduoti, kiek laiko per šį laikotarpį techniškai netvarkingas automobilis kėlė pavojų ne tik kitiems eismo dalyviams, bet ir savo keleiviams. Ir servise, ir techninių apžiūrų centre trūkumai panašūs Didžioji dauguma Lietuvos vairuotojų važinėja ne pirmos jaunystės automobiliais, kurių nusidėvėjimo lygis gali būti labai skirtingas, net jei kalbėtume apie identiškus modelius, pagamintus tais pačiais metais. Todėl kiekvieną automobilį reikia vertinti individualiai, atsižvelgiant į tai, kokiomis sąlygomis jis eksploatuojamas. Prieš važiuojant tiesiai į techninių apžiūrų centrą vertėtų pagalvoti apie apsilankymą servise, kur meistrai patikrins, ar nėra rimtų trukumų, kurie trukdytų sėkmingai atlikti techninę apžiūrą. Serviso „R2L“ meistrai dalijasi patirtimi, kokius trūkumus dažniausiai pastebi automobiliuose, kuriais ruošiasi vykti į techninių apžiūrų stotį. „Dažniausiai mums tenka susidurti su netinkamai suderintais žibintais, reikalavimų neatitinkančiu dūmingumu, neretai tenka taisyti rankinį stabdį, ypač automobiliuose su automatine pavarų dėže. Įtrūkęs automobilio stiklas taip pat dažna problema, galinti sutrukdyti sėkmingai atlikti techninę patikrą. Pastaruoju metu vis dažniau susiduriame su kiek netikėta problema – sugedusiomis užvedimo spynelėmis. Išjungus degimą, bet neišėmus raktelių iš spynelės, automobilio vairas privalo likti neužblokuotas. Jei vairas užsiblokavo, prieš važiuojant techninės patikros reikėtų taisyti automobilio užvedimo spynelę“, – apie dažniausius gedimus LRT.lt pasakoja serviso „R2L“ meistras Stanislovas Jankovskij. Tokią statistiką patvirtina ir „Transeksta“ surinkti duomenys. Dažniausiai privalomajai techninei apžiūrai atvykę automobiliai turi problemų su artimųjų šviesų žibintais. Per pastaruosius treju metus vidutiniškai 14 proc. visų atvykusių nustatoma, kad žibintai yra netvarkingi arba netinkamai sureguliuoti. Tiesa, jei nesureguliuoti žibintai yra vienintelis trūkumas, vairuotojui techninių apžiūrų centre juos susireguliuoti leidžiama pačiam ir pakartotinei patikrai grįžti nereikia. Tačiau kiti dažniausiai užfiksuojami trūkumai jau kur kas rimtesni ir taip paprastai neišsprendžiami. Vidutiniškai 7 proc. atvyksta su automobiliais, kurių dūmingumas ir taršos lygis per didelis. Priežastys gali būti įvairios: nuo netvarkingos kuro įpurškimo sistemos, iki pašalintų katalizatorių ar kietųjų dalelių filtrų. Apie 6 proc. atvažiuoja su netvarkingomis vairo traukėmis ir svirtimis. Kiek daugiau nei 5 proc. – su per silpnai veikiančiais stovėjimo stabdžiais. Problemos ignoravimas sutaupyti nepadės Klientus, kurie atvyksta į servisą prieš techninę apžiūrą, serviso meistras išskiria į dvi grupes. Pirmoji grupė – vairuotojai, kurie automobiliu rūpinasi periodiškai ir stengiasi, kad jis visą tarnavimo laiką važiuotų tvarkingai ir saugiai. Tokie žmonės stengiasi neapleisti automobilio ir pastebėję kokį nors netikėtą gedimą arba akivaizdų kurios nors dalies, pavyzdžiui, stabdžių kaladėlių ar stabdžių diskų nusidėvėjimą, skuba automobilį remontuoti. Kita dalis vairuotojų į servisą užsuka tik prieš techninę apžiūrą arba tuomet, kai jos atlikti nepavyksta iš pirmo karto ir tenka pašalinti techninių apžiūrų centre dirbančių specialistų pastebėtus trūkumus. Meistras pastebi ir tai, kad gedimų ignoravimas arba mėginimas jų šalinimą nukelti kaip įmanoma tolesniam laikui sutaupyti tikrai nepadės. „Labai svarbu periodiškai tikrinti ir laiku prižiūrėti savo automobilį, kadangi užtęstas gedimų ignoravimas gali turėti įtakos ne tik saugiam automobilio eksploatavimui, bet ir pažeisti kitus automobilių agregatus, kurie būtų galėję sėkmingai veikti, jei ignoruotieji gedimai būtų buvę pašalinti laiku“, – pastebėjus gedimus jų neapleisti ragina S. Jankovskij. Rūpintis savo automobiliais, ypač tais, kuriems jau daugiau nei 10 metų, pataria ir „Transeksta“ atstovai. Jų teigimu, tokių automobilių pagrindiniai mazgai – variklis ir transmisija, važiuoklė, vairo mechanizmas, stabdžių sistema ir kėbulas – gali būti ne tik nusidėvėję fiziškai, bet „pavargę“ ir morališkai. Toks automobilis į servisą gali atvykti dažniau ir dėl įvairesnių gedimų. Taip pat vairuotojai raginami neapleisti esamų gedimų, nes pasitaiko atvejų, kai, iš pirmo karto neįveikęs techninės patikros, automobilis grįžta po poros ar trijų savaičių pakartotinei apžiūrai, tačiau kontrolieriai pastebi naujus trūkumus, kurie atsirado būtent dėl delsimo remontuoti sugedusį elementą, kuris sukėlė grandininę reakciją ir padarė neigiamą įtaką kitiems komponentams.