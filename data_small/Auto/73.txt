Atsižvelgusi į dažnus pačių gyventojų siūlymus dėl aikštelių, šiemet savivaldybė sutvarkys beveik 7450 kv. metrų dydžio teritoriją prie daugiabučių namų, paversdama jas žaliaisiais koriais. Vilniečiai teigiamai įvertino bandomąjį projektą – per praėjusius kelis metus buvo įrengta 12 pirmųjų aikštelių, todėl šiemet sostinėje bus įrengta daugiau tokių aikštelių: Šviesos, Kovo 11-osios, Gerosios Vilties, P. Žadeikos, Tuskulėnų, Šeimyniškių, Oginskio, Šaltkalvių, Dariaus ir Girėno, Kapsų, Žaliakalnio, Gerovės, A. Paškevič-Ciotkos, Parko, Viršuliškių, Jonažolių, Architektų, Jonažolių, Taikos gatvėse ir Savanorių prospekte. Per porą savaičių prie sporto mokyklos Žygio gatvėje sutvarkius automobilių išvažinėtą apie 700 kv. m. dydžio teritoriją atsirado apie 30 laikinų vietų automobiliams. Netrukus darbai persikels ir į kitus kiemus, kuriuose bus tvarkoma gyvenamoji aplinka ir įrengiami žalieji koriai. Per dvejus metus daugiau kaip 1000 automobilių stovėjimo vietų atsirado Fabijoniškių, Vokiečių, Taikos, Rygos, Architektų, Sietyno, Didlaukio, Vydūno, Apkasų, Dariaus ir Girėno bei Krivių gatvėse, teigia savivaldybė.  Norintys susitvarkyti savo gyvenamąją aplinką ir įsirengti tokias automobilių aikšteles vilniečiai kviečiami kreiptis į Vilniaus miesto savivaldybės Susisiekimo komunikacijų skyrių. Pirmiausia pasirenkami tvarkyti kiemai, kuriuos tvarkant prisideda ir patys gyventojai ar juose įsikūrusios įmonės. Savivaldybė kviečia vilniečius pasinaudoti programos „50 ir 50“ skiriama parama – kai vilniečiai kartu su savivaldybe per pusę moka už kelių, apšvietimo ar kitus infrastruktūros darbus. Ši programa yra vienas greičiausių būdų atsinaujinti ir pagerinti savo gyvenamąją aplinką – išsiasfaltuojant kelius, įsirengti lietaus nuotekų sistemą, pėsčiųjų bei dviračių takus. Pernai pasinaudojus „50 ir 50“ programa sostinėje buvo sutvarkyta 19 gatvių. Šiemet įvairiose sostinės seniūnijose bus sutvarkyta 80 kilometrų gatvių, beveik 10 km iš jų žvyrkelių, sutvarkyta 350 įvažiavimų į daugiabučių namų kiemus, paklota apie 20 km naujų šaligatvių ir bus suremontuota ir 16 km susidėvėjusių, žadama savivaldybės pranešime.