Persikeliame daugiau kaip trisdešimt metų, į dabartinius laikus. Jau kelintoje kartoje karščiausi „Opel“ modeliai krikštijami OPC – tai „Opel Performance Centre“ padalinyje sukurti automobiliai. Bet jie – ne tik pažangiausi, bet ir patys brangiausi gamoje, o ir ne vienam pirkėjui sportiškomis savybėmis per ekstremalūs važinėti kasdien (pirmos kartos „Opel Insignia OPC“ galia siekė 325 AG). Tad nuspręsta atgaivinti senąjį GSi vardą, kuris dabar žymi ne „karščiausias“, o „pašildytas“ modelių versijas – jei šeimininkai iš Prancūzijos (PSA koncernas) nepersigalvos, ateityje turėtume išvysti tiek „Corsa GSi“, tiek ir „Astra GSi“. Akivaizdu, kad šis senas žymėjimas – dar vienas bandymas madingais retro jausmais padidinti pardavimus – SUV ir krosoverių klestėjimo laikais dėmesys klasikiniams D segmento sedanams ir universalams, švelniai tariant, išblėsęs. Ir nepanašu, kad ateityje kas keistųsi – štai, net vienas pasaulio autopramonės lyderių „Toyota“ nusprendė nutraukti „Avensis“ gamybą, didelis klausimas ir dėl „Ford Fusion/Mondeo“ likimo. O kaip gi „Opel“? Na, bent jau kol kas gama tik plečiasi. „Insignia GSi“ – tai sportiškas modelis su visų ratų pavara, 10 mm žemesne pakaba ir keturių cilindrų dviejų litrų turbobenzininiu arba bi-turbodyzeliniu varikliu. Pasiekiami 260 arklio galių benzininėje ir 210 AG – dyzelinėje versijose antrojo XXI amžiaus dešimtmečio pabaigoje nebepriverčia tankiau plakti širdies nei tai buvo prieš 30 metų, bet „pašildytai“ versijai yra daugiau nei pakankamai. Tuo labiau, kad naujos kartos „Insignia“, debiutavęs vos pernai, atrodo dailiai ir, palyginti su pirmtaku, numetęs gerokai svorio. Kaip visada patyrę „Opel“ sportinio padalinio inžinieriai pakabos darbą meistriškai suderino tarp sportiškumo ir komforto (o GSi modelis kaip bazinę įrangą turi reguliuojamo standumo „FlexRide“ pakabą), gerą sukibimą užtikrina taip pat bazinėje įrangoje esanti visų varančiųjų ratų pavara.  Dailiai atrodantis, kokybiškas ir erdvus salonas, ergonomiškas prietaisų valdymas, itin patogios medikų sertifikuotos AGR sėdynės – jokių priežasčių nemėgti šio automobilio, kuris galimas tiek sportiškoje penkerių durelių „Grand Sport“ versijoje, tiek ir kaip efektingas universalas „Sports Tourer“. Tik rekomenduoju rinktis benzininę versiją – turbodyzelinėje labai siauras sūkių diapazonas su ribotuvu ties 4500 aps./min ir toks važiavimas nelabai tinka sportiškų ambicijų turinčiam automobiliui, kurio apsukų rodyklę norisi kuo dažniau matyti dešinėje skalės pusėje. O dar tas dirbtinis „išmetimo sistemos“ garsas, pasirinkus sportišką režimą – toks fonas benzininėje versijoje ir važiuojant aukštais sūkiais bent jau tinka labiau. Daugiau apie „Opel Insignia GSi“ žiūrėkite vaizdo medžiagoje.