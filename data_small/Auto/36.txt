Pats gamintojas šį automobilį vadina aukšto korpuso visureigiu, skirtu bet kokiems žemės paviršiams (angl. All-Terrain High-Sided Bodied Vehicle), o toks banalus bruožas, kaip nuleidžiamas užpakalinis bortas buvo pavadintas „prabangia ir patogia apžvalgos platforma“. Tačiau kai „Rolls-Royce“ nugabeno „Cullinan“ prototipą bandymams Dubajaus kopose, gamintojas nufilmavo, kaip „Phantom“ paremtas miesto visureigis skrodžia smėlį, tarsi 30 metų senumo „Chevrolet Blazer“, rašo autoblog.com. Kaip ir Niurburgringo trasa, už Dubajaus plytinčios kopos tapo populiaria automobilių bandymų vieta, nes yra ir naudingos, ir fotogeniškos. „Rolls-Royce“ išvyka į šias kopas buvo surengta po to, kai jose apsilankė virtinė kitų prabangių visureigių gamintojų, įskaitant „Range Rover“, „Bentley“ ir „Lamborghini“.  Šiame vaizdo įraše žvilgsnį prikausto vienas dalykas: tai realiai pirmas kartas, kada mes matome „Rolls-Royce“ išdarinėjant kažką panašaus į siautėjimą bekelėje. Kažką panašaus galime išvysti tik pažiūrėję į šimto metų senumo nespalvotas fotografijas, kuriose Charlesas Stuartas Rollsas tokiose varžybose kaip 1906 metų „Tourist Trophy“ vairuoja vieną ankstyvųjų savo automobilių.