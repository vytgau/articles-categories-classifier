Į ką atkreipti dėmesį perkant pirmąjį automobilį, kaip užsitikrinti patikimo vairuotojo statusą ir taip sutaupyti draudimo išlaidoms pataria „Compensa Vienna Insurance Group“ produktų ir rizikos vertinimo departamento vadovas Linas Laugalis. Kuklesni automobilio parametrai Automobilio draudimo įmokų sumas nulemia keli pagrindiniai parametrai – vairuotojo stažas, automobilio galingumas ir eismo įvykių statistika, jeigu tokia jau yra. Nors jauno amžiaus ir ką tik skaičiuoti pradėto stažo pakeisti negalima, vis dėlto yra būdų, galinčių padėti draudimui išleisti mažiau. Vienas iš svarbiausių – automobilio techniniai parametrai. Ką tik gavusiems vairuotojo pažymėjimą visuomet rekomenduojama rinktis nedidelius ir kuo mažesnio galingumo automobilius. Kuo transporto priemonė galingesnė, tuo didesnis jos rizikos laipsnis – norint ją suvaldyti reikia daugiau žinių ir praktikos. Dėl to apdrausti, pavyzdžiui, mažo galingumo „Toyota Yaris“ ar „Opel Corsa“ visuomet kainuos mažiau nei galingą BMW ar didelį visureigį. Teigiama vairavimo istorija Sėdus už pirmojo automobilio vairo itin svarbu pradėti kurti teigiamą draudimo istoriją. Kuo ilgiau jaunasis vairuotojas pavyzdingai vairuoja automobilį laikydamasis Kelių eismo taisyklių ir išvengdamas eismo įvykių, tuo greičiau mažėja ir jam taikoma draudimo įmoka – kasmet ji būna vis mažesnė. Per pirmuosius savo vairavimo metus vairuotojai išmoksta ramiau reaguoti į kelyje susiklostančias situacijas, įvertinti atstumus tarp automobilių tiek kelyje, tiek ir stovėjimo aikštelėse ir pradeda jaustis kur kas labiau pasitikintys savo jėgomis. Vis dėlto, kaip rodo mūsų sukaupta statistika, neseniai teisę vairuoti gavę jaunuoliai sukelia 2-3 kartus daugiau eismo įvykių nei bendras vidurkis. Todėl net ir įgijus šiek tiek patirties, svarbu nepamiršti laikytis saugaus atstumo ir saugaus greičio, suprasti, kad skubėjimas kelyje sutaupo vos vieną kitą minutę, tačiau smarkiai išaugina eismo įvykio tikimybę. Draudimo sutartis: į ką atkreipti dėmesį? Tiesa, pasitaiko atvejų, kai vienu automobiliu naudojasi keli asmenys, turintys skirtingą patirtį už vairo. Tai gali būti šeimos nariai ar draugai, tačiau automobilis turi būti draudžiamas savininko vardu, o transporto priemonę įsigyjant išperkamosios nuomos būdu, sutartis sudaroma nuomos gavėjo vardu. Sudarant sutartį vertinamas ir kitų galimų vairuotojų stažas, todėl draudimo kompanijai reikėtų nurodyti visą rizikai įvertinti reikalingą informaciją. Svarbu ir tai, kad eismo įvykio atveju blogėja transporto priemonės savininko (lizingo atveju – naudotojo), o ne konkretaus vairuotojo vairavimo istorija. Tai reiškia, kad neatsakingai patikėjus savo automobilį kitam asmeniui galiausiai nukenčia savininkas. Derinant sutartį su draudimo bendrove, be jau anksčiau minėto vairuotojų stažo, reikėtų nurodyti ir neįprastas automobilio naudojimo aplinkybes bei riziką didinančius faktorius. Tai gali būti kitokia, nei įprasta transporto priemonės naudojimo paskirtis, kai automobiliu už mokestį pervežami keleiviai (pavyzdžiui, taksi paslaugos), jis naudojamas operatyvinei saugos veiklai, mokymui vairuoti ar trumpalaikei nuomai.