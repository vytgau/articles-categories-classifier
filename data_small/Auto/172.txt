Kaip rašoma ekipos pranešime, šeštadienį „Arctic Energy World Rally team“ komandai atstovaujantys D. Jocius ir D. Zvicevičius sustojo viduryje 8 greičio ruožo dėl vairuojamo automobilio „Peugeot 208 R2“ variklio gedimo. Pasak D. Jociaus, automobilio techninės problemos lydėjo nuo pat ralio pradžios. „Iš pradžių turėjome problemų su automobilio elektros dalimi. Teko keisti visą kompiuterį, o po to visą tai išaugo į didesnes problemas. Sugedo mechaninė variklio dalis. Vakar teko sudėti ginklus, nebeišėjo nieko patvarkyti, o variklio negalėjome keisti pagal taisykles. Dėl to sekmadienį negalėjome startuoti net pasinaudoję „Super Rally“ taisykle“, – sakė lenktynininkas. Visgi sportininkas įžvelgė ir teigiamų dalykų, nepaisant to, kad ralis baigėsi ankščiau. „Mes sukaupėme nemažai patirties ir šiame etape. Su kiekvienu WRC etapu jaučiamės vis tvirčiau būdami pasaulinio lygio varžybose ir tikimės, kad ir toliau jos tęsis mūsų planuose“, – teigė „Arctic Energy World Rally team“ komandos pilotas.  Visgi šiame etape D. Jocius pastebėjo aktualų dalyką, kuris galbūt pakeis sportininkų planus šiame sezone. Jo nuomone, važiuojant ne prioritetinių sportininkų sąraše ir už tai negaunant taškų, pasiekti gerą rezultatą yra labai sunku. „Važiuojant gale, turi kovoti su lėtesniais lenktynininkais. Ko dažniausiai nedaro WRC etape važiuojantys prioritetiniai lenktynininkai, esantys priekyje. Šį ralį dėl to turėjome ypatingai daug problemų, todėl kai kuriose vietose ir automobilis lūžo. Tad galvojame, kad kažką reikia keisti, norint pasiekti aukštą rezultatą ir lipti ant podiumo. Dėl to reikia važiuoti renkant taškus, ir bandyti taip kovoti“, – sakė teigė „Arctic Energy World Rally team“ komandos lenktynininkas. O lyderių rikiuotėje paskutinę WRC Korsikos ralio dieną staigmenų nebuvo. Šeštadienį iškovotas pozicijas neužleido tas pats trejetukas. Ketvirtą WRC etapą laimėjo prancūzas Sebastienas Ogier. Jam tai 3-ioji pergalė šiame sezone. Nuo jo 36,1 sekunde atsiliko ir antrąja vieta džiaugėsi estas Ottas Tanakas, o trečias liko belgas Thierry Neuville‘is. Kitas WRC etapas persikels už Atlanto. Balandžio 26-29 dienomis jis vyks Pietų Amerikoje, Argentinoje.