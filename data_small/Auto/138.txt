„Renkantis lengvąjį automobilį emocija dažnai yra svarbesnis prioritetas už praktiškumą, o komercinio transporto priemonės ieškomos kitaip – vertinamos jų degalų, eksploatacijos sąnaudos, kaina, likutinė vertė, patikimumas. Tai daug niuansų, kuriuos analizuodami įmonių analitikai praleidžia daug valandų. Mūsų konkursas – savotiška pagalba tiems žmonėms, didelę dalį darbo atliekame už juos“, – sako „Lietuvos komercinio automobilio 2018“ organizatoriaus, Lietuvos žurnalistų autoklubo prezidentas Valdas Valiukevičius. Geriausias komercinis automobilis renkamas kas antrus metus, jo dalyviai – visi nauji Lietuvos rinkoje pastaruoju metu pasirodę N1 klasės automobiliai, kurių bendroji masė neviršija 3,5 tonos. Pirmojo konkurso 2014-aisiais laureatu tapo „Ford Transit Van“, 2016-aisiais geriausiu pripažintas „Iveco Daily“. Šių metų konkurse į geriausiojo titulą pretenduoja septyni modeliai: atnaujinti „Ford Custom Tourneo“, „Ford Custom Van“, „Iveco Daily“, „Volkswagen Amarok“, praėjusiais metais pristatytas „Fiat Fullback“ ir visiškai nauji „Volkswagen Crafter“ bei „Mercedes-Benz X-Class“. Lietuvoje lengvųjų komercinių automobilių pardavimai sparčiai didėja: auga tiek furgonų, tiek pikapų pardavimai. 2015-aisias šalyje buvo parduoti 2 369 N1 kategorijos (iki 3,5 tonos) transporto priemonės, 2016 m. – jau 2 791, o 2017 m. – 3 227. Konkurso vertinimo komisiją sudaro keturi komercinius automobilius reguliariai bandantys žurnalistai bei šeši įmonių transporto parkus valdantys ar vairuojantys profesionalai. Tai: Valdas Valiukevičius (TV laidos „Ne vienas kelyje“ prodiuseris), Valdas Juozas Vilūnas (LRT laidos „Keliai. Mašinos. Žmonės“ vedėjas), Vitoldas Milius (žurnalo „Auto Bild Lietuva“ vyriausiasis redaktorius), Linas Butkus (laikraščio „Verslo žinios“ bei portalo Vz.lt žurnalistas), Justinas Matonis („LP Express“), Karolis Šimkus („Altas auto“), Valdas Stanislovaitis („Sixt“), Robertas Gradauskas („Lindstrom“), Antanas Šimelis („Ad Rem Transport“) ir Martynas Pašluosta („DPD Lietuva“).  Komisijos nariai daug laiko praleis ne tik analizuodami jų techninius duomenis, bet ir bandydami realiomis sąlygomis. Šiemet pirmą kartą konkurso istorijoje transporto priemonėmis bus atlikti ir realūs įsibėgėjimo, stabdymo testai – bus tikrinama, kaip skiriasi gamintojų deklaruojami rezultatai nuo realių. Taip pat bus matuojamos degalų sąnaudos – lyginami skirtingi modeliai ir tikrinamas nuokrypis nuo gamintojo pateikiamų duomenų. Šių bandymų objektyvumą užtikrins Vilniaus Gedimino technikos universiteto (VGTU) mokslininkai. Visų komercinių automobilių galimybės maksimaliai suvienodintos bus ant jų sumontavus „Continental“ padangas, o bakus užpildžius kokybiškais „Neste“ degalais. Su visais konkurso dalyviais žiūrovai galės susipažinti Lietuvos parodų ir kongresų centre „Litexpo“ gegužės 16–18 dienomis. Tomis dienomis „Litexpo“ vyks kelios transporto profesionalams skirtos parodos: „Transbaltica“, „Balttechnika“ ir „Mechanika“, o gegužės 18 d. – „Auto Bazar“. Gegužės 18-ąją parodų centre bus paskelbtas ir „Lietuvos komercinis automobilis 2018“ bei kitų konkurso nominacijų nugalėtojai.