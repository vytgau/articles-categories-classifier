H. Diessas prie „Volkswagen“ valdybos prisijungė 2015 m. liepą, išdirbęs beveik du dešimtmečius konkurencinėje automobilių bendrovėje BMW. M. Muelleris tapo įmonės generaliniu direktoriumi, atsistatydinus Martinui Winterkornui 2015 m. rugsėjį, iškart po to, kai buvo paviešintas „dyzelinis skandalas“, sudrebinęs bendrovę. Kiek anksčiau antradienį koncernas paskelbė apie planuojamas permainas vadovybėje. Naujausi bendrovės rezultatai parodė, kad koncerno grynasis pelnas pernai, palyginti su 2016-aisiais, daugiau nei padvigubėjo bei pasiekė 11,4 mlrd. eurų. „Volkswagen“ pajamos 2017 m. paaugo 6,2 proc., iki 230,7 mlrd. eurų, o viso koncerno pardavimai siekė 10,74 mln. automobilių. Veiklos pelnas išaugo 94,5 proc., iki 13,8 mlrd., net po to, kai „Volkswagen“ patyrė 3,2 mlrd. eurų vienkartinį nuostolį, susijusį su emisijų skandalu. Papildyta 12.49 „Bild“: „Volkswagen“ generalinio direktoriaus pašalinimą planavo kelis mėnesius „Volkswagen“ (VW) jau kelis mėnesius planavo iš generalinio direktoriaus pareigų pašalinti M. Muellerį, be to, manoma, kad savo pozicijas praras ir valdybos nariai Francisco Garcia Sanzas bei Karlheinzas Blessingas, trečiadienį paskelbė vokiečių leidinys „Bild“. Į mažą vadovų ratą, planuojantį pokyčius VW, patenka bendrovės valdybos pirmininkas Hansas Dieteris Poetschas, darbo vadovas Berndas Osterlohas bei VW valdančios šeimos nariai Wolfgangas Porsche bei Hansas Michaelis Piechas, informuoja leidinys. Anot „Bild“, M. Muelleris bus pašalintas iki bendrovės akcininkų susitikimo gegužės 3 dieną, o jo vietą užims VW prekės ženklo vadovas H. Diessas. Informacija apie M. Muellerio pakeitimą į spaudą nutekėjo antradienį. Šią informaciją naujienų agentūrai „Reuters“ vėliau patvirtino du įmonės šaltiniai.