Pirmas blynas neprisvilo Sekmadienį visi 80 motociklų pilotai įveikė beveik 50 km tiek vietiniais keliais, tiek smėliu. Tai buvo kaip treniruotė ir apsipratimas su Sachara. Tokios treniruotės pabaigoje laukė 5 km įskaitinis greičio ruožas smėlynuose. Jame sportininkai startavo atbuline tvarka – lenktynėse pilotai buvo išleidžiami nuo žemiausio startinio numerio, o pabaigoje startavo lyderiai. Lietuvis po prologo užima aukštą 23-ą vietą tarp 71 klasifikuoto piloto. Lyderiu tapusiam šių metų Dakaro ralio vicečempionui iš Argentinos Kevinui Benavidesui jis pralaimi 1 min. 50 sek. Antrą vietą prologe užėmė Toby Price'as, trečią - Paulo Goncalvesas. „Išgąsčio buvo daugiau prieš šią dieną, nei jau stovint finiše. Tikrai diena nebuvo labai sunki. Važiavimas buvo daugiau kaip treniruotė, todėl jis nebuvo labai sudėtingas, nepasiklydau. Greičio ruožas buvo labai trumpas, tik 5 km, bet visi jie driekėsi per kopas ir buvo pakankamai sudėtinga, nes aš dar jų tiesiog nepažįstu. Įšokau į vieną gilią duobę – net šiek tiek išsigandau, bet viskas baigėsi laimingai. Manau, sekėsi visai neblogai“, – po finišo kalbėjo A. Gelažninkas.  Pagrindinis prologo tikslas buvo išrikiuoti pilotus prieš pirmąją etapą. Pirmadienį laukia kur kas rimtesnis išbandymas – beveik 207 km greičio ruožas. „Būtent pirmadienį ir prasideda tikrosios varžybos“, – neslėpė kaunietis. Dalyvauja ryškiausios žvaigždės Merzūgos ralį organizuoja ta pati organizacija, kaip ir legendinį Dakaro ralį. Merzūgos ralis vyksta ne Pietų Amerikoje, kaip dabartinis Dakaras, o ten, kur yra tikrojo Dakaro ištakos – Sacharos dykumoje. Finišas 32 metų kauniečiui garantuotų vietą kitų metų Dakaro maratone Pietų Amerikoje. Kokio lygio Merzūgos ralis įrodo vien tai, kad į šiemet į varžybas atvyko net 8 iš 10 geriausiai šių metų Dakare pasirodžiusių pilotų. Tarp jų – ir šių metų Dakaro vicečempionas Kevinas Benavidesas bei trečiąją vietą užėmusi Australijos žvaigždė Toby Price'as. Įdomu, kad pirmas starto numeris liks laisvas – į Maroką turėjo atvykti ir Dakaro čempionas Matthiasas Walkneris, tačiau austras patyrė rankos traumą ir medikai pilotui startuoti neleido. A. Gelažninkui teko 69 starto numeris. Merzūgos ralį sudarys šeši etapai, o iš viso dalyviams teks įveikti beveik 1200 km, iš kurių daugiau nei 900 kilometrų sudarys greičio ruožai. Be motociklų Merzūgoje varžosi keturračiai bei bagiai (SxS). Lyderiai po prologo: 1. Kevinas Benavidesas, Honda, 05:25 min. 2. Toby Price'as, KTM, atsilieka 0:03 3. Paulo Goncalvesas, Honda, 0:17 4. Juanas Garcia Pedrero, Sherco TVS, 0:20 5. Lorenzo Santolino, Sherco TVS, 0:21 6. Laia Sanz, KTM, 0:24 7. Franco Caimi, Yamaha, 0:26 8. Pablo Quintanilla, Husqvarna, 0:30 9. Stefan Svitko, KTM, 0:30 10. Ricky Brabec, Honda, 0:31 .... 23. Arūnas Gelažninkas, KTM, 1:50. 