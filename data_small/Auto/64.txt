Paskutiniame etape Lietuvos motociklininkas dar ir pademonstravo raumenis, užimdamas, patikslintais duomenimis, 23-ąją vietą. Jis 5 min. 35 sek. nusileido etapo nugalėtojui Pablo Quintanillai. Antras finišavo trim sekundėmis atsilikęs Kevinas Benavidesas, trečias dar trimis sekundėmis vėliau – Toby Price'as. Galutinėje įskaitoje mūsiškis užėmė 57-ą vietą. Tačiau svarbiausia A. Gelažninkui buvo finišuoti, nes būtent finišas garantavo galimybę teikti paraišką į kitų metų Dakaro ralį. Varžybų nugalėtoju tapo beveik nuo pradžių pirmavusi motociklų sporto žvaigždė iš Ispanijos Joanas Barreda Bortas. Antras liko argentinietis K. Benavidesas, trečią poziciją užėmė čilietis P. Quintanilla. Penktojo etapo lyderiai: (vieta, sportininkas, motociklas, laikas/atsiliko) 1. Pablo Quintanilla, „Husqvarna“, 38:12 min. 2. Kevinas Benavidesas, „Honda“, +00:03 3. Toby Price'as, KTM, +00:06 4. Lorenzo Santolino, „Sherco TVS“, +00:24 5. Joanas Barreda Bortas, „Honda“, +00:26 6. Ignacio Cornejo, „Honda“, +00:42 7. Franco Caimi, „Yamaha“, +00:42 8. Ricky Brabecas, „Honda“, +00:43 9. Andrew Shortas, „Husqvarna“, +00:44 10. Paulo Goncalvesas, „Honda“, +00:56 ... 23. Arūnas Gelažninkas, KTM, +05:35 ... Galutinė ralio įskaita: 1. Joanas Barreda Bortas, „Honda“, 13:28:19 2. Kevinas Benavidesas, „Honda“, +06:10 3. Pablo Quintanilla, „Husqvarna“, +11:25 4. Franco Caimi, „Yamaha“, +18:49 5. Ricky Brabecas, „Honda“, +20:04 6. Toby Price'as, KTM, +21:04 7. Juanas Garcia Pedrero, „Sherco TVS“, +29:18 8. Ignacio Cornejo, „Honda“, +42:37 9. Stefanas Svitko, KTM, +53:00 10. Andrew Shortas, „Husqvarna“, +01:01:25 ... 57. Arūnas Gelažninkas, KTM, +22:06:36 ... Tikslas pasiektas „Dakaro treneris įteikdamas medalį į ausį pasakė: „Viskas baigėsi. Nesijaudink. Tu jau Dakare. Pasimatysime ten“. Labai smagus jausmas“, – po finišo Merzūgos ralyje DELFI teigė A. Gelažninkas. Daugkartinis Lietuvos čempionas sėkmingai pasiekė galutinį finišą viename sunkiausių pasaulio ralių, o paskutinę dieną lėkė kaip ant sparnų. „Šiandien buvo neilgas ruožas kopomis. Organizatoriai kiek sutrumpino greičio ruožą. Bet kokiu atveju, paskutinis greičio ruožas man buvo labai geras, nedariau klaidų. Nevažiavau maksimaliu greičiu, nes kopose tą daryti pavojinga, bet tikrai palaikiau neblogą tempą. Aplenkiau nemažai pilotų. Smagu finišuoti su gamyklinių komandų sportininkais, o kai kuriuos iš jų ir aplenkti. Esu labai laimingas“, – džiaugėsi A. Gelažninkas.  Ralis Maroke buvo puikus savo jėgų pasitikrinimas. Panašu, kad lietuviui jėgų nepritrūko. „Tikėjausi, kad bus nelengva, bet tikėjausi, kad ralis sunkesnis fiziškai. Nesijaučiu labai pavargęs. Žinoma, skauda raumenis, bet šiaip jaučiuosi labai neblogai. Prieš šiandienos startą buvau kupinas jėgų, o per paskutinį startą net nepavargau“, – šypsojosi A. Gelažninkas. Paskutinis išbandymas Lietuviui sudėtingai susiklostė ralio pradžia – A. Gelažninkas pirmajame etape po navigacijos klaidos finišavo 75-oje vietoje ir gavo 12 valandų baudos. Antrajame etape lietuvis buvo 36-as. Trečiajame greičio ruože kaunietis finišavo 28, ketvirtajame – 30-as. Ralis finišavo penktadienį bendro starto lenktynėmis. Sportininkams reikėjo įveikti simbolinį 40 km greičio ruožą. Bendroje įskaitoje kaunietis prieš paskutinį etapą žengė 58-as. „Jaučiuosi gerai tiek fiziškai, tiek emociškai. Liko paskutinė diena, bet ji nėra lengviausia. Laukiu finišo. Labai tikiuosi, kad motociklas atlaikys. Pats nesistengsiu veltis į kovą, nes bendroje įskaitoje pakilti bus jau sudėtinga. Tiesiog važiuosiu savo tempu link finišo“, – DELFI prie startą teigė A. Gelažninkas. Tiesa, pats sportininkas pripažino, kad sulaikyti save ir nepradėti lenktyniauti bus sunku. „Vis tiek supranti, kad didžiausia dalis jau įveikta, kad liko labai nedaug kilometrų lyginant su tuo, kas buvo. Be to, šiandien laukia kopos, o tai bene sunkiausia ralio dalis. Todėl atsipalaiduoti tikrai negalima. Kopose aš jaučiuosi gerai, svarbiausia neperdegti – kopose, kai visi važiuos šalia, labai norėsis įsivelti į kovą, tačiau tai bus pavojinga. Tikiuosi, kad kopose sankaba nepradės rodyti kaprizų, kaip buvo iki šiol. Netrukus viskas paaiškės“, – šypsosi A. Gelažninkas. Dalyvavo ryškiausios žvaigždės Merzūgos ralį organizuoja ta pati organizacija, kaip ir Dakaro ralį. Merzūgos ralis vyksta ne Pietų Amerikoje, kaip dabartinis Dakaras, o ten, kur yra tikrojo Dakaro ištakos – Sacharos dykumoje. Finišas 32 metų kauniečiui garantavo vietą kitų metų Dakaro maratone Pietų Amerikoje. Kokio lygio Merzūgos ralis įrodo vien tai, kad į šiemet į varžybas atvyko net 8 iš 10 geriausiai šių metų Dakare pasirodžiusių pilotų. Tarp jų – ir šių metų Dakaro vicečempionas Kevinas Benavidesas bei trečiąją vietą užėmusi Australijos žvaigždė Toby Price'as. Įdomu, kad pirmas starto numeris liks laisvas – į Maroką turėjo atvykti ir Dakaro čempionas Matthias Walkneris, tačiau austras patyrė rankos traumą ir medikai pilotui startuoti neleido. A. Gelažninkui teko 69 starto numeris. Merzūgos ralį sudarė šeši etapai, o iš viso dalyviams teko įveikti beveik 1200 km, iš kurių daugiau nei 900 kilometrų sudarė greičio ruožai. Be motociklų Merzūgoje varžėsi keturračiai bei bagiai (SxS).