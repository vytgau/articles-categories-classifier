Europos Komisija nuo šiol turi įgaliojimų iki 30 tūkst. eurų suma nubausti automobilių gamintojus už vieną netinkamą automobilį ir nurodyti išimti juos iš rinkos. Tokiam siūlymui ketvirtadienį pritarė Europos Parlamentas. Remiantis Europos Sąjungos įstatymais, Europos Komisija – 28 valstybių bloko vykdomoji institucija – nuo šiol savo įgaliojimais labiau primins Jungtinių Valstijų aplinkos apsaugos agentūrą. Tai kol kas drastiškiausias Europos Sąjungos žingsnis (kartu su sprendimu aplinką teršiančias emisijas matuoti keliuose, o ne laboratorijos sąlygomis), siekiant iš pagrindų pakeisti automobilių autorizavimo procesą ir taip užkirsti kelią VW skandalo pasikartojimui. 2015 metais Vokietijos automobilių gamintojas VW buvo demaskuotas klastojantis dyzelinių variklių emisijų duomenis; tam varikliuose buvo įdiegta speciali programinė įranga. „Ši reforma iš esmės pagerins automobilių testų sistemą. Padidinus Europos Sąjungos įtaką, toks sprendimas veiks kaip atgrasymo priemonė nacionaliniams prievaizdams, pirmenybę teikiantiems saviems automobilių gamintojams“, – teigiama Briuselyje veikiančios Europos vartotojų teisių gynimo organizacijos atsiųstame laiške. VW apgaulės schemos skandalas nuvilnijo per visą pasaulį, vien Europos Sąjungoje buvo atšaukta 8,5 mln. automobilių. Automobilių gamintoją ištiko nemenka krizė, o politikos formuotojams teko skubiai imtis veiksmų ir reabilituoti patikros sistemą. Šis klausimas Europoje itin aktualus, nes senajame žemyne dyzelinu varoma maždaug pusė automobilių. Kita priežastis: dauguma ES valstybių narių turi nemažai sunkumų siekiant aplinkos taršos mažinimo tikslų. ES valstybių valdžios jau išreiškė pritarimą naujiems teisės aktams. Tai buvo padaryta vos tik gruodį buvo pasiektas susitarimas su Europos Parlamentu. Gegužės 22 dieną dar laukia formalus pritarimas. Pagrindinis naujovių tikslas yra ištaisyti dabartinės problemos silpnąsias vietas. Be to, naujuose teisės aktuose, kurie bus inkorporuoti į 2007 metų ES teisės normų visumą, taip pat numatoma, kad: Briuselyje veikianti komisija rūpinsis automobilių testais ir po pirminio pritarimo; Bet kuri ES valstybė turi teisę atšaukti kitos šalies patvirtintus automobilius, jei kyla bent menkiausių nuogąstavimų dėl pavojaus aplinkai ar saugumui; Automobilių modelių tinkamumo klausimą sprendžiančioms institucijoms atsiranda „ekspertų vertinimo“ prievolė; Automobilių gamintojai įpareigoja viešinti programinės įrangos protokolus. Europos Komisija, kuri naujas taisykles pasiūlė dar 2016 metų sausį, galutinėje dokumento versijoje praktiškai gavo viską, ko norėjo. Vienintelis siūlymas, nesulaukęs reikiamo pritarimo, buvo reikalavimas uždrausti automobilių gamintojams mokėti už laboratorinius tyrimus, tiesiogiai reikalaujant pramonės indėlio į bendrus fondus, už kuriuos vėliau apmokami bandymai ir testai.