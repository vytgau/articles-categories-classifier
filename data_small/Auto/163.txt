Kaip rašoma pranešime žiniasklaidai, tunelinių plovyklų abonementas veiks numerių nuskaitymo technologijos pagrindu, paslaugos sukūrimui ir įdiegimui skirta 100 000 eurų investicija. „Lietuvos vairuotojams rūpi jų automobilių švara – praėjusiais metais nuplovėme per 650 tūkst. automobilių. Tiesa, prieš apsilankydami plovykloje net ir su itin nešvariu automobiliu dauguma vis tiek pirmiausia tikrina orų prognozes. Siekiame, kad švarūs automobiliai, o kartu ir gatvės, miestai taptų kasdienybe, geru įpročiu – išplėtėme plovyklų tinklą, pasitelkėme naujausias technologijas, pritaikėme kainodarą ir šiandien pirmieji pristatome abonementą automobilių švarai“, – sako Evaldas Kinderis, UAB „Švaros broliai“ generalinis direktorius. Pasak E. Kinderio, automobilio švara ištisus metus svarbi ne tik dėl išvaizdos, bet ir tam, kad jis būtų techniškai tvarkingas, negestų. Intensyviausiai lietuviai automobilius švarina pavasarį – šiuo metų laiku automobilių švarinimo paslaugų paklausa išauga daugiau nei 2 kartus, o aktyviausias mėnuo yra balandis. Tiesa, žmonės dažnai net ir pavasarį laukia giedrų ir šiltų orų, atidėlioja plovimą, jei temperatūra svyruoja tarp teigiamos ir neigiamos, sniegą keičia lietus. Tačiau būtent tuomet keliuose intensyviai barstomos druskos, kurios automobiliams kelia korozijos grėsmę. Taip pat kenkia dulkės, purvas, rūgštys, suodžiai ir kitos medžiagos, todėl specialistai rekomenduoja automobilį plauti ne rečiau nei 2 kartus per mėnesį, o esant nepalankioms oro sąlygoms bei automobiliui išsipurvinus – ir dažniau. „Tunelinėje plovykloje automobilį galima nusiplauti per maždaug 5 minutes, taigi, turint abonementą nelieka jokių priežasčių, kodėl reikėtų važinėti nešvariu automobiliu. Abonementą automobilių švarai iki šiol testavome ir tobulinome bendradarbiaudami su kai kuriais verslo klientais, kurie tokią paslaugą pirko savo darbuotojams. Nuo šiol abonemento galimybė suteikiama visiems fiziniams asmenims, automobilio nenaudojantiems komerciniais tikslais“, – sako E. Kinderis.  Abonementą galima užsisakyti internetu savitarnoje pateikus el.pašto adresą, automobilio valstybinį numerį, mokėjimo kortelės duomenis. Vieno automobilio švara mėnesiui kainuos nuo 15,96 euro iki 23,96 euro, metams – nuo 179 iki 249 eurų, priklausomai nuo pasirinktos plovimo programos. Palyginimui vieno apsilankymo tunelinėje plovykloje kaina siekia nuo 5 iki 11 eurų. Numatyta, kad abonementai prasitęs automatiškai, bus suteikiama galimybė metinius abonementus laikinai stabdyti, taip pat bus galima juos bet kuriuo metu nutraukti. Paslauga galios išskirtinai fiziniams asmenims, bus taikoma visose „Švaros brolių“ tunelinėse plovyklose, kuriose konkretų automobilį bus galima plauti ne dažniau nei vieną kartą per dieną, teigiama pranešime.