Kėbulo, bei automobilio interjero dalis iš lengvų kompozitinių medžiagų gaminantys vyrai kasdien susiduria su greičiui sutvertais automobiliais: nuo Lietuvoje populiarių BMW iki kiek egzotiškesnių „Lotus“, „Chevrolet Corvette“, „Lexus“, „Porsche“ ar „Lamborgini“. Itin lengvi variklio ir bagažinės gaubtai, iš stipraus, bet lengvo anglies pluošto pagamintos durys ar automobilio stogas leidžia sutaupyti ne vieną šimtą kilogramų. „Kol kas mūsų rekordininkas turbūt bus Timas Simniška ir jo „Lexus SC300“. Šiam automobiliui gaminome faktiškai visas kėbulo dalis, tačiau geriausias rezultatas buvo pasiektas su durimis. Originalios šio, itin didelio kupė modelio durys sveria 72 kilogramus – nukelti jas nuo vyrių pavyko tik dviese ir gerokai pasistengus. Mūsų pagamintos durys svėrė apie penkis kilogramus, tad vien šioje vietoje mums pavyko sutaupyti per 130 kilogramų svorio. Tokios modifikacijos aišku įmanomos tik automobilyje sumontavus saugos lankus, kurie perimtų vairuotojo ir keleivio saugojimo funkcijas“, – pasakoja „LW Performance“ vadovas Martynas Kiršis. Pastaruoju metu dirbtuvės džiaugiasi atradusios naują rinką – Jungtines Amerikos Valstijas. Čia jų gaminiai jau dengia vieno iš stipriausių „Formula Drift“ pilotų, lietuvio Aurimo Bakčio „Nissan“ kėbulą, keletas siuntų jau keliauja ir kitiems pilotams. Matyti savo gaminius prestižinėje pasaulio lygoje, kaip sako M. Kiršis, yra malonu ir baisu tuo pat metu: „Su Aurimu mes susipažinome gal prieš penkmetį, kai jis pirmąkart atvyko dalyvauti Lietuvoje vykusiose Rytų Europos šonaslydžio čempionato (EEDC) varžybose. Tada jam ir kliuvo susipažinti su mūsų produkcija per T. Simniškos automobilį, kuris buvo jam paskolintas.  Susipažinome, palaikėme ryšius ir kai nusprendėme, jog metas žengti per Atlantą, Aurimas buvo natūralus pirmas pasirinkimas. Kadangi jis jau buvo čiupinėjęs mūsų gaminius, daug klausinėti neteko – kokybe jis buvo užtikrintas. Dabar Aurimo abu automobilius – tiek pagrindinį, kuriuo varžomasi „Formula Drift“ čempionate, tiek ir treniruočių bolidą – dengia mūsų detalės iš stiklo pluošto. Aurimas tapo mūsų atstovu Jungtinėse Valstijose, tad po truputį ta linkme keliauja vis daugiau detalių. Tai ir džiugina ir kelia įtampą, nes vietos kad ir smulkiausiam brokui ar pro akis praleistai problemai čia nėra – viskas turi būti tobula“, – teigia M. Kiršis. Jungtinės Valstijos nėra vienintelė šių, galima sakyti šiuolaikinių amatininkų kryptis – nemažai detalių eksportuojama į Skandinavijos šalis, jų gaminius pamėgo airiai bei kiti Britanijos salų gyventojai. Kiek seniau M. Kiršis su kolegomis sulaukdavo ir rytinių kaimynų dėmesio: „Turėjome situaciją. Mus parekomendavo vienam rusui, kuris buvo nusipirkęs naują „Lamborgini“. Šis užsigeidė iš anglies pluošto pagaminto variklio gaubto. Kadangi „Lamborgini“ variklis yra sumontuotas automobilio gale, tai priekinis gaubtas iš esmės dengia tik mažą daiktų angą priekyje. Į darbą pažiūrėjome labai rimtai, tad pagaminome dešimt vienetų ir atvykus klientui, leidome išsirinkti. Šis nusprendė įsigyti du – vieną atsargai, ir liko labai patenkintas. Buvome visai neseniai pradėję dirbti, tad gautas honoraras atrodė įspūdingas, kita vertus tokios detalės analogą rusas galėjo įsigyti turbūt tik Italijoje ir ten jis būtų kainavęs dar tris kartus daugiau. Čia kalbame apie laikus, kai internetinė prekyba nebuvo populiaresnė už ausinukus“, – prisimena kaunietis. Likusius egzotiško modelio „kapotus“ vaikinai suvartojo kituose projektuose, tačiau vieną pasiliko ir jis iki šiol puošia dirbtuves atlikdamas laikrodžio paskirtį.