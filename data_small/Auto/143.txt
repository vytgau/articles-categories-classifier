Preliminariais duomenimis, visiškai naujas automobilis debiutuos šių metų spalį automobilių parodoje Tokijuje. Tikimasi, kad ketvirtos kartos „Jimny“ išsaugos rėminę visureigio konstrukciją ir visą bazinę įrangą. Sprendžiant iš visureigio nuotraukų, naujasis modelis išsaugos bendrą pirmtakų stilistiką, bet ir turės galimybių personalizuoti išvaizdą. Bus galima ne tik pakeisti kėbulo spalvą, bet ir stogo, variklio dangčio, ratų arkų ir buferių antdėklų spalvą. Naujiena bus siūloma su 1 litro darbinio tūrio turbininiu ir 1,2 litro atmosferiniu varikliais, kurie bus poruojami su mechanine arba kintamo perdavimo laipsnio automatine pavarų dėžėmis. Šiuo metu „Jimny“ modelis yra su 85 AG galingumo varikliu, kuris įrengtas tiek modeliuose su mechanine, tiek su tradiciniu keturių laipsnių „automatu“. Manoma, kad nauji „Jimny“ bus pradėti pardavinėti tik 2019 m.