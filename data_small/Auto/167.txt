Šiemet organizatoriai sugalvojo, kaip automobilių paroda galėtų būti dar labiau įsimintina mums visiems. Nors jau įprasta, jog šis festivalis visada vyksta pirmąjį vasaros savaitgalį, bet organizatoriai nusprendė padaryti dvigubą šventę dalyviams ir renginio datą perkeltį į antrąjį vasaros savaitgalį. Tądien kartu su automanų variklių griausmų Klaipėda bus užtvindyta ir džiazo garsais, sklindančiais iš 24-ojo „Klaipėdos pilies džiazo festivalio“. Automobilių vasaros sezono atidarymo idėja nesikeičia – „Memel Motor Fest“ buvo ir bus išskirtinių automobilių paroda. Jūs galite paklausti, kas gi yra išskirtinis automobilis? Parodos organizatorių teigimu, išskirtinis automobilis yra tas, kuris pravažiavęs pro šalį priverčia jus atsisukti ir palydėti jį akimis. „Žinoma, išskirtinis automobilis kiekvienam yra pagal savo suvokimą, požiūrį, todėl mūsų organizuojamoje parodoje daugelis žiūrovų tikrai ras būtent sau patinkantį, patobulintą, gražų, seną ar naują automobilį. Šįkart automobilių įvairovė tikrai bus didžiausia. Renginys organizuojamas jau ketverius metus ir jo pavadinimas skelbia, kad šventę mūsų komanda rengia uostamiestyje, į kurį visi patraukia tik atšilus orams, kur labiausiai jaučiama vasaros dvasia. Pernai nuostabų renginį pavyko surengti pačiame Klaipėdos miesto centre, tad ir šiais metais grįžtame ten pat, ten, kur visi jaučiasi išskirtiniai ir dėmesio centre. Džiugu, kad vėl pavyko prisijungti prie „Klaipėdos pilies džiazo“ festivalio, tad vasaros pradžia bus nuotaikinga, juk mašinos ir muzika – neatsiejami dalykai! Siekiame, kad ir šiais metais dalyviai bei žiūrovai po renginio išsiskirstytų pilni gražių įspūdžių. Juk visi kartu automanų apsupty atidarysime automobilinkinų sezoną! Birželio 9- oji bus ta diena, kai švies saulė, pūs lengvas Baltijos jūros vejas, visi šypsosis, bus laimingi ir smagiai leis laiką draugų būryje“, – pasakojo jau tradiciniu tapusio renginio organizatorius ir siela Edmundas Dargis.  Automobilių festivalio tikslas ir pagrindinė varomoji jėga išlieka – tai noras suburti įvairius automobilių klubus bei pavienius automanus, kurių automobiliai atstovauja skirtingiems laikotarpiams, kontinentams ir įvairioms mašinų puošybos ar tobulinimo sritims. Nuo pačių seniausių iki pačių naujausių, nuo klasikinių iki pilnai patobulintų, nuo originaliai išlaikytų iki specialiai ruoštų automobilių sportui – čia tikrai laukiami visi. Organizatoriai kviečia dalyvauti ne tik Vakarų Lietuvos automanus, bet ir visos Lietuvos bei užsienio automėgėjus, kurie garaže puoselėja savo hobį – automobilį. Taipogi organizatoriai prasitarė, jog šiuo metu įnirtingai tobulina festivalio programą, kad ji būtų įdomi tiek dalyviams, tiek ir žiūrovams. Tiksli programa bus paskelbta jau visai netrukus. Renginio vietą rasti nesunku, tai naujoji ir daugumos automanų uostamiestyje pamėgta susibūrimo vieta – automobilių stovėjimo aikštelė Pilies gatvėje. Festivalio organizatoriai atkreipė dėmesį, jog minėta aikštelė nėra guminė, o dalyvių skaičius registracijoje būna virš galimybių priimti ribos. Tad jau dabar ruoškite savo automobilius sezonui ir nepramiegokite festivalio registracijos. Daugiau informacijos apie renginį ir registracija – www.mmf.lt.