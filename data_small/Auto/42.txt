Apie tai bendrovė pranešė išplatindama pranešimą spaudai. Siekdami užtikrinti, kad neblaivūs vairuotojai negalėtų naudotis „CityBee“ paslauga, trumpalaikės automobilių nuomos bendrovė „CityBee“ testuoja alkoblokų integravimo galimybes. „Jau kurį laiką ieškojome efektyviausio sprendimo, kad neblaivūs asmenys negalėtų sėsti prie „CityBee“ automobilių vairo. Susiduriame su iššūkiais, ieškodami alkoblokų technologijos, kuri būtų pritaikyta masinei automobilių dalinimosi paslaugai. Artimiausiomis savaitėmis planuojame įrengti pirmuosius testinius alkoblokus automobiliuose, stebėsime, kaip jie veikia, ir toliau analizuosime bei ieškosime efektyviausių sprendimų neblaiviems vairuotojams pažaboti“, – komentavo „CityBee“ vadovas Lukas Yla. Yra pasiruošę diskusijai Bendrovė aktyviai analizuoja pasaulinę patirtį, kaip automobilių trumpalaikės nuomos bendrovės sprendžia šią problemą kitose šalyse, rašoma išplatintame praenšime. Bendrovės įsitikinimu, prie automobilio vairo sėdantys neblaivūs vairuotojai – didelė Lietuvos problema, o nuomojami automobiliai – tai tik dalis automobilių Lietuvos keliuose. „Siaubinga, kad Lietuvoje yra neatsakingų vairuotojų, kurie sėda už nuosavo ar nuomoto automobilio vairo girti, neįvertinę skaudžių to padarinių. Mes esame pasiruošę diskusijai su visomis suinteresuotomis šalimis dėl efektyvių priemonių, užtikrinančių, kad neblaivių vairuotojų keliuose neliktų”, – teigė „CityBee“ vadovas L.Yla. Nulis tolerancijos neblaiviems vairuotojams „Mes smerkiame neblaivų vairavimą. Naudojantis mūsų paslauga, asmuo sutinka su sutarties sąlyga, kad nesės už vairo neblaivus. Jeigu ši sąlyga pažeidžiama, asmuo visam gyvenimui praranda teisę naudotis „CityBee“ paslaugomis. Jeigu neblaivus asmuo sukelia eismo įvykį, jis taip pat padengia visus jo nuostolius“, – kalbėjo L. Yla. „CityBee“ automobilių nuomos paslauga veikia Vilniuje, Kaune bei Lietuvos pajūryje – Klaipėdoje, Palangoje, Neringoje ir Gargžduose. Bendrovei priklauso virš 500 automobilių, kuriuos naudotojai gali išsinuomoti mobiliąja programėle. Per dieną šiais automobiliais atliekama vidutiniškai 4 000 kelionių, o per metus šis skaičius siekia daugiau nei 1 mln.