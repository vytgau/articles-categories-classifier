Draudimo bendrovės ERGO Lietuvoje ekspertai pastebi, kad įsibėgėjus pavasariui ryškiai šviečiančios saulės spindulių apakinti vairuotojai kartais sukelia eismo įvykių, kurių būtų galima išvengti atsižvelgus į keletą niuansų. Pavojų be reikalo nuvertina Nors eismo įvykus sukėlusių vairuotojų pasiteisinimai dėl saulės apakinimo gali skambėti nerimtai, draudimo bendrovės ERGO Lietuvoje Transporto priemonių draudimo skyriaus vadovas Rimvydas Pocius akcentuoja, jog šis pavojus iš tiesų yra rimtas ir į tai nereikėtų žvelgti pro pirštus. Eksperto teigimu, kiekvienais metais prasidėję saulėti orai atsispindi fiksuojamų eismo įvykių suvestinėse. „Saulėtų orų ir pranešimų apie eismo įvykius kreivės iš dalies koreliuoja. Pastebime tendenciją, kad po žiemos prasidėjusios pirmos saulėtos dienos vairuotojams neretai pakiša koją. Suprantama, žiemos periodu esame įpratę prie apniukusių orų, saulę matome retai, todėl ir mūsų rega atitinkamai prisitaiko. O prasidėjus pavasariui, tik palaipsniui adaptuojamės prie gamtos pokyčių. Būtent šiuo adaptacijos periodu į eismo įvykius patekę vairuotojai dažnai jų priežastimi įvardina saulės apakinimą“, – pabrėžia R. Pocius. Draudimo bendrovės atstovo teigimu, lietuviai apie intensyviau šviečiančios saulės keliamą pavojų dažnai vis dar nesusimąsto, kadangi giedras dangus jiems asocijuojasi tik su pačiomis geriausiomis vairavimo sąlygomis. Dėl šios klaidos, pasak R. Pociaus, kelionės gali stipriai apkarsti tiek mieste, tiek užmiestyje. „Pavojingiausias metas, kai saulė gali apakinti vairuotojus, yra saulėtekio bei saulėlydžio metas, kuomet saulė yra netoli horizonto. Tuomet saulė spigina tiesiai į akis, atsispindi nuo veidrodėlių ir automobilių blizgių paviršių. Žinoma, kitu dienos metu apakinimo ryškia saulės šviesa pavojus išlieka, todėl už vairo būtina nuolat išlikti budriam“, – akcentuoja R. Pocius. Pasak draudimo eksperto, saulė kelia pavojų ne tik šviesdama tiesiai į transporto priemonę. Ne ką mažiau problemų gali kilti tuomet, kai spinduliai atsispindi nuo drėgnos kelio dangos, kitų automobilių, pastatų, reklaminių stendų ir pan. Išvengti neįmanoma, tačiau galima sumažinti riziką R. Pociaus teigimu, apakinti vairuotojai gali kažkuriam laikui visiškai prarasti regėjimą, nepastebėti kitų transporto priemonių ar eismo dalyvių, nesugebėti atskirti šviesoforo signalų ar prarasti distancijos nuovoką. „Svarbu suvokti, kad ne tik jūs galite būti apakintas saulės šviesos, tačiau ir kiti eismo dalyviai – vairuotojai, dviratininkai, pėstieji. Todėl labai svarbu nuolat laikytis saugaus atstumo iki kitų transporto priemonių, atidžiai įvertinti eismo aplinkybes ir neišjungti artimųjų šviesų žibintų“, – dėsto draudimo bendrovės atstovas. Jis priduria, kad saulės spinduliai gali būti ypač pavojingi vyresnio amžiaus žmonėms, kurių rega yra jautresnė. Ekspertas pripažįsta, kad visiškai išvengti saulės spindulių keliamo pavojaus praktiškai neįmanoma, tačiau galimybė sumažinti riziką egzistuoja. Svarbu suvokti, kad saulės skydelis gelbsti ne visais atvejais, todėl negalima visos atsakomybės perkelti vien tik jam. Vairuotojai įprastai nuo saulės apakinimo gelbėjasi specialiais akiniais, tačiau ir šiuo atveju išlieka tam tikra rizika. „Vairuotojai, supratę, kad skydelis nuo saulės vis dėlto jos neužstoja, bando važiuodami susirasti akinius, kurie yra kažkur daiktadėžėje ar numesti į šoną, pavyzdžiui, ant keleivio sėdynės. Tuomet juos bando apgraibomis susirasti bei neretai nukreipia dėmesį nuo vairavimo, praranda koncentraciją. Deja, tai irgi tampa avarijų priežastimi. Tad ieškoti akinių nuo saulės reikia sustojus“, – aiškina R. Pocius. Vienas iš elementariausių sprendimų, kaip sumažinti saulės keliamą pavojų, yra švara. Kaip pasakoja R. Pocius, purvas išsklaido saulės spindulius, todėl labai svarbu transporto priemonių stiklus švariai nuvalyti ir nusausinti tiek iš vidaus, tiek iš išorės. Taip pat reikėtų pasirūpinti ir veidrodėlių švara. „Kalbant apie automobilio stiklus, jie turi būti ne tik švarūs, bet ir nepažeisti. Jei langas yra stipriai susibraižęs, pažeistas, jį reikėtų pakeisti nauju. Ant priekinio stiklo taip pat galima klijuoti specialią plėvelę, kuri filtruoja ultravioletinius saulės spindulius. Žinoma, yra sukurta ir įvairiausių saulės skydelių, kuriuos lengvai galima pritvirtinti. Bet kaip jau minėjau, jie ne visada gali eliminuoti visus saulės spindulius“, – pataria R. Pocius. Ekspertas priduria, kad jeigu vairuotoją akina saulės spinduliai, jis turėtų sumažinti greitį, toliau važiuoti tik įsitikinęs, kad bus saugu. Esant būtinybei, akinamas vairuotojas privalo įjungti avarinį šviesos signalą ir neįvažiuodamas į kitą eismo juostą sulėtinti greitį, o prireikus – sustoti. Tokiais atvejais svarbu viską daryti apgalvotai bei tolygiai. Atkreipia dėmesį į laiką „Atšilus oram keliuose fiksuojame įvykius, atsitinkančius dėl ryškių pavasario saulės spindulių. Didžiausia rizika būti apakintiems saulės yra anksti ryte bei prieš sutemas – tada, kai rytinė ar besileidžianti saulė yra netoli horizonto linijos. Tuomet ji būna ryški ir nedideliu kampu itin pavojingai šviečia į automobilio priekinį ar šoninį stiklą. Būtina atkreipti dėmesį, kad laikas, kai saulė vairuotojus akina labiausiai, sutampa su transporto piko laiku gatvėse, kuomet žmonės automobiliais pajuda link darbo, o vakare – grįžta į namus“, – antrina draudimo bendrovės „Gjensidige“ Transporto kompleksinių žalų skyriaus vadovas Modestas Žilionis. Draudimo kompanijos atstovas taip pat išskyrė nelaimes, įvykstančias nereguliuojamose sankryžose, išvažiavimuose iš kelių, kai saulė vairuotojui šviečia iš kairiojo šono ir dažnai sutrukdo pastebėti iš kairės artėjančias transporto priemones. Jis atkreipė dėmesį, kad situaciją akinant saulei pagerina automobiliams ir kitoms motorinėms transporto priemonėms visą parą privalomos artimosios žibintų šviesos. Tuo tarpu nesaugiausiais vadinami eismo dalyviai – pėstieji ir dviratininkai – deja, tokių priemonių neturi. M. Žilionio teigimu, dėl akinančios saulės dažnai nukenčia ir pėstieji. „Eismo nelaimės atsitinka tada, kai žmonės į pėsčiųjų perėją išeina neįsitikinę, kad transporto priemonės vairuotojas juos mato ir jau mažina automobilio greitį“, – dėstė draudimo bendrovės ekspertas. Pasak draudiko, itin atsargūs išvažiavimuose iš kiemų turi būti ir dviratininkai, kurie juda važiuojamąja kelio dalimi, dviračių taku ar net šaligatviu. „Iš kiemo išvažiuojantis vairuotojas privalo suteikti pirmenybę dviratininkams, tačiau dėl akinančios saulės jie dažnai lieka nepastebėti. Dviratininkams taip pat reiktų elgtis atidžiai ir tikėtis, kad vairuotojas ne visada juos mato. Nors dėl eismo įvykio tokiose situacijose dviratininkas būna nekaltas, tačiau jis paprastai patiria skaudžius sužalojimus ir nukenčia kur kas stipriau“, – įspėjo M. Žilionis. Jo teigimu, vairuotojams saulė itin pavojinga važiuojant šlapiu keliu. „Esant šlapiai kelio dangai saulės spindulių poveikis dar labiau sustiprėja, nes tuomet ji ne tik šviečia, bet ir atsispindi nuo šlapios kelio dangos“, – sakė ekspertas. 5 patarimai, kaip vairuojant apsisaugoti nuo akinančių saulės spindulių: 1.Naudokite automobiliuose sumontuotus apsauginius skydelius nuo saulės. Tinkamai pakreipti jie apsaugos nuo akinančių spindulių. Reiktų atsisakyti įpročio į apsauginius skydelius nuo saulės dėti įvairius dokumentus ar išmaniuosius įrenginius. Puldami slėptis nuo saulės vairuotojai užmiršta sudėtus daiktus ir juos neapdairiai paskleidžia salone. Tokios aplinkybės tampa dar vienu dirgikliu, trukdančiu saugiai vairuoti. 2. Neužmirškite užsidėti akinių nuo saulės. Vairuodami pavasarį prisiminkite, kad akiniai nuo saulės nėra tik madingas aksesuaras, o ir apsauga nuo akinančių saulės spindulių. 3. Jei akyse pradėjo raibuliuoti ar suprastėjo matomumas, saugiai mažinkite greitį, o prireikus – sustokite. Vos pajautėte, kad akys raibsta nuo saulės ir sunkiau matote, kas vyksta prieš jus, turėtumėte saugiai lėtinti automobilį ir stengtis jokiu būdu neišvažiuoti į priešpriešinio eismo juostą. 4. Įsigykite kokybiškas valytuvų šluoteles. Po žiemos patikrinkite priekinių ir galinių langų valytuvų guminių juostelių nusidėvėjimą. Apžiūrėkite, ar juose neatsidaro įtrūkimų bei apnašų. Įprastai valytuvų šluoteles patariama keisti mažiausiai kartą per metus. 5. Visada turėkite pakankamai langų plovimo skysčio. Šviečiant saulei stiklo nešvarumai dar labiau pablogina matymo kokybę. Jie ypač trukdo tada, kai vairuotojas važiuoja pavėsiu ir staiga į stiklą pašviečia saulė. Šiltajam metų laikui skirti langų valymo skysčiai pasižymi geromis valomosiomis savybėmis, todėl orams atšilus žieminį langų skystį pakeiskite tokiu, kuris skirtas šiltajam vairavimo sezonui.