Pirmiausia reikėtų pasakyti, kad „Model 3“ nėra prieinamas Europoje per oficialius kanalus, rašo autoevolution.com. Anot prekybos tvarkaraščio, skelbiamo „Tesla“ svetainėje JAV, „tarptautiniai automobilių su vairu kairėje pusėje pristatymai prasidės šiais metais“, veikiausiai 2018 metų pabaigoje. Tuo tarpu „Tesla“ svetainė Vokietijoje skelbia, kad tai įvyks „pirmoje metų pusėje“. Kalbama apie 2019 metus, tad lieka neaišku, kada tiksliai pasirodys šis modelis. „Model 3“ paklausa, kaip ir sumaištis, gaubianti prekybą šiais automobiliais Europoje, sudarė puikias sąlygas perpardavinėtojams. Taigi paimkime pigiausiai ir brangiausiai svetainėje mobile.de kainuojančius „Model 3“ automobilius, kad pamatytume, kaip yra užkeltos šių elektrinių sedanų kainos. GCC - „German Computer Company“ – pardavinėja šį automobilį už 65 tūkst. eurų. Šiame „Model 3“, kurio rida siekia 4 tūkst. km, įmontuota „Long Range“ baterija (35 tūkst. dolerių + 9 tūkst. dolerių), įrengtas „Premium Upgrade“ paketas (5 tūkst. dolerių), sustiprintas autopilotas (5 tūkst. dolerių), uždėti 19 colių ratai (1,5 tūkst. dolerių). Palyginimui galime pasakyti, kad panašios komplektacijos „Model 3“ Jungtinėse Valstijose kainuoja 55 500 dolerių. Pagal dabartinį kursą pavertę dolerius eurais, gauname 45 485 eurus. Vadinasi, GCC uždirbs 20 tūkst. eurų, neskaitant gabenimo ir registracijos mokesčių. Prekybos bendrovė, pavadinimu „Schaffer Automobile“, už antrąjį automobilį „Model 3“, kurio odometras rodo 500 km, prašo 89 990 eurų. Jo konfigūracija yra panaši į pirmojo. Pavertus doleriais, jis kainuotų net 109 800 dolerių. Taip, tai 2,4 karto daugiau negu aukščiau minėta kaina Jungtinėse Valstijose. Pernelyg brangu? Lažinamės, kad pagalvojote būtent taip. Jei manėte, kad jaunesnių kaip 25 metų automobilių importo į JAV draudimas yra nesąžiningas, turbūt visi sutiksite, kad pirkti „Model 3“ Europoje yra kur kas blogiau. Bent jau šiuo metu.