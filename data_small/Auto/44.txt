Įprastai atrodantį automobilio saloną esą galinčio pakeisti karuselinio mechanizmo brėžiniai iš pirmo žvilgsnio kelia šypseną. Tokią konstrukciją iš karto norisi gabenti į atrakcionų parką ir siūlyti žmonėms kaip mokamą pramogą. Kad ir kaip būtų, bendrovė „Ford“ šį, švelniai tariant, keistoką sumanymą patentavo kaip visiškai rimtą sprendimą, o amerikiečių patentų tarnyba išdavė atitinkamą tai patvirtinantį dokumentą. Saloną-karuselę, kaip manoma, tikrai pavyktų įkomponuoti į autonominius ateities automobilius, kuriuose nereikalingas vairas, pedalai ir specialiai vairuotojui skirta vieta. Sėdynės tokiame salone būtų išdėstytos aplink viduryje įtaisytą stalą ir kartu su juo suktųsi apie vertikalią centrinę ašį, riedėdamos apačioje specialiai sumontuotais bėgiais. Toks veikimas sumanytas ne kaip pramoga, o kaip tokio tipo automobiliui būtina funkcija, leisianti keleiviams patogiai įsėsti ir išlipti. Vos tik kuris nors iš aštuonių asmenų užims savo vietą, karuselė pasisuks taip, kad prie šone esančių durų atsidurtų tuščia sėdynė. Staliukas, už kurio susėdus, kad kelionė neprailgtų, bus galima užsiimti kokia nors veikla, pavyzdžiui, žaisti kortomis, anaiptol ne paprastas: jame įtaisyta didelė apsaugos pagalvė, kuri, įvykus avarijai, išsiskleis ir keleiviai neatsitrenks vienas į kitą. Tokios avarinės apsaugos pagalvės patentą „Ford“ išsirūpino dar pernai. Visgi kyla klausimas, kiek tokia pagalvė bus efektyvi, jei ant staliuko bus išdėliotos šaškės ar kokie nors kiti daiktai. Ar tokiu atveju ji nepavojinga? Beje, į saloną-karuselę panašūs išradimai paprastai užregistruojami tik dėl visa ko, ir serijinė gamyba pagal jų brėžinius nepradedama. Svarbu ir tai, kad masinio autonominių automobilių pasirodymo keliuose perspektyvą specialistai vertina vis labiau skeptiškai. Po neseniai įvykusio ir tragiškai pasibaigusio incidento, kai be vairuotojo riedantis „Uber“ pervažiavo JAV pilietę, vis dažniau prabylama apie tai, kad robotų valdomi automobiliai tėra utopija, nes žmogaus pakeisti neįmanoma, kadangi niekas geriau už jį nesugebės orientuotis sudėtingame, be to, nuolat kintančiame pasaulyje. Kiek anksčiau „Ford“ atstovai yra kalbėję apie tai, kad jau 2021 metais pristatys pirmą autonominio automobilio be vairo ir pedalų modelį, ir bent kol kas savo žodžių neišsižada.