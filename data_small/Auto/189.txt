Kaip teigiama pranešime žiniasklaidai, iki šiol bandyta išsiaiškinti, kiek keleivių tolimojo susisiekimo autobusuose segasi saugos diržus, tačiau reali situacija visgi nebuvo aiški. Būtent dėl to paskutines dvi kovo savaites Lietuvos saugos transporto administracijos (toliau – Administracija) inspektoriai stabdė iš Vilniaus, Kauno, Šiaulių, Panevėžio ir Klaipėdos autobusų stočių išvykusius tolimojo susisiekimo maršrutų autobusus, tikrino diržų įrengimą ir skaičiavo diržais prisisegusius keleivius. „Rezultatas verčia sunerimti. Tai, kad tik 13,9 proc. keleivių segasi saugos diržus tolimojo susisiekimo autobusuose, rodo, jog situacija yra kritinė ir esame per plauką nuo skaudžių pasekmių bet kokios eismo nelaimės atveju. Akivaizdu, kad būtina galvoti apie kryptingą ir planingą keleivių švietimą, ne sunkiausius sužeidimus avarijų metu patiria saugos diržų nesegintys keleiviai“, – situacijos rimtumą apibūdina Administracijos l. e. direktoriaus pareigas Genius Lukošius. 2016-aisiais žiniasklaidoje skelbtos apklausos duomenis palyginus su Administracijos vykdyto realaus patikrinimo kelyje rezultatais, matyti, kad autobusuose saugos diržus segasi gerokai mažiau keleivių. Dviejų paskutinių kovo savaičių metu patikrinti 326 autobusai ir jais vykęs 5 621 keleivis. Saugos diržus segėjo tik 13,9 proc. keleivių, nors tai, kad saugos diržą autobuse segėti privaloma, žinojo 62 proc. keleivių. „Viena paprasčiausių ir daug investicijų nekainuojančių priemonių, skatinančių keleivius tolimojo susisiekimo autobusuose užsisegti saugos diržą, galėtų būti vairuotojo priminimas. Mat tuose autobusuose, kuriuose vairuotojas priminė, kad būtina prisisegti saugos diržą, 20 proc. keleivių tikrinimo metu jį buvo prisisegę. Ir tik 6,7 proc. keleivių segėjo saugos diržus tuose autobusuose, kuriuose vairuotojas nepriminė apie būtinybę juos segėti“, – tyrimo rezultatus komentuoja Administracijos Transporto veiklos reguliavimo skyriaus vedėjas Virginijus Čiškauskas. Pasak eksperto, sveikintina, jei tolimojo susisiekimo autobusų vairuotojai keleivius ragintų prisisegti saugos diržus. Tačiau problemos tai iš esmės neišspręs. Toks mažas saugos diržus prisisegusių keleivių autobusuose procentas rodo, kad reikia pradėti keliaujančiųjų autobusais švietimą ir didinti savisaugos jausmą. Su saugos diržų segėjimo problema, be jokios abejonės, susijęs ir šalies tolimojo susisiekimo autobusų parko amžius. Patikrinimų metu nustatyta, kad 10 proc. tikrintų tolimojo susisiekimo autobusų saugos diržai nebuvo įrengti. Taigi tuose autobusuose keleiviai, net ir norėdami, saugos diržų neturėjo galimybės užsisegti.