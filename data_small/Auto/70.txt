„Svarbiausias dalykas – naujo partnerio atėjimas. „Nissan Lietuvos motokroso čempionatas“ – taip vadinsis prestižinės Lietuvos motociklų varžybos, kurių šiemet vyks penki etapai. Automobilių gamintojo atėjimas į motociklų sportą nėra naujiena – motokrosas vienija šeimas, kurioms reikalingi erdvūs, pravažumu pasižymintys automobiliai, o „Nissan“ turi ne vieną tokį automobilį. Tikiu, kad šiemet dar padidinsime renginių saugumą, jų kokybę ir skirsime daugiau dėmesio jų žinomumui visuomenėje“, – teigia R. Benediktavičius. Pirmos varžybos – ateinantį savaitgalį Pirmasis šalies čempionato etapas įvyks Vilniaus rajono Pagirių motokroso trasoje jau artėjantį savaitgalį – balandžio 21–22 dienomis. Čia susikaus per šimtą įvairioms klasėms priskiriamus motociklus vairuojančių sportininkų, tarp kurių bus ir didžiausia Lietuvos žvaigždė – Arminas Jasikonis. „Labai jo laukiame, visiems vietiniams sportininkams bus įdomu pasitikrinti jėgas namų trasoje su pasaulinio lygio sportininku. Tai visiškai skirtingi lygiai, kai varžaisi su latviais ar estais ir kai varžybose pasirodo aukščiausio lygio sportininkas, važiuojantis pasaulio čempionate tarp 15 greičiausių“, – apie labiausiai laukiamą pirmojo etapo svečią pasakoja R. Benediktavičius. Iš Anykščių kilusio ir šiuo metu Belgijoje gyvenančio A. Jasikonio grafikas yra labai įtemptas – šiemet vyks 20 pasaulio motokroso čempionato MXGP etapų, tad rasti laisvą savaitgalį nepaprasta. Tačiau motyvacijos sugrįžti į gimtinę ir pasivaržyti su senais pažįstamais niekada nestokojantis sportininkas laukiamas ne tik artėjantį savaitgalį Pagiriuose, bet ir paskutiniame sezono etape Utenoje rugsėjo 8–9 d. Kalbėdamas apie artėjančių varžybų favoritus, LMSF prezidentas išskyrė ne tik A. Jasikonį, bet ir jaunuosius Lietuvos motokroso rinktinės narius: Arną Milevičių, Dovydą Karką ir Domantą Jazdauską. Tarp jų gali įsiterpti ir Nerimantas Jucius bei Erlandas Mackonis.  Augantis populiarumas – dėl pergalių užsienyje Didžiąją dalį laurų dėl motokroso populiarumo augimo R. Benediktavičius yra linkęs priskirti vieninteliam lietuviui, besivaržančiam galingiausioje pasaulio čempionate MXGP klasėje – A. Jasikoniui. „Honda“ motociklu lenktyniaujantis sportininkas daugelyje etapų patenka tarp penkiolikos greičiausių pasaulyje, o kartais atsiduria ir dešimtuke, kuriame – vien gamyklinių komandų žvaigždės. Praėjusiais metais etapuose Latvijoje ir Portugalijoje lietuviui pavyko užkopti ir ant apdovanojimų pakylos. Artėjančiame etape Pagiriuose turėtų pasirodyti per šimtą dalyvių, dalį jų sudarys patys mažiausieji – dažnai nė dešimties metų neturintys vaikai, besivaržantys 50 ir 65 kub. cm variklius turinčiais motociklais. Šios kategorijos gausėjimas, LMSF prezidento nuomone, geriausias įrodymas apie sporto patrauklumą. „Motokrosas iš šalies gal ir brangus sportas atrodo, bet paskaičiavus išlaidas kitoms individualioms sporto šakoms, viskas gali apsiversti. Labai daug lemia infrastruktūra, o motokroso trasų Lietuvoje yra gana daug ir jos kokybiškos. To nepasakysi apie, pavyzdžiui, motociklų plento žiedo infrastruktūrą – čia trasų trūkumas juntamas labiausiai“, – sako R. Benediktavičius. Jis priduria, kad pagal masiškumą Lietuva nuo kaimyninių Latvijos ir Estijos atsilieka – šiose šalyse tiek automobilių, tiek motociklų sportas kur kas populiaresnis, daugiau dalyvių varžosi aukščiausio lygio varžybose. Nemažai lemia, LMSF prezidento nuomone, valstybės požiūris į šį sportą ir jam skiriamas finansavimas, kuris Lietuvoje yra labai mažas, palyginus su kitomis sporto šakomis. Pirmasis „Nissan Lietuvos motokroso čempionato“ etapas vyks Pagirių trasoje balandžio 21-22 d. Trasą galima rasti važiuojant nuo Vilniaus Baltosios Vokės link, prieš Papiškių kaimą pasukus į kairę. Tikslios trasos koordinatės, kurias galima įvesti į GPS navigatorių: 54.507206,25.181660. Pagirių trasoje vyks visų klasių važiavimai – tiek pradedančiųjų, tiek moterų, tiek galingiausių MX2 ir MX1. Finaliniai važiavimai abi dienas prasidės 12 val.