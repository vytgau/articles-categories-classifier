„California“ neatsitiktinai laikomas pačiu sėkmingiausiu kemperių klasės modeliu per visą automobilių pramonės istoriją. Per tris dešimtmečius rinkai buvo pristatytos keturios, viena už kitą populiaresnės „California“ kartos, o jų pardavimai siekia virš 157 500 vnt. Geriausiai žinomas ir šį modelį iš kitų išskiriantis elementas – tai jo pakeliamas stogas ir beveik 2 metrų aukščio tentas. Žvilgsnis į praeitį: „California“ kemperio istorija Originalusis „California T3“ kemperis pirmą kartą rinkai pristatytas 1988 m. Esene vykusioje „Caravan Show“ parodoje. Kuriant pirmąjį modelį, jo dizaineriai sąmoningai siekė išlaikyti taupų stilių, naudodami baltą ir pilką spalvas bei patogiai išdėstytus virtuvės prietaisus. Automobilis tuo metu išsiskyrė ir pakankamai maža savo kaina, siekusia tik 39 900 Vokietijos markių. Ekonomiškumas, sumanumas ir patikimumas leido jam akimirksniu tapti perkamiausiu savo klasėje. Vien pirmaisiais metais buvo parduota 5000 šių transporto priemonių. Vokietijos automobilių koncernas „Volkswagen“ 1990 m. ėmėsi tikros techninės revoliucijos. Galiniais ratais varomame automobilyje su keturių cilindrų varikliu su horizontaliai išdėstytais cilindrais gamintojas viską apkeitė vietomis: „California T4“ variklis atsidūrė priekyje, o priekinė ašis tapo varančiąja. Šis sprendimas iš esmės pakeitė automobilio dizainą, pakabą, variklį bei sukūrė jame papildomos erdvės. Būtent šis aspektas leido naujajam modeliui išsiskirti iš kitų to laikmečio kemperių. Pristatant naująjį kemperį, buvo pasirinktas grupės „Eagle“ ir jų legendinės dainos „Hotel California“ įkvėptas šūkis „Viešbutis Kalifornija. Tyli vieta, patogus apstatymas ir užtikrintas panoraminis vaizdas.“ „California T4“, kaip ir daina, taip pat tapo hitu – iki 2003 m. iš viso buvo parduota apie 39 000 šių kemperių.  „California T6“ – žingsnis į ateitį 2003 m. rinkai pristatytas trečiosios kartos „California T5“ pakėlė kompaktiškų kemperių komfortabilumą į naują lygį. Modelis akimirksniu tapo pačiu populiariausiu savo klasėje. Per dvylika gamybos metų visame pasaulyje parduota 55 000 šių automobilių. 2015 m. pasaulį išvydo ir ketvirtosios kartos „California T6“, išsiskiriantis moderniausiomis pagalbinėmis vairavimo sistemomis ir neeilinėmis ryšio galimybėmis. Naujasis modelis atvėrė furgonų kemperiams duris į ateitį. Pernai jis pasekė savo pirmtakų pavyzdžiu ir tapo populiariausiu pasirinkimu savo klasėje. Vien 2017 m. parduoti 15 155 kemperiai. Tai absoliutus šios kategorijos rekordas. „California“ išsiskiria ir tuo, kad niekada netampa eilinėmis naudotomis transporto priemonėmis. Vokietijoje pirmajam „California T3“ neseniai suteiktas klasikinio automobilio statusas ir istoriniai registraciniai numeriai. Didelė tikimybė, kad į klasikinių transporto priemonių šlovės galeriją pateks ir kitos modelio kartos.