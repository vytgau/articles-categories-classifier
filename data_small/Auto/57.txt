Naujas sedanas „EQS“ bus vienas iš dešimties „Daimler“ elektromobilių, kuriuos planuojama pagaminti iki 2022 m., sakė kompanijos vadovas Dieteris Zetsche per atnaujinto A klasės „Mercedes“ hečbeko pristatymą Kroatijos Splito mieste. „EQ“ modelių liniją taip pat sudarys iš elektros tinklo įkraunami hibridai, kurių baterijos bus visiškai kitokios nei dabartinės, o įprasti „Mercedes-Benz S“ automobiliai bus vadinamieji vidutiniai hibridiniai modeliai. „Visi automobiliai bus bent dalinai varomi elektra“, – pabrėžė D. Zetsche. Pernai „Mercedes“ pirmavo pagal parduotų „premium“ klasės automobilių ir pelno duomenis, aplenkdama BMW ir „Audi“ prekės ženklus. Kita vertus, pelnas gali sumažėti dėl išlaidų, kuriant elektromobilius, naujus skaitmeninius pasiūlymus, taip pat ir dėl galimų prekybos kliūčių dviejose didžiausiose „Mercedes“ rinkose – Kinijoje ir JAV. „Turime tapti lankstesni, gaminant vietos produkciją, kadangi pasaulis apskritai sparčiau keičiasi“, – sakė D. Zetsche. Jis pakartojo, kad dar anksti komentuoti potencialią prekybos kliūčių riziką, ir pridūrė, kad po griežtesnių JAV sankcijų tam tikri pokyčiai Rusijai sutapo su signalais Kinijoje, kad gali būti sušvelnintos taisyklės užsienio investuotojams.