Ketvirtajame, pačiame ilgiausiame varžybų etape (antrojoje maratoninio etapo dalyje) sportininkams ketvirtadienį teko įveikti 233 km greičio ruožą ir 139 km pervažiavimą. A. Gelažninkas distanciją nuvažiavo per 3 val. 53 min. 56 sek. ir užėmė 30-ą vietą tarp 77 finišavusių sportininkų. Ketvirtojo etapo lyderiai: (sportininkas, komanda, laikas/atsiliko) 1. Kevinas Benavidesas, „Honda“, 03:07:14 2. Ricky Brabecas, „Honda“, +00:12 3. Juanas Garcia Pedrero, „Sherco TVS“, +00:56 4. Luisas Correia, „Yamaha“, +01:22 5. Stefanas Svitko, KTM, +01:51 6. Pablo Quintanilla, „Husqvarna“, +04:17 7. Paulo Goncalvesas, „Honda“, +05:51 8. Joanas Barreda Bortas, „Honda“, +06:18 9. Franco Caimi, „Yamaha“, +06:29 10. Toby Price'as, KTM, +07:25 ... 30. Arūnas Gelažninkas, KTM, +46:42 ... Bendroje įskaitoje lietuvis pakilo į 58-ąją vietą tarp 77 sportininkų: 1. Joanas Barreda Bortas, „Honda“, 12:49:41 2. Kevinas Benavidesas, „Honda“, +06:33 3. Pablo Quintanilla, „Husqvarna“, +11:51 4. Franco Caimi, „Yamaha“, +18:33 5. Ricky Brabecas, „Honda“, +19:47 6. Toby Price'as, KTM, +21:24 7. Juanas Garcia Pedrero, „Sherco TVS“, +26:43 8. Ignacio Cornejo, „Honda“, +42:21 9. Stefanas Svitko, KTM, +50:22 10. Martinas Diego Duplessisas, „Sherco TVS“, +59:56 ... 58. Arūnas Gelažninkas, KTM, +22:01:27 ... Technikos problemos Maratoniniame etape pilotai vertėsi be mechanikų pagalbos, o būtent trečiadienio vakarą jų labiausiai reikėjo. „Pirmoji diena buvo nebloga, laikiau gana neblogą greitį. Ir pozicija buvo gana nebloga, buvau patenkintas. Bet buvo pažeistas priekinis amortizatorius ir išbėgo tepalas. Ketvirtadienį jau nebegalėjau palaikyti normalaus greičio, nes dugnas tiesiog ėmė liesti žemę. Teko pasirinkti saugų variantą ir pasiekti finišą“, - teigė A. Gelažninkas. Be techninių problemų pasitaikė ir navigacijos klaidų. „Ketvirtojo etapo pabaigoje pasiklydau. Manau, praradau ne mažiau nei 20 minučių. Pasiklydau ne aš vienas, buvo ne vienas pasiklydęs sportininkas. Bet svarbiausia, kad esame finiše, Liko dar viena diena. Ji nebus lengviausia, bet viskas čia pat. Nesitiki, kad beliko paskutinė diena. Atrodo, kad dar daug laukia. Žinoma, jaučiuosi šiek tiek pavargęs, bet manau, kad tai normalu. Manau, kad sunkiausia dalis jau praėjo. Svarbiausia, kad nebuvo traumų, kritimų“, - DELFI teigė A. Gelažninkas. Ralis finišuos penktadienį bendro starto lenktynėmis. Sportininkams reikės įveikti simbolinį 48 km greičio ruožą. Pasiekę šį finišą sportininkai automatiškai įgaus teisę kitąmet varžytis prestižiniame Dakaro ralyje. Juda savo tikslo link Trečiajame greičio ruože trečiadienį 32 metų kaunietis finišavo 28-as. „Buvo sunki diena, tačiau sekėsi tikrai neblogai, džiaugiuosi jog dar esu kovoje. Kelio knyga jau paruošta ir judame toliau“, – po III etapo teigė A. Gelažninkas. Po trečiojo etapo pilotai turėjo verstis be mechanikų pagalbos. Komandos vadovas Andrius Jonaitis džiaugiasi, kad kol kas viskas vyksta pagal planą. Po trijų etapų A. Gelažninkas bendroje įskaitoje užėmė 62 vietą. „Jausmas dviprasmiškas. Gerokai pajudėjome savo tikslo link, tai yra leidimo startuoti Dakare. Kita vertus, klaida pirmajame etape nubraukė galimybes pakovoti dėl aukštesnių pozicijų Merzūgoje. Pagal Arūno demonstruojamą tempą matome, kad pozicija galėjo būti kur kas aukštesnė. Bet kokiu atveju į Maroką važiavome kelialapio į Pietų Ameriką. Kol kas vyksta pagal planą“, – DELFI teigė A. Jonaitis. DELFI primena, kad dėl navigacijos klaidos A. Gelažninkas pirmajame etape nukrypo nuo trasos, dėl ko jam baigėsi degalai. Lietuvis 5 km stūmė motociklą dykuma, kol galiausiai gavo benzino iš vietos gyventojų. „Merzūga – vienas sunkiausių išbandymų pilotams. Be sudėtingų trasų motociklininkams tenka ištverti alinantį Sacharos karštį, o jau pirmame etape Arūnui teko didžiulis išbandymas. Jis parodė valią siekdamas mūsų bendro tikslo – finišo. Manau, kad tikrai ne vienas tokioje situacijoje būtų spaudęs specialų mygtuką ir laukęs organizatorių pagalbos. Tačiau Arūnas pademonstravo ryžtą ir valią siekdamas mūsų tikslo. Beje, pats Arūnas šios situacijos net nesureikšmino ir priėmė kaip ralio dalį“, – DELFI sako A. Jonaitis. Komandos vadovas sako, kad šiame ralyje A. Gelažninkui svarbiausia išmokti naudotis kelio knyga. „Važiuojant į Merzūgą žinojome, kad čia bus gera treniruotė išmokti dirbti su kelio knyga. Tai Arūnui pirmas kartas, kai tenka naviguotis trasoje. Labai džiugu, kad į Maroką atvyko bene stipriausi pasaulio pilotai ir tai puiki galimybė įvertinti savo dabartinį lygį, kuriame esame. Matome, kad Arūnas labai greitas – pilotuodamas senesnės kartos KTM motociklą jis lenkia kur kas naujesne technika važiuojančius motociklininkus. Labai smagu, kad jis puikiai jaučiasi važiuodamas kopose. Tai buvo pirmi kartai smėlynuose ir viskas vyksta labai sklandžiai. Tikėkimės, kad taip bus iki pat ralio pabaigos“, – sako komandos vadovas. A. Jonaitis pabrėžia, kad Maroke patirties sėmėsi ne tik A. Gelažninkas, bet ir visa komanda. „Pamatėme aukščiausio lygio maratoną iš vidaus, kaip veikia sistema, ką mums dar reikia tobulinti. Užmezgėme naudingų pažinčių su Latvijos, Lenkijos, Vokietijos, Anglijos komandomis. Labai imponavo vokiečių „Hero“ komandos darbas – tai puikiai sustyguota nedidelė komanda, su labai aiškia vizija ir paskirstytomis užduotimis kiekvienam komandos nariui. Tai gali būti pavyzdys mums. Dalyvavimas tokiose varžybose mums padės geriau pasiruošti būsimiems startams“, – sako A. Jonaitis. Dalyvauja ryškiausios žvaigždės Merzūgos ralį organizuoja ta pati organizacija, kaip ir Dakaro ralį. Merzūgos ralis vyksta ne Pietų Amerikoje, kaip dabartinis Dakaras, o ten, kur yra tikrojo Dakaro ištakos – Sacharos dykumoje. Finišas 32 metų kauniečiui garantuotų vietą kitų metų Dakaro maratone Pietų Amerikoje. Kokio lygio Merzūgos ralis įrodo vien tai, kad į šiemet į varžybas atvyko net 8 iš 10 geriausiai šių metų Dakare pasirodžiusių pilotų. Tarp jų – ir šių metų Dakaro vicečempionas Kevinas Benavidesas bei trečiąją vietą užėmusi Australijos žvaigždė Toby Price'as. Įdomu, kad pirmas starto numeris liks laisvas – į Maroką turėjo atvykti ir Dakaro čempionas Matthias Walkneris, tačiau austras patyrė rankos traumą ir medikai pilotui startuoti neleido. A. Gelažninkui teko 69 starto numeris. Merzūgos ralį sudaro šeši etapai, o iš viso dalyviams teks įveikti beveik 1200 km, iš kurių daugiau nei 900 kilometrų sudarys greičio ruožai. Be motociklų Merzūgoje varžosi keturračiai bei bagiai (SxS).