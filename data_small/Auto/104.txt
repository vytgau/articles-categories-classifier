Policijos pareigūnai siekia užtikrinti eismo dalyvių saugumą ir priminti, kad vairuotojai privalo važiuoti neviršydami kelyje nustatyto leistino greičio. Svarbu, kad būtų pasirinktas saugus važiavimo greitis, atsižvelgiant į kelio būklę, matomumą, oro sąlygas ir kitas važiavimo metu esančias aplinkybes. Europos kelių policijos tinklo TISPOL inicijuotos priemonės metu daugelio Europos šalių policijos pareigūnai naudos įvairius būdus ir priemones, siekdami užtikrinti, kad keliuose būtų laikomasi leistino važiavimo greičio. „Siekiame, kad Lietuvos keliuose greičio viršijimas taptų atgyvena, o kiekvienas vairuotojas gebėtų atsakingai pasirinkti tinkamą ir saugų važiavimo greitį, neviršydamas leistino važiavimo greičio. Kiekvienas gali prisidėti prie bendro saugios aplinkos keliuose kūrimo“, – teigia Lietuvos kelių policijos tarnybos viršininkas Vytautas Grašys. Europos kelių policijos tinklo TISPOL duomenimis, greičio viršijimas prisideda prie trečdalio visų eismo įvykių, kuriuose žūsta žmonės, ir yra svarbiausias veiksnys, lemiantis avaringumą Europos keliuose. Šią savaitę Europos kelių policijos pareigūnai vieningai užtikrins, kad vairuotojai laikytųsi nustatyto leistino važiavimo greičio. Neatsakingi ir kitiems eismo dalyviams pavojingi vairuotojai, nepaisantys nustatyto važiavimo greičio, bus traukiami atsakomybėn įstatymų nustatyta tvarka. Europos transporto saugumo taryba praneša, kad kiekvieną savaitę Europos keliuose vis dar žūsta 500 žmonių. Europos Sąjunga siekia iki 2020 metų sumažinti žuvusiųjų Europos keliuose skaičių per pusę. Europos keliuose 2010–2017 m. avaringumas sumažėjo 20 proc., buvo užsibrėžtas tikslas avaringumą sumažinti 38 proc. „Tačiau Lietuvos pažanga eismo saugumo gerinimo srityje buvo teigiamai įvertina Europos transporto saugumo tarybos ataskaitoje, pažymint, kad 2010–2016 metais Lietuvoje 37,1 proc. sumažėjo tragiškų eismo įvykiuose keliuose skaičius ir didesnę pažangą per tuos metus padarė tik Portugalija, pagerinusi avaringumą keliuose 39,7 proc.“, – skelbia policija.