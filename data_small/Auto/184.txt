Vakarykštis WRC ketvirto etapo bandomasis greičio ruožas ne visiems lenktynininkams buvo įveikiamas. O dar prieš susirašymo dienas, kai kurie sportininkai, tarp jų ir belgas Thierry Neuville‘is, patyrė avarijas testuodami savo sportinius bolidus. Dėl to šiandien (balandžio 6 d.) prie pirmojo Korsikos ralio greičio ruožo starto stojo tik 87 ekipažai. Kad „Tour de Corse“ ralio organizatoriai pasistengė parinkdami itin sudėtingus, ištvermės bei išminties reikalaujančius greičio ruožus, parodė pirmieji kilometrai šios dienos ilgiausiame „La Porta – Valle Di Rostino“ greičio ruože. Ketvirtadienį puikų tempą ir laiką demonstravusiam norvegui Andreasui Mikkelsenui pirmuosiuose kilometruose nepavyko suvaldyti automobilio ir jis apsisuko. Su panašia situacija susidūrė ir praėjusių metų čempionas prancūzas Sebastienas Ogier. O štai japonui Takamoto Katsutai nepasisekė labiau. Pastarasis lenktynininkas, nesuvaldęs „Ford Fiesta R5“automobilio, nuvažiavo nuo kelio. Visgi nepaisant nesėkmių, pirmąjį šios dienos Korsikos ralio greičio ruožą laimėjo prancūzas S. Ogier. Nuo jo kiek daugiau nei 9 sekundėmis (9,7 sek.) atsiliko jo bendravardis prancūzas S. Loebas, o trečiąja vieta džiaugėsi estas Ottas Tanakas. Lietuviams Deividui Jociui ir Donatui Zvicevičiui sėkmingą startą pirmajame greičio ruože apsunkino techninės automobilio problemos. „Ryte išvažiuojant iš serviso parko sugedo automobilis. Kol sutvarkėme elektrinės dalies gedimą, nes teko keisti kompiuterį, pavėlavom į startą 3 minutes. Dėl to teisėjai skyrė 30 sekundžių baudą. Tačiau galime pasidžiaugti, kad teisėjai atsižvelgdami į ankstesnius mūsų rezultatus mus pakėlė į 56 poziciją. Nors dėl vėlavimo praradom 3 pozicijas ir teks važiuoti paskui labai lėtus ekipažus“, – įspūdžiais prieš pat startą dalinosi lenktynininkas D. Jocius.  „Arctic Energy World Rally team“ ekipažas 49,03 kilometrų ilgio greičio ruožą įveikė per 38 minutes 32,5 sekundės ir buvo 50-oje pozicijoje. Tačiau dėl gautos 30 sekundės baudos jie bendroje įskaitoje nukrito į 51 vietą ir savo klasėje iš 23 dalyvių turėjo tenkintis 17-ąja vieta. Antrajame greičio ruože vėlgi lyderiai neišvengė klaidų. Šį kartą nuo kelio nuvažiuoti teko S. Loebui. Dėl padarytos klaidos pranūcas fnišavo tik 78-as ir bendroje įskaitoje nukrito į 43-ą poziciją. Po dviejų greičio ruožų S. Ogier, turėdamas 21,1 sekundės persvarą, laimi prieš britą Krisą Meeke'ą. O iš penktosios vietos į trečiąją pakilo praėjusiais metais Korsikos ralį laimėjęs belgas T. Neuville‘is. Antrajame greičio ruože lietuviams taip pat nesisekė. Jiems dingo sportinio „Peugeot 208 R2“automobilio stabdžiai. Dėl to jie šį greičio ruožą baigė 71-i bendroje įskaitoje ir 21-i savo klasėje. Dėl patirtų nesėkmių po antro greičio ruožo finišo itin nekalbus buvo ir D. Jocius. „Įveikėme mes antrą greičio ruožą, tik, deja, be stabdžių. Taip pat nepavyko išvengti ir incidento – iš paskos važiavęs kolega trenkėsi į automobilio galą, kad pasitrauktumėme. O jo per veidrodėlius nematėme“, – nusivylimą slėpdamas kalbėjo D. Jocius. Po dviejų greičio ruožų D. Jocius ir D. Zvicevičius bendroje įskaitoje buvo klasifikuoti 57-oje pozicijoje, o savo klasėje išlaikė pirmame greičio ruože iškovotą 17-iąją vietą. O iš kovos dėl patirtų avarijų ar techninių problemų pasitraukė jau 7 ekipažai. Penktadienį WRC Korsikos ralio dalyviai užbaigs tais pačiais pirmos dienos pusėje važiuotais greičio ruožais – 49,03 ir 13, 55 kilomterų ilgio. Paskutiniojo ekipažo finišas yra numatomas apie 19:51 val. Lietuvos laiku.