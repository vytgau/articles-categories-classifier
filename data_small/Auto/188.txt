Nei komanda, nei lenktynininkas iš rinkos niekur nedingo, tačiau brandino ir kūrė kur kas ambicingesnius planus ir grįžta su pritrenkiančiomis naujienomis. Pastaraisiais metais Ernestas Staponkus dalyvavo Europos ralio-kroso čempionato „Super 1600“ klasėje. Tačiau nutarė kelti sau kur kas didesnius tikslus ir ėmė kurti komandą, kuri dalyvautų Pasaulio ralio-kroso čempionato galingiausioje „Supercar“ klasėje. „Metus laiko mes tylėjom, nenorėdami pūsti muilo burbulų ir pasakoti apie nesamus dalykus. Tačiau atėjus pavasariui nutarėme, kad tylėti pakanka“, – sako E. Staponkus. Naujas modernus automobilis Komanda šiems metams ruošia visiškai naują „Škoda Fabia WRX“ automobilį. Įdomu, kad E. Staponkus bent kol kas nesiruošia lenktyniauti ir taps komandos savininku. Siekiant maksimalaus rezultato, komanda į automobilį nori pasodinti pasaulinės klasės lenktynininką. Kol kas E. Staponkus neatskleidžia, kas vairuos automobilį, nors komanda jau yra sutarusi su keliais puikiai žinomais lenktynininkais. „Mes kalbamės su keletu sportininkų, kurie ne tik atstovautų komandai užsienio varžybose, bet ir padėtų bandyti ir tobulinti automobilį bei kaip galima geriau paruošti jį varžyboms. Savo sutikimą testuoti automobilį jau davė du puikiai žinomi automobilių sporto pasaulyje lenktynininkai, kurie šiuo metu atstovauja gamyklinėms komandoms kitose šio sporto kategorijose“, – pasakoja E. Staponkus, tačiau įvardinti bent vieną pavardę griežtai atsisako, motyvuodamas konfidencialumo susitarimu. Komanda sąmoningai pasirinko „Škoda Fabia“ automobilį, nes jis konstruojamas Čekijoje. Jį surinkinėja keletas buvusių „Škoda Motorsport“ padalinio inžinierių. Be to, automobilis kuriamas naudojant „Fabia S2000“ automobilio važiuoklę, nes, anot konstruktorių ji puikiai tinka šio tipo lenktynėms. Tokią pat važiuoklės konstrukciją su nedideliais patobulinimais šiuo metu naudoja ir „Audi Sport“ gamyklinė komanda, kurioje lenktyniauja 2016 m. Pasaulio ralio-kroso čempionas Mattiasas Ekstromas. Panašiai važiuoklę tobulins ir „ESmotorsport“ komanda. Lietuviška komanda pardavė visą savo „Super 1600“ klasės techniką, bet puoselėja viltis ją atgaivinti. E. Staponkus planuoja paruošti „Super 1600“ klasei pritaikytus „Škoda Fabia“ automobilius, kuriais galėtų būti ugdomi jauni perspektyvūs lenktynininkai ne tik iš Lietuvos. „Tačiau tai tolimesnė perspektyva ir kol kas mes koncentruojamės ties galingiausios klasės automobilio tobulinimu. Sieksime šiais metais sudalyvauti bent keliuose Pasaulio čempionato etapuose,“ – sako E. Staponkus.  Moderniausi komponentai Nors automobilis dar galutinai neparuoštas, E. Staponkus sutiko atskleisti kai kurias įdomesnes detales. Rodos tokį paprastą dalyką kaip saugos lankus komanda kūrė savarankiškai. Jie yra gerokai lengvesni ir turi kur kas žemesnį svorio centrą palyginus su standartiniais raliui naudojamais „Škoda“ gamyklos saugos lankais. „Mūsų konstruktorių sukonstruotus saugos lankus patvirtino FIA, jų saugumas yra patikrintas ir aprobuotas Vokietijos TUV organizacijos“, – pasakoja E. Staponkus. Panašiai saugos lankus šiais metais patobulino ir „Peugeot Sport“ komanda, kurios lyderis – devynis kartus Pasaulio ralio čempionatą laimėjęs Sebastianas Loebas – šiemet sieks čempiono titulo Pasaulio ralio-kroso čempionate. Lietuviškos komandos automobilyje bus sumontuotas Prancūzijoje, „Oreca“ kompanijoje pagamintas naujausios kartos variklis, pritaikytas specialiai ralio-krosui. Tai taip vadinamas „Global“ variklis, kuriamas specialiai lenktynėms, o ne perdaromas iš standartinio motoro. Automobilyje bus montuojama ir naujausios kartos sekvencinė pavarų dėžė, kurią gamina Prancūzijos „Sadev“ kompanija – naujesnė, lengvesnė, kompaktiškesnė ir modernesnė. Automobilyje bus montuojami olandiški „Reiger“ amortizatoriai, specialiai sukurti būtent lietuviškos komandos automobiliui. Įdomu, kad amortizatorių darbą varžybose ir testų metu prižiūrės vienas geriausių pakabos specialistų ralio-kroso pasaulyje – keletą pastarųjų metų su Peteriu Solbergu dirbęs, labiausiai patyręs „Reiger“ inžinierius Sanderis Haverkampas. Dar įdomesnė istorija su radiatoriais, kurie kuriami specialiai „ESmotorsport“ komandos automobiliui Australijoje. Šią savaitę radiatoriai testuojami „Formulės 1“ oro tunelyje ir turėtų būti išsiųsti į Čekiją, kur baigiamas rinkti automobilis. Tarptautinė komanda „Kuriant šią komandą aš su Ramūnu Fetingiu, kuris yra mūsų komandos vadovas, per metus tiek daug keliavom, kad paskaičiavom, jog galėjom net du kartus apskristi mūsų planetą“, – juokiasi E. Staponkus. Komandoje dirbs vos keletas lietuvių, o jos pagrindą sudarys patyrę užsieniečiai: automobilio konstruktorius – čekas, techninis direktorius – prancūzas iš įmonės „Vaison Sport“ Thierry Viardot. Šis žmogus puikiai žinomas autosporto pasaulyje, daugybę metų dirbęs su įvairiomis gamyklinėmis komandomis, o naujausias jo rankų darbas yra šių metų Dakaro ralio maratone debiutavęs „Mini“ bagis. Lietuvišką „Škoda Fabia“ prižiūrės mechanikų iš Didžiosios Britanijos komanda „Autotek“, kuri daug metų dirbo su įvairiomis pasaulio ir Europos ralio čempionato komandomis, tokiomis kaip „M Sport“. Iš lietuvių – du mechanikai, du komandos vilkikų vairuotojai, jau minėtas komandos vadovas, lenktynių inžinierius Domas Zinkevičius ir, žinoma, komandos savininkas E. Staponkus. Iš viso dirbs daugiau kaip 20 žmonių komanda. Visų kortų neatskleidžia Visai mantai pervežti prie jau turimo modernaus autobuso nupirkti du visiškai nauji „Volvo“ vilkikai, kuriuos prieš pora savaičių iš gamintojo atstovybės atsiėmė E. Staponkus. Paklaustas, kodėl nevažiuoja šiemet nuo pirmojo etapo, kuris prasidės jau po poros savaičių, komandos savininkas atvirauja: „Nenorime stačia galva kristi į vienas sudėtingiausių lenktynių. Norime tinkamai išbandyti automobilį, rasti greitį ir į kovą įsijungti antroje sezono pusėje.“ Komanda jau bendradarbiauja su viena Kanados įmone, kuri žada surengti didelę testų programą už Atlanto, jau sudaroma testų programa ir Europoje. Būtent dėl šios priežasties kol kas komanda skelbia tik automobilio su taip vadinamu „kamufliažu“ atvaizdus. Kol kas nenorima atskleisti nei visų rėmėjų, nei vairuotojų pavardžių. „Visą automobilio dizainą ir lenktynininko pavardę atskleisim po to, kai būsim įsitikinę savo greičiu ir kai žinosime, kada dalyvausime pirmosiose lenktynėse. Be to, dar neaiški galutinė automobilio išvaizda. Bandysime keletą skirtingų aerodinaminių elementų, todėl automobilio dizainas dar gali keistis“, – sako E. Staponkus. Mat nuo šio sezono FIA pakeitė taisykles. Siekiant mažinti automobilių gamybos kaštus, leidžiamas tik vienas aerodinaminis paketas, kurį reikia deklaruoti sezono pradžioje ir vėliau jo nebegalima keisti visus metus. „Turime labai ambicingus tikslus. Sieksime tapti geriausia privačia komanda, todėl dedame ypatingai daug pastangų“, – pasakoja E. Staponkus.