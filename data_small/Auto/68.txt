Precedentas buvo sukurtas tuomet, kai už naudojimąsi mobiliuoju telefonu buvo nubaustas vienas vairuotojas, kuris nesutiko su jam paskirta nuobauda. Įvažiavus į žiedinę sąnkryžą jam suskambo telefonas, todėl jis pasitraukė į dešinį kelkraštį, įjungė avarinį signalą, išjungė automobilio variklį ir pradėjo pokalbį. Atrodytų, kad viskas atlikta taip, kaip priklauso, tačiau netrukus prie jo privažiavę policijos pareigūnai paskyrė baudą už neleistiną naudojimąsi mobiliuoju telefonu. Nubaustas vairuotojas nesutiko su jam paskirta nuobauda ir kreipėsi į teismą. „Kasacinis teismas tą skundą atmetė. Kodėl gi? Todėl, kad tu nesugebėjai atskirti eismo ir judėjimo. Pasirodo, kad tai du skirtingi dalykai. Net ir kelkraštyje sustojęs, nejudantis automobilis su išjungtu varikliu tebedalyvauja eisme, jis yra kliūtis kitiems važiuojantiems pro šalį. Toks buvo teismo sprendimas“, – apie tai, kodėl buvo atmestas su nuobauda nesutinkančio vairuotojo skundas pasakoja LRT RADIJO korespondentas Prancūzijoje Valdas Papievis. Visa ši situacija lėmė tai, kad nuo šiol, norint kalbėti mobiliuoju telefonu sėdint savo automobilyje, privaloma tai daryti sustojus specialiose poilsio aikštelėse, nes tik tokiu atveju vairuotojas nebedalyvauja eisme. Tačiau yra taikomos tam tikros išimtys, pavyzdžiui, tokiu atveju, jei vairuotojui sunegalavo sveikata arba staiga sugedo automobilis ir mobiliuoju telefonu siekiama išsikviesti pagalbą. Jei nuspręsite vairuojant mobiliuoju telefonu pasinaudoti ne taip, kaip numato taisyklės, tuomet už šį pažeidimą gali tekti sumokėti 135 eurų baudą, jei ji mokama vietoje. Jei baudą nuspręsite sumokėti vėliau, ji gali išaugti ir iki daugiau nei 300 eurų. Nuo kitų metų žadama, kad sankcijos sugriežtės dar labiau, nes policijos pareigūnai galės laikinai sustabdyti vairuotojo pažymėjimo galiojimą, jei vairuodamas ir kalbėdamas telefonu vairuotojas sukėlė pavojų kitam žmogui, pavyzdžiui, užsikalbėjęs telefonu kirto sąnkryžą degant raudonam šviesoforo signalui. Kalbant apie itin griežtą Prancūzijos policijos požiūrį į mobiliuosius telefonus, neretai spėliojama ar šioje šalyje draudžiama kalbėti telefonu vairuojant net ir tuo atveju, jei naudojama laisvų rankų įranga. Prancūzijoje gyvenantis V. Papievis patvirtino, kad iš tiesų vairuotojai baudžiami ir tokiu atveju, bei priduria, kad ir muzikos klausyti naudojant ausines tikriausiai yra draudžiama, kadangi tai blaško vairuotojo dėmesį.