„Norint tinkamai pasiruošti 2019-ųjų Dakarui, komanda privalo ruoštis ištisus metus. Lietuviškų komandų biudžetai yra gana riboti, tad naujos technikos įsigijimas galimas tik pardavus ar įdarbinus buvusią“, – komandos pranešime cituojamas „General Financing team Pitlane“ pilotas B. Vanagas. Tai jau trečiasis „Toyota Hilux“ modelis, kuriuo B. Vanagas startavo sunkiausiame pasaulio ralyje. Šios, patikimos ir žinomos, markės modelius lenktynininkas naudojo jau keturiuose Dakaruose – nuo 2015 metų. Pirmuosius du Dakarus B. Vanagas startavo su latvių gamybos „OSCar“ bolidu.  „Šiuo metu esame netoli naujo susitarimo. Jį paskelbsime, kai matysiu parašą ant sutarties“, – apie ateitį kalbėjo lenktynininkas. Lietuvių dėmesį kasmet prikaustančio Dakaro ralio maratono valstybės, kuriose drieksis 2019-ųjų lenktynių trasos, bus paskelbtos per artimiausią mėnesį.