Panevėžio rajono gyventoja Virginija šią savaitę pakliuvo į netikėtą eismo įvykį. Važiuojant Nemuno gatve, netoli miesto poliklinikos, jos automobilis buvo užkliudytas gatvių šlavimo mašinos. Virginijos teigimu, greitis buvęs nedidelis, nes prieš tai ties pėsčiųjų perėja degė raudonas šviesoforo signalas. Lenkdama kelkraštyje stovėjusius automobilius, gatvių šlavimo mašina kliudė moters vairuojamą „Seat Ibizą“, važiuojantį antrąją eismo juosta. Pasigirdo džerškėjimas, traškėjimas, šoninis veidrodėlis nulėkė į šalį. „Išlipau, rankos dreba. Lekiu prie vairuotojo, žiūriu, kabinoje jo nėra – pasirodo, kitoje pusėje sėdi“, – Virginija iš karto nė nesupratusi, kad specialiosios mašinos vairas dešinėje. Susidūrimo rezultatas – nuo lengvojo automobilio dešinio šono nubraukti dažai, įlenktos durelės ir sparnas, nebėra veidrodėlio. Moters teigimu, sunkiasvorio automobilio vairuotojas pasiaiškino, jog tiesiog nepastebėjęs automobilio iš kairės. „Pirmą kartą gyvenime pamačiau, kad yra tokių kelio priežiūros mašinų, kurių vairas dešinėje. Tai labai keista“, – stebisi Virginija. Bendrovės „Panevėžio specialaus autotransportas“ Miesto tvarkymo skyriaus viršininkas Kęstutis Olišauskas sako, kad įmonė teturi vienintelį automobilį su vairu dešinėje pusėje. Jis skirtas gatvėms šluoti. Pasak K. Olišausko, kadangi šluojami gatvės pakraščiai prie pat borto, vairuotojas turi matyti, ką darantis. Kitaip nepavyktų gerai nušluoti pakraščio. Kitas bendrovės turimas gatvių valymo automobilis turi šluotą ir kitoje pusėje, tad ir vairas yra įprastoje, kairėje, pusėje. Pačios avarijos viršininkas nekomentuoja – jos nematė. Tik tikina, kad per dvylika metų, kiek įmonė turi šį automobilį, tai pirmas toks atvejis. Pasak jo, kai mašina buvo įsigyta, mieste dar nevažinėjo tiek automobilių. K. Olišausko teigimu, tokį automobilį leidžiama eksploatuoti – jis registruotas, atliekama techninė apžiūra. Panevėžio apskrities Vyriausiojo policijos komisariato Kelių policijos tarnybos viršininkas Virginijus Mačėnas patvirtino, kad automobiliams, kurių vairas dešinėje pusėje, leidžiama dalyvauti eisme, jei jų konstrukcija ir įranga skirti specialioms darbo funkcijoms atlikti. Tokia išimtis taikoma jau seniai. Daugiau naujienų skaitykite naujienos.lt.