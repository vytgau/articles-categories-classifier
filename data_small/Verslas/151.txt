„Kiekvieną kartą reaguojame labai atidžiai ir rimtai. Daug kartų yra buvę atvejų, kai sužinodavome per vėlai arba pernelyg vėlai. Dabar aiškinamės situaciją su mūsų Valstybinės atominės energetikos saugos inspekcijos ir kitais ekspertais. Artimiausiu metu galėsiu pasakyti kažką daugiau“, - Eltai sakė ministras. L. Linkevičiaus teigimu, kiekvienas atvejis, kaip bebūtų pateiktas, labai rimtai vertintinas, kadangi objektas - jautrus. Kaip ELTA jau skelbė, anksčiau trečiadienį nevalstybinė naujienų agentūra BelaPAN, remdamasi vietos gyventoju, antibranduoliniu aktyvistu Nikolajumi Ulasevičiumi, pranešė, kad vasario 17 d. statomos Astravo AE reaktoriaus avarinės apsaugos sistemoje kilo didelis gaisras. Pasak N. Ulasevičiaus, incidentas įvyko per avarinės apsaugos sistemos bandomąjį paleidimą. Visiškai išdegė elektros skydinė su brangia įranga, ugnis taip pat sugadino daugybę elektros kabelių. Gaisro padariniai šalinami iki šiol. Baltarusijos nepaprastųjų situacijų ministerija neigia informaciją. Tai trečiadienį žurnalistams pareiškė ministerijos atstovas spaudai Vitalijus Novickis. „Gaisro tą dieną nebuvo. Buvo jėgos kabelio, nutiesto į bokštinį kraną, trumpasis jungimasis, bet po to niekas neužsidegė“, - sakė oficialus ministerijos atstovas. Pirmoji Baltarusijoje atominė jėgainė statoma netoli Gardino srities Astravo miesto dalyvaujant specialistams iš Rusijos. Pirmąjį AE reaktorių planuojama paleisti 2019 metais, antrąjį - 2020 metais. 2017 metais įvyko keturi svarbūs tarptautiniai renginiai, kuriuose Lietuva aktyviai kėlė Astravo AE klausimą: Branduolinės saugos konvencijos peržiūros susitikimas, Espo ir Orhuso konvencijų šalių susitikimai ir Tarptautinės atominės energijos agentūros (TATENA) Generalinė konferencija. Tarptautinėje arenoje Lietuva nuolat reiškia susirūpinimą, kad Baltarusija manipuliuoja tarptautiniais branduolinės saugos instrumentais ir selektyviai taiko saugos standartus vystant Astravo AE projektą. Svarbiausi klausimai Lietuvai - Astravo aikštelės parinkimas AE statybai ir galimas neigiamas poveikis Lietuvos aplinkai ir gyventojams nebuvo nagrinėti nei TATENA SEED misijos, nei ES streso testų metu, todėl Lietuvos pozicija lieka nepakitusi: stabdyti Astravo AE statybas ir pasitelkus tarptautinius ekspertus iš pagrindų peržiūrėti projektą.