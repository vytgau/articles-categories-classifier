„Brent“ rūšies naftos ateities sandorių kaina krito 27 centais, iki 74,47 dolerio už barelį. JAV „West Texas Intermediate“ nafta atpigo 31 centu, iki 67,88 dolerio už barelį. Rinką pastaruoju metu stipriausiai palaiko nuomonė, kad JAV pasitrauks iš 2015 m. pasirašyto Irano branduolinio susitarimo. JAV prezidentas Donaldas Trumpas dėl Irano branduolinės sutarties turi apsispręsti iki gegužės 12 dienos. Jei sankcijos bus atnaujintos, neabejojama, kad Naftą eksportuojančių šalių organizacijos (OPEC) nario Irano eksporto apimtys kris. Lūkesčiai dėl JAV pasitraukimo iš Irano branduolinio susitarimo lėmė tai, kad „Brent“ nafta šį mėnesį pabrango apie 6 proc. Tuo tarpu pagrindiniu faktoriumi, penktadienį sustabdžiusiu naftos pakilimą, analitikų teigimu, tapo dolerio brangimas. JAV valiutos brangimas lemia tai, kad doleriu įkainotas naftos eksportas tampa brangesnis kitų valiutų turėtojams, numušdamas žaliavos paklausą.