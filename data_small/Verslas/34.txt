„ES turi būti pasirengusi prireikus skubiai imtis veiksmingų priemonių“, – pareiškė Prancūzijos prezidentūra po to, kai Prancūzijos prezidentas Emmanuelis Macronas, Vokietijos kanclerė Angela Merkel ir Didžiosios Britanijos ministrė pirmininkė Theresa May savaitgalį telefonu aptarė galimą naujų JAV muitų poveikį. JAV muitai importuojamam plienui ir aliuminiui įsigalios antradienį ir pagrindiniai JAV prekybos partneriai, įskaitant ES, Baltuosius rūmus yra paraginę atleisti juos nuo šių papildomų mokesčių. JAV prezidentas Donaldas Trumpas neseniai susitiko su E. Marconu ir A. Merkel, tačiau nedavė suprasti, ar Europos Sąjungą, kuri pernai į JAV rinką eksportavo plieno ir aliuminio už daugiau kaip 7,7 mlrd. JAV dolerių, planuojama atleisti nuo naujųjų muitų. Vokietija praėjusią savaitę pareiškė mananti, kad Vašingtonas muitus pradės taikyti gegužės 1-ąją, nors D. Trumpo ekonomikos patarėjas ketvirtadienį užsiminė, kad ES gali būti padarytos tam tikros nuolaidos. „Labai svarbu, kad mūsų draugai, kurių yra tiek daug, padarytų tam tikrų nuolaidų dėl prekybos praktikos, muitų ir mokesčių“, – interviu CNBC pareiškė Nacionalinės ekonomikos tarybos vadovas Larry Kudlow (Laris Kadlou). E. Macronas, A. Merkel ir T. May aptarė muitus ir pareiškė, jog „tikisi, kad Jungtinės Valstijos nesiims priemonių, kurios prieštarautų transatlantiniams interesams“, nurodoma Prancūzijos prezidentūros paskelbtame pranešime. JAV prezidentas naujuosius importo muitus nustatė praėjusį mėnesį. Jis tuomet pareiškė, kad plieno ir aliuminio importas kenkia JAV nacionaliniam saugumui, nes dėl jo mažėja vidaus gamyba, reikalinga karinei parengčiai užtikrinti. JAV sąjungininkams pasipiktinus šiais planais, D. Trumpas pagrindiniams partneriams, įskaitant Kanadą ir Europos Sąjungą, nustatė laikiną išimtį, kuri jau baigia galioti. ES yra parengusi atsakomųjų priemonių sąrašą tam atvejui, jeigu JAV nepratęs išimties ir visgi įves muitus. Praėjusią savaitę Vašingtone viešėjęs E. Macronas sąjungininkus paragino bendradarbiauti ir prekybos srityje. „Prekybos karai su savo sąjungininkais nepradedami“, – įspėjo E. Macronas, kreipdamasis į JAV Kongresą.