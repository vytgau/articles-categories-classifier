„Brent“ rūšies naftos ateities sandorių kaina krito 0,5 proc., iki 74,14 dolerio už barelį. Praėjusią savaitę „Brent“ nafta buvo pasiekusi 75,47 dolerio kainą - aukščiausią nuo 2014 m. lapkričio mėnesio. JAV „West Texas Intermediate“ (WTI) nafta, lyginant su paskutinės prekybos sesijos pabaiga, krito 0,4 proc., iki 67,82 dolerio už barelį. Jungtinėse Valstijose veikiančių naftos platformų skaičius praėjusią savaitę išaugo iki 825 - aukščiausio lygio nuo 2015 m. kovo mėnesio, penktadienį paskelbė „General Electric“ (GE) priklausanti energetikos paslaugų įmonė „Baker Hughes“. Tuo tarpu naftos gavybos apimtys Jungtinėse Valstijose pasiekė 10,59 mln. barelių per parą, bet, nepaisant to, „Brent“ naftos ateities sandorių kainos šį mėnesį pašoko beveik 6 proc., daugiausia dėl lūkesčių, kad JAV gegužės mėnesį nuspręs pasitraukti iš 2015 m. pasirašyto Irano branduolinio susitarimo. JAV prezidentas Donaldas Trumpas dėl Irano branduolinės sutarties turi apsispręsti iki gegužės 12 dienos. Jei sankcijos bus atnaujintos, neabejojama, kad Naftą eksportuojančių šalių organizacijos (OPEC) nario Irano naftos eksporto apimtys kris bei dar labiau sumažins pasaulines žaliavos atsargas.