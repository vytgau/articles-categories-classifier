Neringos savivaldybės taryba praėjusią savaitę nusprendė panaikinti lengvatą, pagal kurią nuo vietinės rinkliavos už įvažiavimą į Neringą buvo atleidžiami nekilnojamojo turto Neringoje savininkai. Kitiems asmenims taikoma iki šiol galiojusi tvarka. Kaip pirmadienį pranešė Neringos savivaldybė, toks sprendimas priimtas įvertinant tai, kad didžiajai daliai asmenų šis nekilnojamasis turtas yra ne pagrindinis gyvenamasis būstas. Nuo vietinės rinkliavos už įvažiavimą į Neringą ir toliau atleidžiami deklaravusieji gyvenamąją vietą Neringoje (ar Klaipėdos miesto dalyje Smiltynėje). Taip pat subjektai, turintys registruotą buveinę bei vykdantys ūkinę veiklą, neįgalieji, turintys 0-25 proc. darbingumą su juos lydinčiais asmenimis, pateikę atitinkamą pažymėjimą. Nuo vietinės rinkliavos už įvažiavimą atleidžiami ir asmenys, vykstantys tik su elektra varomomis transporto priemonėmis, pateikę transporto priemonės registracijos liudijimą.