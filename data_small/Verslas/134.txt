„Lietuvoje veikiantys IT ir globalių paslaugų centrai aptarnauja visą „Danske Bank“ grupę ir yra itin svarbūs paslaugų teikimo grandinėje. Čia kuriami inovatyvūs bankininkystės sprendimai, užtikrinantys, greitą ir kokybišką mūsų klientų aptarnavimą“, – pranešime spaudai sakė „Danske Bank“ grupės Tarptautinės verslo bankininkystės vykdantysis viceprezidentas Frederikas Bjornas. Pasak „Danske Bank“ Lietuvos filialo generalinio direktoriaus Ramūno Bičiulaičio, Vilniuje veikiančių paslaugų centrų plėtra nesustos. „Grupė perkelia vis daugiau atsakomybių į Lietuvą. Vien šiuo metu turime apie 300 atvirų pozicijų įvairios kvalifikacijos specialistams. Globalių paslaugų centre reikalingi patyrę ir kvalifikuoti finansų, atitikties, bankinių operacijų ir procesų valdymo bei optimizavimo, teisės, robotikos, procesų automatizavimo ir kiti specialistai“, – komentare BNS sakė R. Bičiulaitis. „IT centras Lietuvoje taip pat aptarnauja ir kuria bankininkystės sprendimus visai „Danske Bank“ grupei“, – pridūrė jis. Pasak R. Bičiulaičio, nuo veiklos pradžios „Danske Bank“ paslaugų centrai įdarbino daugiau kaip 2300 darbuotojų, šiemet jų planuojama įdarbinti dar bent 300. „Verslo žinios“ rašė, kad Globalių paslaugų centre vasarį dirbo 1500, IT centre – 800 specialistų, dar 100 ieškoma, tuo metu banke (verslo bankininkystėje) dirbo 170 žmonių. Bendras grupės darbuotojų skaičius pernai augo nuo 2011 iki 2500 darbuotojų. Vz.lt skaičiavimais, filialas pernai tapo daugiausia naujų darbo vietų sukūrusiu darbdaviu Lietuvoje. Vilniuje veikiančiam „Barclays“ operacijų centrui savaitgalį pranešus, kad jis svarsto atleisti iki 350 darbuotojų, „Danske Bank“ IT centro Lietuvoje vadovas Giedrius Dzekunskas „Verslo žinioms“ teigė, kad Lietuvos IT paslaugų ekosistema subrendo ir jai vienos bendrovės pokyčiai didelės reikšmės nedaro. G. Dzekunskas sakė, kad „Danske Bank“ paslaugų centrų plėtros planai Lietuvoje nekinta. 2012 metais Lietuvoje įkurtas „Danske bank“ Globalių paslaugų centras teikia grupei finansines operacijas ir nebankines paslaugas. Nuo 2014-ųjų Vilniuje veikia ir „Danske bank“ IT paslaugų centras, kuriantis ir palaikantis elektroninius finansinius sprendimus banko klientams.