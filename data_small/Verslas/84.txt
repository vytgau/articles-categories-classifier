Pasirodymą skirtinguose pasaulio miestuose kuria garsus austrų choreografas Willi Dorner. Jo metu šokėjai veda žiūrovus per viešas ar pusiau privačias miesto erdves ir, kurdami laikinas intervencijas su aplinka, nukreipia auditorijos žvilgsnį į netikėtas, tačiau kasdienes miesto vietas. Vilniuje pasirodymą atliks 20 jaunų Lietuvos šokėjų. „Performansas yra labai unikalus ir tenka pripažinti, kiek rizikingas. Šokėjo kūnas yra jo kūrybos ir darbo įrankis, taigi nusprendėme pasirūpinti ir jų draudimu nuo nelaimingų atsitikimų. Siekiame, kad tokia praktika taptų įprasta organizuojant kultūros renginius ir visi organizatoriai pagalvotų apie dalyvių saugumą“, – pranešime cituojama „Open House Vilnius“ organizuojančios VšĮ „Architektūros fondas“ vadovė Sandra Šlepikaitė. Pasirodymą apdraudusios, 20 metų Lietuvos rinkoje dirbančios, draudimo bendrovės „Seesam“ asmens draudimų grupės plėtros vadovė Natalija Misėkienė aiškina, kad toks draudimas Lietuvoje nėra dažnas. Balandžio 28-29 dienomis „Bodies in Urban Spaces“ šokėjai keliaus Vilniaus parkais, gatvėmis, kiemais, aikštėmis ir skersgatviais nuo LR Vyriausybės rūmų iki Arklių g. Atviros architektūros savaitgalio metu tiek šeštadienį, tiek sekmadienį valandos trukmės nemokamą pasirodymą galės stebėti visi norintys.