„Malonu buvo girdėti, kad „City Bee“ neatmeta galimybės alkoblokų įvedimui. Pasirodo, jau kurį laiką egzistuoja tam techninės galimybės“, – po susitikimo su „City Bee“ vadovu žurnalistams antradienį sakė R. Masiulis. Diskusija apie transporto priemonės užvedimą blokuojančių alkotesterių įrengimą inicijuota po savaitgalį įvykusios tragiškos avarijos, kai „City Bee“ automobilį vairavęs neblaivus asmuo sukėlė eismo įvykį – per jį žuvo taksi automobilyje sėdėjusi moteris. 54 metų „City Bee“ automobilio vairuotojui nustatytas 1,51 promilės girtumas. Anot susisiekimo ministro, Susisiekimo ministerija diskutuos, ar alkoblokų nereikėtų taikyti plačiau „Mes ruošdami įstatymo pataisą dėl alkobloko įvedimu, aišku, diskutuosime ne tik apie laikinos nuomos įmones kaip „City Bee“. Manome, reikia praplėsti šį ratą ir užmiestinio keleivių vežimo transportui. Tam transportui, kuris veža vaikus“, – kalbėjo ministras. „CityBee“ vadovas Lukas Yla žurnalistams teigė, kad įmonė ieško kompleksinių neblaivaus vairavimo problemos sprendimo būdų. „Kalbant apie būsimus sprendimo būdus, tai yra begalė skirtingų priemonių. Analizuojame užsienio patirtį, kas yra pritaikytų užsienio rinkose, ką galima būtų pasiskolinti“, – tvirtino L. Yla. Jo teigimu, įmonė gali dalintis savo duomenimis arba automobiliuose įdiegti papildomas technologijas. „Yra įvairiausių priemonių: nuo duomenų ir informacijos dalinimosi su ministerijomis, iki galbūt kažkokios papildomos technologijos integracijos“, – teigė L. Yla. Dienraštis „Lietuvos rytas“ antradienį rašė, kad „City Bee“ planuoja artimiausiu metu įrengti pirmuosius testinius alkoblokus nuomojamuose automobiliuose. Šiuo metu alkoblokai yra montuojami naujuose mokykliniuose autobusuose, didmiesčių įsigyjamame viešajame transporte. Vyriausybės darbo grupė anksčiau yra siūliusi, kad už vairavimą esant neblaiviam bausti asmenys galėtų per pusę sutrumpinti teisės vairuoti atėmimo terminą, jei savanoriškai įsirengtų alkoblokus.