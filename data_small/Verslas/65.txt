„Lygiai taip pat įkalinti liko ir keleiviai Antalijoje, turėję skristi tuo pačiu lėktuvu Antalija-Vilnius, – rašoma laiške. – Turėjome išskristi 9 val. 40 min., jau atvykus į oro uostą pastebėjome, kad skrydis nukeltas iki 11 val. Vėliau buvo nukeltas iki 12 val., tada iki 13 val., 15 val. ir galiausiai iki 3 val. 30 min. ryto.“ Laišką atsiuntusi mergina pasakoja, kad į oro uostą teko atvykti gerokai anksčiau. „Dvi valandas laukėme, kol galėsime priduoti bagažą. Vėliau valandą laiko prie vartų, kol galiausiai pranešė, kad turėsime palikti oro uostą, nes skrydis nukeltas į rytą, t.y. pavėlintas net dvylika valandų, – pasakojo keleivė. – Tuomet vėl praėjome pasų patikrą, atsiėmėme bagažus. Mus palydėjo į „Novaturo“ autobusą, kuris turėjo nugabenti į viešbutį nakčiai.“ Tačiau tuo nesklandumai nesibaigė. Autobusas, į kurį sudėdo lietuviai, sugedo. „Įlipus į autobusą ir palaukus dvidešimt minučių paaiškėjo, kad autobusas sugedęs. Mus išlaipino, o bagažas liko autobuso bagažinėje, nes sugedo durys“, – teigė mergina. Po pusvalandžio atvyko kitas autobusas, kuriuo keleiviai sėkmingai pasiekė viešbutį. Deja, be savo asmeninių daiktų. „Dabar esame viešbutyje be savo bagažo. Jo nesulaukiam jau valandą. Maisto restorane vos keli obuoliai ir košės likučiai“, – įvardijo mergina. Beje, vos pasiekus viešbutį buvo pasiūlytas dar vienas skrydis – 19 valandą Antalijos laiku. Tačiau keleiviai šiuo pasiūlymu negali pasinaudoti, nes dar neatgavo bagažo. „Darbuotojai stengiasi tiek, kiek gali, bent jau taip sako, bet situacija – tragikomedija“, – teigia mergina. „Small Planet Airlines“: skrydis atidėtas dėl gedimo Vilniuje DELFI susisiekus su „Small Planet Airlines“ atstove Berta Jasiukėnaite, ši patikino, kad lietuviai negali grįžti namo iš Antalijos dėl Vilniuje kilusios situacijos. „Orlaivis skrenda iš Vilniaus į Antaliją, ten paima iš Antalijos į Vilnių skrendančius keleivius. Kadangi Vilniuje esantis orlaivis dėl techninio gedimo ryte neišskrido, tai tie, kurie yra Antalijoje, turi sulaukti, kada atskris mūsų orlaivis ir paims juos“, – situaciją apibūdino B. Jasiukėnaitė. Ji taip pat pridūrė, kad keleiviais pasirūpinta. Vilniaus oro uoste įstrigę keleiviai skundėsi sąmyšiu, darbuotojų aplaidumu ir bandymu išskirti šeimas Keleiviai 5 val. 45 min. turėjo išskristi į Antaliją, tačiau tuo metu, kai jau tikėjosi sėsti į lėktuvą, buvo pranešta, kad skrydis atidedamas. Viena keleivė DELFI pasakojo, kad „Small Planet Airlines“ atstovai apie nukeliamą skrydį pranešė šeštą valandą ryto. „Mums pasakė, kad skrydis atidedamas dėl lengvų gedimų. 7 valandą buvo pasakyta, kad išskrendame 7 val. 15 min., tačiau, kai jau turėjome skristi, atėjo ir pasakė, kad gedimai dar nepanaikinti. Apie 8 val. atėję įmonės atstovai pasakė, kad lėktuvas sugedęs ir neaišku, kada bus pataisytas. Pasakė, kad yra paruoštas kitas, mažesnis lėktuvas, kuris talpina 180 žmonių. Iš viso skrydžio laukia 220 žmonių. Buvo ieškoma 40 savanorių, kurie skristų vėlesniu skrydžiu. Kada tas „vėliau“, negalėjo pasakyti“, – vardijo Svetlana. DELFI susisiekus su „Small Planet Airlines“ rinkodaros vadovu Simonu Bartkumi, šis atsiprašė už sukeltus nepatogumus ir paaiškino, kodėl kilo tokia situacija. „Ryte viename mūsų lėktuve, su kuriuo buvo suplanuotas skrydis į Antaliją, buvo pastebėtas gedimas. Buvo suplanuota skristi „Airbus A320“ lėktuvu, kuriame turėjo būti 220 keleivių. Kelias valandas užtruko patikra, paskui buvo nuspręsta imti kitą, pakaitinį lėktuvą, kuriame buvo 180 vietų. Buvo nuspręsta dalį keleivių skraidinti kitu lėktuvu. Tačiau kol viskas įvyko, išseko suplanuotos įgulos darbo laikas ir teko keisti įgulą. Dabar vyks kiti suplanuoti skrydžiai“, – kalbėjo S. Bartkus. Daugiau apie situaciją skaitykite čia. DELFI žiniomis, lėktuvas į Antaliją iš Vilniaus turėjo pakilti 15 val. 40 min. Panašiu metu keleiviai buvo susodinti į oro uosto autobusą, kuris turėjo juos nuvežti iki lėktuvo. Autobuse keleiviai laukė valandą laiko, kol galiausiai buvo nugabenti į lėktuvą. Deja, lėktuvas 17 val. 17 min. dar nekilo. Lėktuvo keleiviai DELFI pasakojo, kad „jaučiasi lyg suvaryti gyvuliai“. Jie skundžiasi, kad jiems nesuteikiama jokia informacija. Lėktuve keleiviai laukia beveik valandą. Kompensacijos: kas kada kam priklauso Europos vartotojų centras Lietuvoje informuoja, kad atšaukto skrydžio atveju keleiviai turi teisę į pasirinkimą atgauti už bilietą sumokėtus pinigus arba vykti kitu maršrutu: - per septynias dienas atgauti visą už bilietą jį perkant sumokėtą sumą, už neįvykusios kelionės dalį arba dalis sumokėtą sumą ir už jau įvykusią kelionės dalį ar dalis sumokėtą sumą, jei pagal keleivio numatytą kelionės planą skrydis nebeteko prasmės, taip pat tam tikrais atvejais – kaip galima greičiau skrydį į pirmąją išvykimo vietą; - kaip galima greitesnį nukreipimą kitu maršrutu į galutinę paskirties vietą panašiomis kelionės sąlygomis; - nukreipimą kitu maršrutu į galutinę paskirties vietą panašiomis kelionės sąlygomis kitu keleiviui patogiu laiku, jeigu yra vietų. Teisė į rūpinimąsi (pasirinkus laukti kito skrydžio): Atsižvelgiant į laukimo laiką, Jums turi būti pasiūlyti maistas ir gaivieji gėrimai, apgyvendinimas viešbutyje, transportas iš oro uosto į apgyvendinimo vietą (viešbutį ar kitą) ir atgal, galimybė du kartus nemokamai paskambinti telefonu, išsiųsti telekso ar fakso pranešimus arba elektroninius laiškus. Teisė į kompensaciją 250* Eur visų 1,5 tūkst. km ar mažesnio atstumo skrydžių atveju; 400* Eur visų didesnio kaip 1,5 tūkst. km atstumo Bendrijos vidaus skrydžių ir kitų 1,5 tūkst. – 3,5 tūkst. km atstumo skrydžių atveju; 600* Eur visų skrydžių, kuriems netaikomas a arba b punktas, atveju. * Kai keleiviams siūloma vykti į galutinę paskirties vietą kitu maršrutu ir kito skrydžio atvykimo laikas yra vėlesnis už keleivio įsigytame biliete nurodytą tvarkaraštyje numatytą atvykimo laiką mažiau kaip a) dviem valandomis – 1,5 tūkst. km ar mažesnio atstumo skrydžių atveju; b) trimis valandomis – visų didesnio kaip 1,5 tūkst. km atstumo Bendrijos vidaus skrydžių ir visų kitų 1,5 tūkst. – 3,5 tūkst. km atstumo skrydžių atveju; c) keturiomis valandomis – visų skrydžių, kuriems netaikomas a arba b punktas, atveju, skrydį vykdantis oro vežėjas gali 50 proc. sumažinti 1 dalyje numatytą kompensaciją. Kompensacija nepriklauso šiais atvejais: - jeigu skrydis buvo atšauktas dėl ypatingų aplinkybių, kurių nebūtų buvę galima išvengti net ir imantis visų pagrįstų priemonių, ir, jei aviakompanija gali tai įrodyti; jeigu buvo pranešta apie atšaukimą mažiausiai prieš 2 sav. iki tvarkaraštyje numatyto išvykimo laiko; - pranešta apie atšaukimą ne daugiau kaip prieš 2 sav. ir ne mažiau kaip prieš 7 d. iki tvarkaraštyje numatyto išvykimo laiko ir buvo pasiūlyta keliauti kitu maršrutu, išvykstant ne daugiau kaip 2 val. anksčiau už numatytą išvykimo laiką ir atvykti į galutinę paskirties vietą mažiau kaip keturiomis valandomis vėliau už tvarkaraštyje numatytą atvykimo laiką; pranešta apie atšaukimą mažiau kaip prieš 7 d. iki tvarkaraštyje numatyto išvykimo laiko ir buvo pasiūlyta keliauti kitu maršrutu, išvykstant ne daugiau kaip 1 val. anksčiau už numatytą išvykimo laiką ir atvykti į galutinę paskirties vietą mažiau kaip 2 val. vėliau už tvarkaraštyje numatytą atvykimo laiką.