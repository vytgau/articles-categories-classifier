Tik SEB banko grynasis pelnas šiemet buvo 23,4 mln. eurų – 7,8 proc. didesnis nei pirmąjį 2017-ųjų ketvirtį (21,7 mln. eurų), teigiama SEB banko pranešime. SEB banko grupės turtas, grąžinus dalį paskolų banką valdančiai Švedijos „Skandinaviska Enskilda Banken“, per praėjusius 12 mėnesių sumažėjo 7 proc. ir kovo pabaigoje buvo 7,1 mlrd. eurų. Didžiąją turto dalį sudarančio grupės grupės paskolų ir lizingo portfelio grynoji vertė per metus padidėjo 7 proc. iki 5,8 mlrd. eurų. Pasak SEB banko valdybos pirmininko ir prezidento Raimondo Kvedaro, pirmą šių metų ketvirtį gyventojams ir įmonėms bankas suteikė 423 mln. eurų naujų paskolų (pernai pirmą ketvirtį – 450 mln. eurų), iš jų gyventojams būsto, vartojimo ir kitų paskolų – 98 mln. eurų. „Tai rodo, kad gyventojų vartojimo ir skolinimosi įpročiai ir toliau yra gana racionalūs. Žmonės regionuose dėl toliau augančių atlyginimų ir mažėjančio nedarbo labiau pasitiki ekonomine padėtimi ir sukauptas lėšas dažniau nusprendžia investuoti į būsto įsigijimą ar atnaujinimą“, – pranešime sakė R. Kvedaras. Anot jo, įmonėms pirmą ketvirtį SEB bankas suteikė 325 mln. eurų naujų paskolų. SEB banko indėlių portfelis (įskaičiuojant finansų institucijų lėšas) per metus padidėjo 8 proc. ir kovo pabaigoje siekė 5,3 mlrd. eurų. Banko grupės pajamos pirmąjį ketvirtį buvo 46,5 mln. eurų – 13 proc. daugiau nei pernai sausį–kovą (41,3 mln. eurų). SEB grupės nuosavas kapitalas kovo 31 dieną buvo 689 mln. eurų – 1 proc. mažiau nei prieš metus (694 mln. eurų). Nuosavas kapitalas sumažėjo dėl išmokėtų dividendų „Skandinaviska Enskilda Banken“. Banko grupę Lietuvoje sudaro SEB bankas, „SEB investicijų valdymas“ ir „SEB Venture Capital“. Lietuvoje veikia ir kitos SEB grupės įmonės – „SEB gyvybės draudimas“, „Litectus“, SEB grupės paslaugų teikimo centras Vilniuje.