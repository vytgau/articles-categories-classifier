Pagrindinių refinansavimo operacijų palūkanų norma, kaip ir anksčiau, sudaro rekordinius 0 proc., o palūkanų norma, naudojantis ribinio skolinimosi galimybe, – 0,25 procento. Palūkanų norma, naudojantis indėlių galimybe, kaip ir anksčiau, sudaro minus 0,4 proc., ir tai reiškia, kad bankams tenka mokėti už savo indėlius ECB. Nebuvo pakeista ir paramos euro zonos ekonomikai programa, pagal kurią turto pirkimui šiuo metu kas mėnesį išleidžiama po 30 mlrd. eurų. Pagrindinės po posėdžio paskelbto pranešimo formuluotės taip pat liko nepakitusios, tad dabar rinkos dalyviai laukia ECB vadovo Mario Draghi (Marijaus Dragio) spaudos konferencijos, kuri prasidės šiek tiek vėliau. 2017 metų spalį ECB nusprendė kiekybinio skatinimo programą pratęsti iki 2018 metų rugsėjo, o nuo 2018 metų sausio obligacijų pirkimui kas mėnesį išleidžiamą sumą sumažinti nuo 60 mlrd. iki 30 mlrd. eurų. Tačiau pasibaigus kovo 8 dieną įvykusiam posėdžiui, ECB iš savo pranešimo netikėtai išbraukė teiginį apie tai, kad euro zonos centrinis bankas yra pasirengęs padidinti turto pirkimo programos apimtį arba ją pratęsti, jeigu suprastėtų ekonomikos augimo prognozės arba finansinės sąlygos. Kartu bankas patvirtino, jog obligacijų pirkimą ketina tęsti iki šių metų rugsėjo „arba prireikus ilgiau“, arba „tol, kol Valdančioji taryba nuspręs, kad infliacija tvariai artėja prie jos nustatyto infliacijos tikslo“. Šis teiginys buvo įtrauktas ir į pranešimą, kuris buvo paskelbtas po balandžio mėnesio posėdžio. Pranešime taip pat nurodyta, kad ECB ilgai – ir pasibaigus kiekybinio skatinimo programai – reinvestuos įplaukas iš išperkamų obligacijų. „Pasibaigus kiekybiniam skatinimui, palūkanų normos dar ilgai išliks dabartiniuose lygiuose“, – pažymėjo ECB. Euro kursas, trečiadienio vakare siekęs 1,2161 JAV dolerio, ūgtelėjo iki 1,2178 JAV dolerio. Euro zonos akcijų rinkose tęsiasi lėtas augimas, o bendras indeksas „Stoxx Europe 600“ paūgėjo 0,5 procento.