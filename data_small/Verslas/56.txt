Prekybos centras pranešė, kad pastebėjus dūmus „Grill London“ kavinės kamine ir suveikus priešgaisrinei signalizacijai buvo evakuoti Vilniaus „Akropolio“ lankytojai. Evakuacija įvykdyta esą sėkmingai, nukentėjusiųjų nėra, tačiau dalį žmonių papiktino kai kurių kavinių reikalavimas prieš paliekant patalpas – pirma apmokėti sąskaitas. Kaip rašė 15min.lt, į tokią nemalonią situaciją pakliuvo verslininkas Andrius Šedžius. Išgirdęs apie evakuaciją, jis skubėjo pasiimti dukrų, kurios valgė vienoje kavinėje. Verkiančias mergaites jis skubėjo išsivesti, kai prie išėjimo buvo sulaikytas kavinės darbuotojų ir jų paprašytas prieš tai susimokėti. „Vaizdas toks: stovi keturi barmenai, neleidžia žmonėms išeiti, nors per garsiakalbį kartoja, kad reikia kuo greičiau palikti patalpas. Restorane žmonės su mažais vaikais negali nieko padaryti, kai per langus matosi, kaip visi paklaikę bėga į lauką... Kažkokia tragedija. Nepasimokė absoliučiai po Kemerovo įvykių. Žmogaus gyvybė jau visiškai nesvarbu“, – piktinosi jis. Verslininkas teigė, kad nekreipė dėmesio į tokius reikalavimus ir išėjo, tačiau matė, kad kiti klientai rikiuojasi eilėje ir laukia, kol jiems paskaičiuos. Verslininkas pasakojo, kad ir patys žmonės elgėsi keistai, neskubėjo pasišalinti vos išgirdę perspėjimą. „Aišku, tas ir perspėjimas juokingas. Moteris per garsiakalbį ramiu balsu pasakė, kad vyksta gaisras ir prašo palikti prekybos centrą. Į tokį niekas iš pradžių net nesureagavo, galvojo, pokštas ar ką. Tik po antro perspėjimo prasidėjo judesys, bet tada jau ir dūmai matėsi, akis graužt pradėjo. Bet žmonių kaltinti kaip ir nėra dėl ko, čia personalas turi būti apmokytas, pasirengęs ir veikti nedelsiant“, – DELFI pasakojo A. Šedžius. „Nenoriu čia kaltinti konkrečios kavinės. Čia ne tame bėda. Kol nuo parduotuvės ėjau iki savo vaikų, mačiau, kad daug kur vyksta tas pats: žmonės rikiavosi susimokėti, ne visos parduotuvės skubėjo nuleidinėti grotas ir užsidaryti. Tai yra tikrai nesuvokiama. Kol pats neatsiduri tokioje situacijoje, tol nesuvoki, kaip tai yra pavojinga, vos žingsnis iki nelaimės. Daug nelaimių“, – teigė jis. A. Šedžius teigė, kad tikrai taip situacijos nepaliks. „Pirmadienį kreipsiuosi į Priešgaisrinės apsaugos ir gelbėjimo departamentą, gal net į prokuratūrą. Tegu pasiaiškina, ar toks elgesys, stabdymas kuo greičiau palikti patalpas nėra nusikaltimas. Juk kitu atveju taip būtų labai rimtas pavojus sukeltas. Pats prekybos centras irgi turėtų daug rimčiau į tai žiūrėti, organizuoti pratybas, patikrinimus. Negalima juokauti tokiais dalykais. Būtų, kaip Kemere, tai vėl visi nuo mero iki Prezidentės apgailestavimus sakytų, o ką sakyti vaikus praradusiems tėvams? Nesuvokiama,“ – piktinosi verslininkas. Skandalinga, bet proga mokytis Tokiu kavinės elgesiu socialiniame tinkle „Facebook“ pasipiktino ir „Žinių radijo“ žurnalistas Aurimas Perednis.   „Man atrodo, kad tai skandalinga. Neturime dar saugumo standarto tokiose situacijose. Nekaltinu barmenų, galbūt jie tiesiog neaitidirbę tokių situacijų, bijo, kad neapmokėtas sąskaitas išskaičiuos iš jų atlyginimų ir pan., bet vistiek, tai nepriimtina. Juk dauguma žmonių žūsta gaisruose ne nuo ugnies, o nuo dūmų, todėl bet koks užlaikymas yra pavojus gyvybei“, – DELFI sakė A. Perednis. Žurnalistas pasakojo, kad ir pats lankydamas prekybos centruose ar kitose vietose, kur yra daug žmonių, susimąsto. „Štai kitam prekybos centre vaikus galima palikti, kad juo prižiūrėtų, kol tėvai apsiperka. Žiūriu į jauną merginą ir galvoju, ar ji tikrai sugebėtų pavojaus atveju tvarkingai išvesti 20–30 pyplių iš pastato, vėliau surasti jų tėvus? Kemerovo gaisro metu labiausiai šokiravo tai, kad pirmiausia pastatą paliko apsaugos darbuotojai, o juk jie turėjo likti iki galo, padėti kitiems. Tesinori tikėti, kad pas mus taip nebūtų“, – pasakojo žurnalistas. Jo teigimu, tokie įvykiai yra gera proga dar ir dar kartą tobulinti saugumo procesus, rengti pratybas, patikrinimus. „Viskas gerai, kas gerai baigiasi, dabar tai dar kartą proga tobulėti, dar kartą pravesti mokymus ir tinkamai informuoti personalą. Reikia į tai žiūrėti rimtai“, – teigia A. Perednis. „Akropolio“ atstovas – tai netoleruotina „Akropolio“ atstovas spaudai Frederikas Jansonas DELFI teigė, kad visi „Akropolio“ nuomininkai yra informuoti apie evakuacijos tvarką ir trukdyti žmonėms palikti patalpas pavojaus atveju – negalima. „Visi nuomininkai tikrai žino tvarką, vakar, išgirdus apie tokius reikalavimus susimokėti, jie vėl buvo pakartotinai informuoti. Dabar siekiame išsiaiškinti, kurios tiksliai kavinės taip elgėsi ir kalbėsimės papildomai. Tai tikrai netuoleruotina“, – sakė F. Jansonas. Jo teigimu, penktadienį evakuacija iš esmės praėjo sėkmingai, per 10–15 minučių buvo evakuota per 700–800 žmonių.