Bendrovė pranešė, kad audituotos grupės pardavimo pajamos per metus padidėjo 7 proc., iki 76,9 mln. eurų. Tačiau Lietuvos pašto įmonių grupės vadovybė ketina per einamuosius finansinius metus tikslinti dalies įmonės turto tikrąją vertę, dėl kurios auditas finansinėse ataskaitose yra pareiškęs sąlyginę nuomonę. Šio turto balansinė vertė siekia 2,97 mln. eurų. Anot pranešimo, pajamos už pašto paslaugas sudarė 62,5 proc. Palyginti su 2016 metais, pašto paslaugų pajamos išaugo 11,3 proc. dėl padidėjusios fiziniams asmenims suteiktų daiktų siuntimo paslaugų apimties. „Pernai Lietuvos paštas sėkmingai diegė pašto paslaugų teikimą lengvinančias elektronines priemones, tęsė pašto tinklo modernizavimo darbus, dalyje šalies kaimiškų vietovių įvedė atnaujintą pašto paslaugų teikimo modelį. (...) Pradėjus diegti parašo planšetes optimizuotas siuntų išdavimo procesas, toliau sėkmingai vykdyta siuntų savitarnos terminalų „LP EXPRESS“ tinklo plėtra“, - pranešime teigė Lietuvos pašto generalinė direktorė Asta Sungailienė. Pernai augo Lietuvos pašto valdomos „Baltic Post“ kurjerių paslaugų kiekis, jų per įmonių grupę suteikta 8,0 proc. daugiau nei ankstesniais metais. Palyginti su 2016-aisiais, pernai per „LP EXPRESS“ siuntų savitarnos terminalus buvo išsiųsta ir gauta 48 proc. daugiau siuntų, o per „LP EPXRESS“ kurjerius siųstų ir pristatytų siuntų srautas padidėjo 24 proc. Beveik pusė visų pernai terminalais siųstų siuntų buvo pirkiniai iš elektroninių parduotuvių. Anot pranešimo, 2017 metais pajamų už finansines paslaugas gauta 3,7 proc. daugiau negu 2016-aisiais. Labiausiai - 17,7 proc. - išaugo vietinių ir tarptautinių pinigų perlaidų, siunčiamų per Lietuvos paštą, srautas. Pajamų iš pensijų, pašalpų ir kitų išmokų pristatymo kasmet mažėja - 2017 metais, palyginti su 2016-aisiais, jų sumažėjo 2,1 proc.