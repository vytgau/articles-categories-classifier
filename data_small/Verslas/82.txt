Šių dviejų didžiųjų šalies miestų gyventojų naktiniai pirkinių krepšeliai panašūs - tiek vieni, tiek kiti pirkėjai tamsiuoju paros metu pirmenybę teikia paruoštiems patiekalams, užkandžiams, gaiviesiems gėrimams. Tačiau skirtumų vis dėl to yra. Pavyzdžiui, naktinėjantys kauniečiai neatsispiria sūreliams ir spurgoms, tuo tarpu vilniečiai dažniau renkasi kruasanus. „Atsižvelgdami į besikeičiančius pirkėjų įpročius, sudarėme galimybę ištisą parą reikiamų prekių bei maisto produktų įsigyti ir Kaune. Kad tokia parduotuvė buvo reikalinga ne tik Vilniuje, bet ir laikinojoje sostinėje, netrukome įsitikinti. Kauno Jonavos gatvėje įsikūrusią „Maximą“ per naktį vidutiniškai aplanko apie 650 pirkėjų“, - teigia „Maximos“ komercijos vadovė Vilma Drulienė. Abiejose naktį veikiančiose parduotuvėse pirkėjai dažniausiai renkasi įvairius gazuotus gėrimus, sūrelius, vaisius, daržoves bei duonos produktus ir pieną. Nors tiek kauniečių, tiek vilniečių pasirinkimai panašūs, labiausiai skiriasi jų mėgstamų produktų ingredientai. „Šių miestų gyventojų nakties pirkinių sąraše vienas ryškiausių skirtumų - vaisių kategorijoje. Štai vilniečiai labiau mėgsta mangus, o kauniečiai - melionus. Dar didesni ir ryškesni skirtumai matomi sūrelių bei įvairių saldėsių ir kepinių kategorijoje“, - teigia „Maximos“ komercijos vadovė. Didžiausio šalyje prekybos tinklo „Maxima“ duomenimis, tiek Vilniaus, tiek Kauno gyventojai mėgsta keksiukus, mat abiejų naktiniuose krepšeliuose galima rasti jų, tik skirtingų skonių. „Paprastus kakavinius keksiukus mėgsta visi. Tik kauniečiai mėgsta juos ir su šokolado gabaliukais, o štai vilniečiams labiau patinka keksiukai su razinomis. Be to, dažno Vilniuje gyvenančio pirkėjo krepšelyje puikuojasi kruasanai, o jų kauniečių krepšeliuose rastume rečiau, mat jie labiau mėgsta spurgas“, - sako V. Drulienė. Ji priduria, kad kauniečiai itin mėgsta sūrelius - 50 naktį perkamiausių prekių sąraše galima rasti net 10 skirtingų gamintojų, rūšių ir skonių sūrelių, kai tuo tarpu vilniečių krepšeliuose dažniausiai yra 6 skirtingų rūšių sūreliai. Kauniečiai mėgsta sūrelių įvairovę - naktį jų krepšeliuose galima rasti sūrelių tiek su kondensuoto pieno, tiek su karamelės, tiek su šokolado įdarais. O štai vilniečio naktiniame pirkinių krepšelyje net du trečdalius sudaro paprasti glaistyti sūreliai su vanile. „Maxima“ yra vienintelis prekybos tinklas Lietuvoje, savo pirkėjams teikiantis galimybę apsipirkti visą parą. Pirmoji veikti visą parą daugiau nei prieš dešimtmetį pradėjo Vilniuje, Mindaugo g. 11 įsikūrusi „Maxima“ parduotuvė. Tuo tarpu Kaune, Jonavos g. 60, įsikūrusi „Maxima“ visą parą pirkėjų laukia nuo 2017 m. gruodžio vidurio.