Pagrindiniai JAV akcijų indeksai krito virš 1 proc., o „Dow Jones“ indeksas prarado 1,7 proc. vertės. „Jei pažiūrėtume į tai, kas rinkas vedė į priekį per pastaruosius porą metų, tai buvo gana spartus augimas bei žemų palūkanų ir infliacijos aplinka. Atrodo, kad visais trimis faktoriais imta abejoti“, - sakė „TD Ameritrade“ prekybos strategijos vadovas Shawnas Cruzas. JAV akcijos prekybos sesiją pradėjo nežymiu kilimu, bet greitai ėmė ristis žemyn po to, kai JAV valstybės 10-ies metų trukmės obligacijų pelningumas pirmą kartą per pastaruosius ketverius metus peršoko 3 proc. ribą. JAV Federalinis atsargų bankas (FED) per pastaruosius metus laipsniškai kelia palūkanų normas, stiprėjant šalies ekonomikai bei spartėjant infliacijai. Tačiau investuotojai baiminasi, kad šoktelėjusios obligacijos yra ženklas, jog centrinis bankas bus priverstas palūkanas kelti dar greičiau, nei tikimasi šiuo metu. Agresyvesnis palūkanų kėlimo planas reikštų aukštesnius skolinimosi kaštus įmonėms bei galimai priverstų investuotojus perkelti savo lėšas iš akcijų biržų į obligacijų rinką. Prie neigiamo rinkos sentimento antradienį prisidėjo ir įmonės, kurių akcijos krito po finansinių ataskaitų paskelbimo. „Google“ patronuojančios įmonės „Alphabet“ akcijos krito 4,5 proc., investuotojams nerimaujant dėl augančių veiklos kaštų. „Alphabet“ kritimas persidavė ir kitoms technologijų sektoriaus įmonėms - „Amazon“ krito 3,8 proc., „Facebook“ - 3,7 proc., o „Microsoft“ akcijos smuktelėjo 2,3 proc. Visos trys minėtos kompanijos savo finansines ataskaitas paskelbs vėliau šią savaitę. Pasibaigus antradienio prekybos sesijai, „Dow Jones“ akcijų indeksas krito 1,7 proc., iki 24 024,13 punkto. „S&P 500“ nuosmukis siekė 1,3 proc., iki 2 634,45 punkto, o „Nasdaq Composite“ krito 1,7 proc., iki 7 007,35 punkto.