Po gegužės 2 d. už kiekvieną uždelstą dieną nuo mokėtinos sumos bus skaičiuojami 0,03 proc. delspinigiai, priminė Valstybinės mokesčių inspekcijos (VMI) Mokestinių prievolių departamento direktorė Stasė Aliukonytė-Šnirienė. Gegužės pirmoji, antradienis, bus nedarbo diena, dėl to VMI skyriuose gyventojai deklaracijas teikti galės tik pirmadienį ir trečiadienį. Internetu - nepriklausomai nuo darbo laiko. Pasak S. Aliukonytės-Šnirienės, deklaravimo laikotarpiu visuose VMI padaliniuose įtvirtinta taisyklė, kad konsultantai dirba tol, kol aptarnaujamas paskutinis mokesčių mokėtojas. Per paskutines deklaravimo dienas dar tikimasi tūkstančių gyventojų, kurie pildys deklaracijas VMI skyriuose. „Planuojama, kad deklaracijų užpildymo pagalbos į inspekciją visoje Lietuvoje iki gegužės 2 dienos imtinai kreipsis apie 15 tūkst. gyventojų“, - sakė VMI specialistė. VMI taip pat primena, kad GPM permoka gali būti grąžinama už praėjusius penkerius metus, tereikia teisingai užpildyti atitinkamų metų pajamų deklaraciją. Taigi tiems gyventojams, kurie gali susigrąžinti GPM permoką, nebūtina skubėti deklaruoti pajamų iki gegužės 2 dienos.