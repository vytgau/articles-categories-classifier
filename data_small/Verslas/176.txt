Būti atviriems Pasak viešųjų ryšių specialistės J. Žuolytės, labiausiai šiuolaikinius vartotojus erzina manipuliacijos jais. Pamatę įprastą reklamą, vartotojai arba susidomi ja, išreiškia savo emocijas arba išlaiko neutralią poziciją, tačiau supratę, kad sugaišo savo brangų laiką ir negavo norimos vertės, jie ima pykti ant tokios informacijos skleidėjų. Todėl, anot pašnekovės, viena pirmųjų kiekvieno viešųjų ryšių srityje dirbančio asmens taisyklė turėtų būti gerbti vartotoją ir nemeluoti jam bei pasakoti naudingas istorijas. „Vartotojai supyksta, kai jaučiasi apgauti ir veltui sugaišę laiką, tad kiekvienas viešųjų ryšių specialistas turėtų galvoti, kad taip neatsitiktų. Verslo užduotis – perduoti informaciją, kuri būtų įdomi ne tik jiems patiems. Jei tai, ką pasakos verslas, sudomins skaitytoją, jis atkreips dėmesį ir į patį pasakotoją. Todėl, užuot pasakoję, kokie jie nuostabūs, verslo atstovai turėtų galvoti, kuo jų pasakojimas iš tiesų gali būti naudingas auditorijai. Trumpai tariant, verslas turėtų mažiau galvoti apie save ir daugiau apie vartotojus, tada ir patys ilgainiui tikrai bus pastebėti“, – pataria J. Žuolytė. Pašnekovei antrina ir R. Laurinavičius, pasitelkdamas el. pašto rinkodaros pavyzdį, kai vartotojas jaučiasi nepelnytai apgautas: „Prenumeratoriai gali pasijusti apgauti, jei laiško pavadinimas bylos apie paskutinį vasaros išpardavimą, o laiške perskaitys, kad kelioms prekėms suteikiama 5 proc. nuolaida. Kažin ar nusivylęs pasiūlymais prenumeratorius kitą kartą skubės vėl atsidaryti jūsų laišką.“ Vaikytis madų neverta B. Gylys atskleidžia kitą neigiamą verslininkų įprotį – jie per daug dažnai ir ne visada sėkmingai bando lygiuotis į pasaulines tendencijas. Bandydami atvaizduoti tai, kas šiuo metu madinga, jie dažniau nežino, koks sudėtingas mechanizmas už viso to slypi. „Nuo pasaulinių tendencijų atsilikti kartais yra sveika – su populiariausiomis, aiškiausiai matomomis tendencijomis paprastai dirba 10 tūkst. žmonių. Ir ne, tu tikrai nenori būti 10 001-asis“, – įsitikinęs jis. Bestseleriu tapusią knygą „Bitonomija“ išleidęs ir pasaulį išmaišęs verslininkas gali drąsiai patarti kiekvienam pradedančiajam, ką daryti, norint būti pastebėtam ir rasti tai, kas vartotojams iš tiesų patinka. „Visų pirma, labai naudinga analizuoti tuos, kuriems sekasi, stebėti jų veiklą. Norint sulaukti sėkmės bet kurioje veikloje, būtina susikurti aiškią darbo rutiną ir jos laikytis. Be to, rekomenduočiau kelti sau nerealius tikslus ir būtinai rekomenduotina kasdien juos užsirašyti“, – pataria B. Gylys, tikėdamas, kad kartais iš neįtikėčiausių idėjų ateina taip ilgai laukta asmeninė sėkmė. Nesenstanti klasika Kalbėdamas apie šiuolaikines rinkodaros priemones, „Omnisend“ platformos įkūrėjas R. Laurinavičius pripažįsta, kad jas vis labiau užkariauja socialiniai tinklai, tačiau yra viena niša, kurios sėkmingumo dar niekas nesugebėjo nugvelbti, jeigu pasitelkiami tinkami metodai. „Visos registracijos į socialinius tinklus, e. paslaugos, valdžios vartai – visoms joms reikia el. pašto.“ Išlieka svarbi ir el. pašto rinkodara. Tyrimai rodo, kad vartotojai labiau reaguoja ir geriau priima el. paštu gautus rinkodaros pasiūlymus nei matytus pramogaujant socialiniuose tinkluose“, – tikina pašnekovas. El. pašto nenugalimumą pašnekovas vaizdingai palygina su atlikėja Madonna. Kad ir kiek jaunų, profesionalių ir simpatiškų konkurenčių atsiranda, ši atlikėja išlieka populiariausia tarp jų. Lygiai taip pat ir su el. pašto rinkodara: jeigu gerai pažįsti savo auditoriją, moki naudotis įrankiais ir žinai, ką pasiūlyti, el. pašto rinkodara gali tapti keliu į sėkmę. Be interneto nė žingsnio Šiais metais, didžiausias jauno verslo forumas „#LAUNCH 2018“, orientuotas į verslo veiklą internete, socialinių medijų panaudojimą. Ši tematika pasirinkta ne veltui. Susidomėjimas socialinių medijų temomis nuolatos auga, o veiklą į virtualią realybę perkelia kone kas antras verslas. Anot B. Gylio, tai natūrali praktika, todėl kuo toliau, tuo geriau reikės pažinti virtualią realybę, kad suvoktume, jog be jos verslas pasmerktas vegetacijai arba žūčiai. „Kadangi virtualumas kasdien vis labiau kėsinasi į tai, ką vadiname realybe, ir artėja neišvengiamas virtualumo bei realaus pasaulio susiliejimas, kiekvienas verslas privalo galvoti apie savo avatarą internetinėje erdvėje. Taigi taip, nebūdamas internetinėje erdvėje, verslas yra pasmerktas, neaiški tik jo mirties data“, – liūdną prognozę atskleidžia verslininkas. Ypatinga galimybė Nepaliaujamai augantis domėjimasis socialinėmis medijomis bei internetine rinkodara skatina suburti geriausius šios srities profesionalus į bendrą erdvę, kurioje jie dalysis savo įžvalgomis, ves mokymus ir atskleis tai, kas populiaru šių dienų verslo pasaulyje. Būtent todėl jau gegužės 30–31 d. moderniose SMK erdvėse vyks trečiasis didžiausias jauno verslo forumas „#LAUNCH 2018“. Šiais metais jis išskirtinis savo apimtimi: sukviesta daugiau nei 20 pranešėjų, vyks aštuoni mokymų moduliai, kurių dalyviai gaus sertifikatus. Renginį organizuoja „BZN start“ drauge su ilgamečiais partneriais „Investicijų ir verslo garantijos“ (INVEGA), advokatų kontora PRIMUS, skaitmeninės rinkodaros agentūra RAIBEC, interaktyvios reklamos agentūra „Impartner“, „Socialus marketingas“, Socialinių mokslų kolegija, naujienlaiškių platforma „Omnisend“, Spaudos departamentas ir projekto informacinis draugas – skaitomiausias naujienų portalas DELFI.