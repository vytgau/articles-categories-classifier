Abi savaitgalio dienas vilniečiai ir sostinės svečiai turės galimybę nemokamai iš vidaus patyrinėti 62 skirtingų stilių ir laikmečių Vilniaus pastatus, kurie paprastai yra sunkiai prieinami visuomenei, teigia festivalio organizatoriai. „Open House Vilnius“ šiais metais pristatys 14 naujų, renginyje dar nematytų architektūros objektų. Lankytojams duris pirmą kartą atvers Kultūros ministerija, Spaudos rūmai, Juozapo Montvilos kolonija šalia Lukiškių aikštės, „Sodros“ administracinis pastatas. Be šių naujienų, kaip ir kasmet, smalsuolių lauks populiariausi festivalio pastatai, tokie kaip Vyriausybės rūmai, Kultūros paveldo centras, Literatūrinis Aleksandro Puškino muziejus, kūrybinių industrijų centras „Pakrantė“ ir kiti. Į festivalio programą po kelerių metų pertraukos, atsinaujinęs po 2016 metais kilusio gaisro, grįžta Kompozitorių sąjungos pastatas su gyvenamųjų namų kvartalu. Savaitgalį festivalio objektuose vyks ekskursijos, kurias ves gidai savanoriai, o kai kur – net ir patys jų autoriai. Ypatinga šių metų „Open House Vilnius“ programos staigmena – garsaus austrų choreografo Willio Dornerio (Vilio Dornerio) kūrinys šokėjams ir miestui. Daugybę pasaulio miestų apkeliavęs šiuolaikinis performansas kiekvienam jų kuriamas individualiai. Vilniaus viešose erdvėse – gatvėse, aikštėse, kiemuose – kūrinį atliks vietos šokėjai. Atviros architektūros savaitgalį ketvirtus metus įgyvendina viešoji įstaiga „Architektūros fondas“. Pirmą kartą atviros architektūros festivalis „Open House“ buvo surengtas 1992 metais Londone. Įvairius kokybiškos architektūros objektus kartą per metus galima aplankyti daugiau nei 40-yje didžiųjų pasaulio miestų, tokių kaip Barselona, Helsinkis, Roma, Niujorkas. Ketvirtą kartą Lietuvoje vyksiantis festivalis – kol kas vienintelis tokio pobūdžio renginys Baltijos šalyse.