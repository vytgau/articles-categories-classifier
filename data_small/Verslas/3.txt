„Škotija – pirmoji šalis pasaulyje, pasirodžiusi esanti pakankamai ryžtinga ir drąsi, kad įvestų minimalią (alkoholio) vieneto kainą“, – naujienų agentūrai AFP sakė šios Jungtinės Karalystės narės pirmoji ministrė Nicola Sturgeon. „Manau, pamatysime, kaip šalys Europoje ir esančios tolėliau mėgins atkartoti, kas buvo nuveikta čia, Škotijoje“, – pridūrė ji. Vyriausybės vadovė pažymėjo, kad Airija ir Velsas jau yra nusiteikę įsivesti panašias schemas. Pagal naująją politiką, turinčią sumažinti su alkoholio vartojimu susijusią žalą, nustatoma minimali 50 pensų (0,57 euro) kaina už standartinį alkoholio vienetą (10 mililitrų arba 8 gramai gryno etilo alkoholio). Medikai ir sveikos gyvensenos aktyvistai šį žingsnį sveikina kaip didžiausią proveržį visuomenės sveikatos apsaugos srityje nuo draudimo rūkyti viešose vietose įvedimo. „Šis įstatymas bus gelbstintis gyvybes“, – sakė ne pelno organizacijos „Alcohol Focus Scotland“ vadovė Alison Douglas (Alison Daglas) ir prognozavo, kad per pirmuosius metus naujoji tvarka tikriausiai padės išgelbėti 58 žmonių gyvybes. „Tačiau bėgant laikui poveikis stiprėja, ir iki 20-ųjų metų, kai (šios tvarkos) poveikis taps didžiausias, ji čia, Škotijoje, išgelbės 121 gyvybę“ per metus, prognozavo A. Douglas. Glazge gyvenanti 37 metų Audrey Duncan (Odri Dankan), besigydanti nuo priklausomybės alkoholiui, sakė, kad pigūs svaigalai buvo viena iš priežasčių, dėl kurių ji tapo alkoholike. „Nemanau, kad (minimalios kainos) būtų mane atgrasiusios, bet man tikrai būtų greičiau pristigę pinigų“, – pastebėjo ji. Gamintojai susirūpinę Prekybininkai sakė prognozuojantys, kad naujoji tvarka gali šiek pakoreguoti alkoholinių gėrimų asortimentą. Kita vertus, jie pripažįsta jau seniai numatę, kad ši schema galiausiai bus įvesta. Vienos Edinburge veikiančios krautuvės savininkė Linda Williams sakė, kad minimalių kainų įvedimas gali užtikrinti sąžiningesnę konkurenciją tarp prekybos centrų ir vietos parduotuvių. „Nebebus didžiulių nuolaidų stipriesiems gėrimams ir didelėms alaus pakuotėms, iš tikrųjų kėlusioms daugiausiai problemų dėl alkoholio“, – pridūrė ji. Šis planas pagaliau įsigaliojo po daugelį metų trukusio ginčo teismuose, vilkinusio jo įvedimą. Didžiosios Britanijos Aukščiausiasis Teismas pernai palaikė Škotijos vyriausybės užmojus ir atmetė Škotijos viskio asociacijos (SWA) bei kitų alkoholio pramonės atstovų apeliaciją, kurioje buvo reikalaujama neleisti įvesti minimalių kainų. Per Londone vykusį posėdį septyni teisėjai vienbalsiai nutarė, kad tokia kainų politika yra „proporcinga priemonė siekiant teisėto tikslo“ ir neprieštarauja Europos Sąjungos direktyvoms. Ši nutartis užbaigė penkerius metus trukusį teisinį ginčą, 2015-aisiais pasiekusį Europos Teisingumo Teismą. Nors SWA buvo nusistačiusi prieš minimalių kainų įvedimą, asociacijos atstovas sakė, kad gamintojai bendradarbiavo su vyriausybe, užsibrėžusia ją įdiegti, ir tikisi, kad viskas vyks sklandžiai. „Sutinkame su Škotijos vyriausybe, kad turi būti objektyvus, nepriklausomas ir patikimas minimalios vieneto kainos poveikio įvertinimas“, – pridūrė SWA. N. Sturgeon sakė nemananti, kad ši tvarka pakenks pelningai Škotijos viskio pramonei. „Aukščiausios rūšies viskiai, kuriais itin garsėja Škotijos pramonė, nebus labiausiai minimalių kainų paveikti alkoholio produktai“, – pridūrė ji.