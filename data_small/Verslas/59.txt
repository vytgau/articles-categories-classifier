Trečiadienį Vilniuje surengtoje konferencijoje „Crypto Capital World“ su „Getjar“ ir „Nextury Ventures“ įkūrėju Ilja Laursu kalbėjęs amerikietis sakė, kad Lietuva šiandien turi puikią galimybę tapti „virtualia vyriausybe, turėti milijardą virtualių lietuvių“. „Tada atsivertų daugybė naujų galimybių, nes verslai pradėtų galvoti, kokių paslaugų galėtų suteikti tam milijardui piliečių. Jums reikia aplenkti estus, kurie jau turi elektroninę rezidenciją. Kodėl neduoti žmonėms virtualaus paso? Juk būtų puiku – jauni žmonės atvyktų į šalį, kurtų verslus. Tiesa, jiems reikia paprastų ICO taisyklių. Reikia nepamiršti, kad Lietuva dėl rizikos kapitalo fondų investicijų, verslininkų ir jų pinigų konkuruoja su visomis kitomis pasaulio vyriausybėmis“, – aiškino T. Draperis. Nori paprasto reguliavimo Pastaruoju metu daug dėmesio bitkoinams ir kitoms kriptovaliutoms skiriantis investuotojas pasakojo, kad reguliuotojai JAV šiandien veikia panašiai kaip tam tikri specialistai medicinoje. „Jei esi onkologas, tada viskas atrodo kaip vėžys. Kai jie pamato pirminį kriptovaliutos siūlymą (angl. ICO), kurį pradeda du vyrukai ir šuo arba dvi merginos ir katė, jiems atrodo, kad privalo jį sureguliuoti kaip vertybinius popierius. Taip yra dėl to, kad taip reguliuojami pirminiai vieši akcijų siūlymai (angl. IPO). Tačiau tai darančios įmonės paprastai būna pasiruošusios, jog vien atitikimas reikalavimams jiems kainuos po 5 mln. JAV dolerių per metus“, – dėstė jis. T. Draperis sakė, kad iš „dviejų vyrukų ir šuns“ tikėtis to paties yra nesąmonė. „Ką reguliuotojai tikisi, kad mažas startuolis turės 5 mln. dolerių teisininkams? Kiek pastebiu JAV, reguliuotojai nori, kad technologijos liktų šalyje, nori jų augimo. Jie nenori sustabdyti ko nors, kas kada nors gali tapti nauju internetu. Tačiau tuo pat metu jie nori „našles ir našlaičius“ apsaugoti nuo jų pinigus pasisavinti norinčių ICO sukčių. Vis dėlto, manau, kad žmonės savo pinigais pasirūpina kur kas geriau, nei tai daro valstybė“, – sakė jis. Keičia rizikos kapitalą T. Draperis aiškino, kad rizikos kapitalo fondai ir ICO skiriasi. „Rizikos kapitalo fondai pinigus investuoja tam, kad savo akcininkams uždirbtų pelną. Tuo metu ICO kartais galima matyti, kad pinigai investuojami siekiant pokyčių visuomenėje. Jei perki kriptovaliutos žetoną, tai dar nereiškia, kad tau teks dalis būsimo jį platinančios įmonės pelno. Vis dėlto, ICO iš esmės keičia mano industriją. Suprantu, kad privalau jais domėtis, juose investuoti“, – kalbėjo jis. Pranešėjas pasakojo, kad šiandien kriptovaliutas perka ieškodamas naujų galimybių. „Gal jos materializuosis dėl rizikos kapitalo investicijų, o gal dėl ICO – pamatysime. Manau, kad ateityje pamatysime kaip bankai, draudimo įmonės, advokatų kontoros, buhalteriai, valstybės institucijos bus sudrebintos šių naujovių“, – sakė T. Draperis. Jo teigimu, viena iš sričių, kuri tikrai pasikeis, yra sveikatos apsauga. „Jei su „blockchain“ pagalba galėsime patys valdyti savo duomenis. Turiu omenyje ne tik įprastus medicininius įrašus, bet ir įvairių išmaniųjų laikrodžių pateikiamus duomenis, ką valgėme pusryčiams, genetinę informaciją. Kai gydytojas ko nors paklaus, galėsime jam pateikti tam tikrus duomenis. Dar daugiau pokyčių bus agregavus daugybės žmonių duomenis – iš esmės taip bus sukurtas dirbtinis intelektas, kuris bus netgi geresniu gydytoju už žmogų. Manau, kad žmonės bus to dirbtinio intelekto konsultantai“, – prognozavo investuotojas. Jis sakė, kad dar viena sritis, kurioje norėtų matyti pokyčių yra tapatybės patvirtinimas. „Kalbant apie sritis, kurias keisti reikėtų pirmiausia – siaubinga, kiek pasaulio ekonomikos yra iššvaistoma tam, kad pasitikėtume vienas kitu. Jei atsirastų technologija, kuri leistų lengvai patvirtinti savo tapatybę, manau, tai išspręstų daugybę su tuo susijusių problemų. Manau, kad bet kokia „blockchain“ paremta technologija, kuri pakeistų vyriausybių veiklą, būtų sėkminga. Taip pat perspektyvios nekilnojamojo turto, draudimo sritys. Iš esmės bet kuri industrija, kurioje dabar veikia monopolijos arba oligopolijos, gali būti sudrebinta. Jei šiandien tų rinkų dalyviai siūlo prastas paslaugas už didelę kainą, jose tikrai galima pritaikyti naująsias technologijas ir pakeisti situaciją“, – susirinkusiems patarė T. Draperis.