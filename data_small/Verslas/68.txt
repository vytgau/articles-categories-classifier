„Barclays“ yra vienas didžiųjų tarptautinių bankų, kurie Lietuvoje vieni pirmųjų, 2009 m., įsteigė tokio pobūdžio IT paslaugų centrą, o dabar jis paskelbė, kad svarstoma optimizuoti Vilniaus padalinio veiklą. Įvardinta to priežastis – ilgalaikė globali banko strategija bei procesų optimizavimas. Vertinant Lietuvos mastu toks darbuotojų atleidimas yra retas atvejis ir planuojamų panaikinti darbo vietų skaičius skamba įspūdingai, nes net ir per sunkmetį bankai Lietuvoje darbuotojų atsisakydavo palaipsniui. Visgi tarptautinė praktika yra kiek kitokia, pavyzdžiui, praėjusios krizės metu didieji bankai darbuotojus atleisdavo tūkstančiais. Tad kokia šio sprendimo siunčiama žinia Lietuvos rinkai? Veikiausiai visi pastebėjome, kiek per pastaruosius 5-erius metus Lietuvoje atsirado bankus ar finansų įstaigas aptarnaujančių centrų: vos ne kiekvienas didysis bankas Lietuvoje turi įkūręs padalinį, skyrių ar centrą, kurie aptarnauja kad ir Švedijos ar Danijos paskolų portfelius, valdo kitus vidinius procesus tuose bankuose. Akivaizdu, kad procesas gali vykti ir į priešingą pusę – tikėtinas ir nutekėjimo procesas, kai tokių operacijų, paslaugų centrų mažės. Manau, „Barclays“ atveju sprendimas yra lemtas globalių reiškinių, kai bankas nuolat vertina, kur ir kaip dirbti jam yra efektyviau. Svarbu ir tai, kad šio banko mastais planuojamas atsisakyti darbo vietų kiekis yra nedidelis, tad ieškoti priežasčių ar rinkos tendencijų dabar dar būtų šiek tiek ankstoka. Antra vertus, tokia tendencija galima, nes Lietuvoje pragyvenimo lygis kyla, atlyginimai didėja ir mums konkuruoti su tam tikromis valstybėmis yra vis sudėtingiau. Žinoma, „Barclays“ sprendimą vertina ir konkurentai, kurie svarsto, ar tai yra kaštų mažinimo pratimas, ar pasiruošimas kitiems procesams, tad, manau, jis gali paskatinti permąstyti savo veiklą ir kitus bankus, įsteigusius Lietuvoje paslaugų centrus: ar jie turėtų vystytis, ar palaipsniui galėtų mažėti? Visgi, kol kas šis atvejis pavienis ir vargu, ar jis ką pakeistų artimojoje perspektyvoje. Akivaizdu, kad po „Barclays“ sprendimo ieškoti pozityvios žinios yra sunku, nes tai, kad investuotojas mažina savo veiklos apimtis konkrečioje valstybėje, nesignalizuoja, kad ta valstybė bankui yra ypatingai patraukli. Galbūt šiuo sprendimu apsidžiaugs dalis IT bendrovių ir jau matėme žiniasklaidoje vertinimų, kad, jei rinkoje atsilaisvins reikiamų specialistų, juos būtų galima pritraukti į konkurencingus arba panašius verslus. Paprastai sąvoka optimizuoti veiklą gali reikšti du dalykus: pirma – ieškoma, kaip sumažinti kaštus, kaip tas pačias funkcijas atlikti turint mažiau darbuotojų, antra – dalis operacijų perkeliama kitur, nes ten yra pigesnė verslo terpė. „Barclays“ turi padalinių ir IT centrų įvairiose regionuose, pavyzdžiui, ir Indijoje – galbūt buvo nutarta tam tikrą kompetenciją perduoti ir ten. Bet abiem atvejais optimizavimas reiškia, kad įmonė nori išleisti mažiau. Mano nuomone, po šio sprendimo investuotojai atidžiau vertins Lietuvą kaip investicijų objektą IT ir paslaugų centrų paslaugoms. Viešai skelbiamais duomenimis, „Barclays“ Lietuvos filialas šiuo metu turi 1148 darbuotojus, bankinių operacijų centras Vilniuje įsikūrė 2009 m.