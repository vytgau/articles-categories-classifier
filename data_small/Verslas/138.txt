Birželio mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios ūgtelėjo 0,5 JAV dolerio, arba 0,68 proc., iki 74,5 JAV dolerio už barelį. O birželio mėnesio ateities sandorių WTI rūšies naftos kaina Niujorko prekių biržoje (NYMEX) paūgėjo 0,39 JAV dolerio, arba 0,57 proc., iki 68,44 JAV dolerio už barelį. Trečiadienį „Brent“ pabrango 0,14 JAV dolerio, arba 0,19 proc., o WTI – 0,35 JAV dolerio, arba 0,52 procento. Pasak Prancūzijos prezidento Emmanuelio Macrono, JAV prezidentas Donaldas Trumpas atrodo labiau linkęs pasitraukti iš Irano branduolinio susitarimo. „Racionali visų D. Trumpo pareiškimų analizė neleidžia man manyti, jog jis padarys viską, kad toliau laikytųsi Bendro visapusiško veiksmų plano (BVVP)“, – pareiškė jis po derybų su D. Trumpu, su kuriuo buvo susitikęs viešėdamas Vašingtone. E. Macronas pažymėjo, jog kiti susitarimo dalyviai (penki nuolatiniai Jungtinių Tautų Saugumo Tarybos nariai ir Vokietija) mano, kad susitarimą reikia išsaugoti ir dėl to gali prasidėti padidėjusio neapibrėžtumo laikotarpis. Ar Jungtinės Valstijos dalyvaus susitarime, D. Trumpas svarstys iki gegužės 12-osios. 2015 metais pasirašius susitarimą ir atšaukus sankcijas, Iranas naftos gavybą padidino maždaug 1 mln. barelių per dieną. Pagal pesimistines prognozes 2018–2019 metais Irano naftos eksportas gali sumažėti 1,2 mln. barelių per dieną ir dėl to pasaulio rinkoje gali atsirasti „juodojo aukso“ deficitas. Tuo tarpu JAV energetikos departamentas trečiadienį pranešė, kad šalies komercinės naftos atsargos per praėjusią savaitę padidėjo 2,17 mln. barelių. Amerikos naftos institutas (API) kiek anksčiau buvo pranešęs, kad atsargos išaugo 1,1 mln. barelių, o analitikai prognozavo, kad jos sumažės vidutiniškai 2,2 mln. barelių. Naftos atsargos Kušingo terminale – jame saugoma nafta, kuria prekiaujama NYMEX, – padidėjo 459 tūkst. barelių. O naftos gavyba JAV per savaitę išaugo 46 tūkst. barelių per dieną iki 10,586 mln. barelių per dieną, pasiekusi naują visų laikų rekordą.