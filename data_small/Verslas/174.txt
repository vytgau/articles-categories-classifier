„Ekonominės infrastruktūros prasme Lenkija yra svarbiausia Lietuvos partnerė – visi infrastruktūriniai projektai, kurie integruoja mus su vakarais – orientuoti į Lenkiją. Tad šio forumo tikslas – kad dialogas tarp Lietuvos ir Lenkijos verslo struktūrų plėtotųsi toliau. Mūsų forumo akcentas – valstybės ir verslo santykiai, nes įgyvendinant projektus verslo ir valstybės bendradarbiavimas yra būtinas“, – teigė Ježio Giedroico dialogo ir bendradarbiavimo forumo valdybos pirmininkas istorikas Alvydas Nikžentaitis. Vieni iš pagrindinių aspektų, kurie bus nagrinėjami forumo diskusijų metu: valstybės įtaka verslo plėtrai ir teisės aktais verslo vystymui ir jo kokybės puoselėjimui kuriama aplinka. Taip pat bus aptariami regionui svarbūs energetikos, transporto, kibernetinio saugumo klausimai pabrėžiant finansų ir asmens duomenų apsaugos aspektus bei piktnaudžiavimą versle kibernetinės veiklos suteikiamomis galimybėmis. Lenkijos – Lietuvos forume numatomos ne tik formalios diskusijų sesijos, bet ir neformalūs susitikimai bei pokalbiai. 2018-ieji – ypatingi metai Lenkijai ir Lietuvai. Abi valstybės švenčia nepriklausomybės atkūrimo šimtmetį, todėl Lietuvos – Lenkijos ekonomikos forumas bus papildoma proga aptarti naujas ekonominio bendradarbiavimo galimybes. Konferencijos metu bus įteikti Ježio Giedroico forumo apdovanojimai šiose srityse: 100-mečio Dialogo Žmogus, 100-mečio Investicija ir 100-mečio apdovanojimas už veiklą kultūros ir mokslo srityje.  Forumo globėjai – Lietuvos Respublikos Ministras Pirmininkas Saulius Skvernelis ir Lenkijos Respublikos Ministras Pirmininkas Mateusz Morawiecki. Lietuvos – Lenkijos ekonomikos forume dalyvaus daug garbingų svečių iš kaimyninės Lenkijos. Ministerijų atstovai: Lenkijos Respublikos Ministrų Tarybos Pirmininko kanceliarijos vadovas Michał Dworczyk, verslumo ir technologijų viceministras Marcin Ociepa, Jūrų ekonomikos ir vidaus vandenų laivybos viceministras Grzegorz Witkowski, energetikos viceministras Michał Kurtyka, Lenkijos Respublikos senatorius Kornel Morawiecki. Verslo, bendrovių atstovai: LOT (Lenkijos oro linijos) pirmininko pavaduotojas Marcin Fijoł, PGZ (Lenkijos karinės įrangos grupė) pirmininko pavaduotojas Michał Kuczmierowski, BGKiN (Nacionalinio ūkio ir nekilnojamojo turto bankas) pirmininko pavaduotojas Tomasz Górnicki, TVP (Lenkijos Televizija) pirmininko pavaduotojas Maciej Staneck, „Asseco” valdybos pirmininkas Adam Góral. Jerzy Giedroyc Lenkijos – Lietuvos dialogo ir bendradarbiavimo forumas jau šešerius metus aktyviai veikia siekdamas glaudesnės Lenkijos ir Lietuvos partnerystės įvairiose visuomeninio gyvenimo srityse. Ypatingas dėmesys yra skiriamas kultūros, mokslo ar politikos kryptims.