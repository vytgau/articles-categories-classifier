Keleiviai 5 val. 45 min. turėjo išskristi į Antaliją, tačiau tuo metu, kai jau tikėjosi sėsti į lėktuvą, buvo pranešta, kad skrydis atidedamas. Iki šiol Vilniaus oro uoste savo skrydžio laukianti Svetlana DELFI pasakojo, kad „Small Planet Airlines“ atstovai apie nukeliamą skrydį pranešė šeštą valandą ryto. „Mums pasakė, kad skrydis atidedamas dėl lengvų gedimų. 7 valandą buvo pasakyta, kad išskrendame 7 val. 15 min., tačiau, kai jau turėjome skristi, atėjo ir pasakė, kad gedimai dar nepanaikinti. Apie 8 val. atėję įmonės atstovai pasakė, kad lėktuvas sugedęs ir neaišku, kada bus pataisytas. Pasakė, kad yra paruoštas kitas, mažesnis lėktuvas, kuris talpina 180 žmonių. Iš viso skrydžio laukia 220 žmonių. Buvo ieškoma 40 savanorių, kurie skristų vėlesniu skrydžiu. Kada tas „vėliau“, negalėjo pasakyti“, – vardijo Svetlana. Iš daugiau kaip dviejų šimtų žmonių atsirado tik dvidešimt savanorių, jiems buvo pasiūlyta 200 eurų dydžio kompensacija ir maitinimas. „Reikėjo pasirašyti visokius popierius, kuriuose buvo pažymėta, kad jeigu ką, niekam to neviešinsi“, – tęsė skrydžio į Antaliją laukianti keleivė. Nuo pat ankstyvo ryto laukimo salėje prie pat vartų laukę žmonės prieš devintą valandą ryto išgirdo, kad pagaliau gali lipti į lėktuvą. „Buvome greitai susodinti į lėktuvą, kad nereiktų duoti maisto ir vandens. Lėktuve praleidome dar apie 2,5-3 valandas. Tada pasakė, kad įgulos darbas baigėsi ir skrydžio nebus. Mus išlaipino“, – pasakojo Svetlana. Jos teigimu, tuo metu, kai keleiviai buvo lėktuve, jiems buvo pasiūlyta po pusę stiklinės vandens. Iš lėktuvo išlaipinti keleiviai turėjo pereiti pasų patikrą, atsiimti lagaminus, vėliau vėl praeiti visas patikras ir grįžti į laukimo salę. Į šiltus kraštus daugelis keleivių skrenda su vaikais, tad kilo sumaištis. „Labai daug vaikų. Niekas nieko nesupranta. Įmonės atstovai nieko konkretaus nepasako. Sakoma, kad tuoj ir nieko konkretaus. Visą laiką melavo ir tą daro iki šiol“, – tęsė vilnietė.  Jos teigimu, neseniai paaiškėjo, kad atsirado 60 vietų lėktuve, kuris į Antaliją iš Vilniaus turėtų pakilti jau netrukus – 15 val. 40 min. Pašnekovė teigia, kad ne visi pateko tarp šių laimingųjų. Kitas skrydis į Antaliją numatytas 23 val. 40 min. „Dabar jau pasiūlė kompensaciją – nemokamą viešbutį ir maitinimą arba 12 eurų vertės kuponą oro uoste. Kuponus gavo ir tie, kurie turi išskristi popietę“, – įvardijo moteris. Svetlana pasakojo, kad labiausiai šiuo metu gaila to, kad naktį mažai miegojo ir vis dar yra oro uoste. Moteris į oro uostą atvyko iš Vilniaus, tačiau skaičiavo, kad daugelis gali būti atvykusių iš kitų miestų. Ji taip pat pabrėžė ir nemalonų įmonės darbuotojų bendravimą su nežinioje laikomais keleiviais. „Tas elgesys, aptarnavimas... Labai apgaulingas. Žmonės tiesiog ėjo iš proto, prašė kažką konkrečiai pasakyti, o mus tiesiog labai ilgai tampė, mes tiesiog laukėm, – pasakojo keleivė. – Taip pat buvo labai nemalonus bandymas atrinkti tuos 40 žmonių. Buvo kelios situacijos, kai du žmonės iš šeimos patenka į skrydį, du ne. Buvo taip, kad praėjo dukra su mama, o sesuo turėjo likti. Žmonės pradėjo kelti sąmyšį, kaip sprendžiama, kam likti, kam skristi. Juk gali likti ir kažkieno senelis.“ Vis dėlto po šios atrankos paaiškėjo, kad žadėto lėktuvo 180 keleivių nebebus. Kaip pasakoja moteris, net neaišku, ar dalis žmonių išskris ir prieš 16 val. turinčiu pakilti lėktuvu. „Small Planet Airlines“ atsiprašo už sukeltus nepatogumus DELFI susisiekus su „Small Planet Airlines“ rinkodaros vadovu Simonu Bartkumi, šis atsiprašė už sukeltus nepatogumus ir paaiškino, kodėl kilo tokia situacija. „Ryte viename mūsų lėktuve, su kuriuo buvo suplanuotas skrydis į Antaliją, buvo pastebėtas gedimas. Buvo suplanuota skristi „Airbus A32“ lėktuvu, kuriame turėjo būti 220 keleivių. Kelias valandas užtruko patikra, paskui buvo nuspręsta imti kitą, pakaitinį lėktuvą, kuriame buvo 180 vietų. Buvo nuspręsta dalį keleivių skraidinti kitu lėktuvu. Tačiau kol viskas įvyko, išseko suplanuotos įgulos darbo laikas ir teko keisti įgulą. Dabar vyks kiti suplanuoti skrydžiai“, – kalbėjo S. Bartkus ir patvirtino Svetlanos vardytus skrydžių laikus. Anot jo, prieš pat vidurnaktį į Antaliją išskris tik labai nedidelė keleivių dalis. „Situacija nėra maloni, tikrai atsiprašome keleivių. O tiems, kurių skrydis nukeltas į vėlų vakarą, pasiūlėme ir viešbučius“, – vardijo S. Bartkus. O ar keleiviams bus kompensuojama tai, kad jie prarado dieną atostogų, kai kurie galbūt patirs finansinių nuostolių dėl viešbučių registracijos ar panašiai? „Spręsime tai asmeniškai. Kelionių organizatoriai aktyviai dalyvauja sprendžiant šiuos klausimus. O dabar visas dėmesys nukreiptas į sklandų keleivių nuskraidinimą“, – teigė įmonės atstovas. Pasidomėjus, kodėl keleiviai jaučiasi laikomi nežinioje, S. Bartkus patikino, kad viskas daug kartų keitėsi. „Tas planas, kuris yra dabar ir turėtų būti galutinis, kelis kartus kito. Buvo manoma, kad vienu laiku bus skrydis, paskui buvo perkeltas į kitą laiką. Užtrunka, kol visa informacija „suvaikšto“, tad ir darbuotojai ne viską galėjo pasakyti. Galbūt yra vietų, kur galėjome geriau kažką padaryti, tačiau taip įvyko dėl planų kaitos“, – teigė S. Bartkus. Pokalbio pabaigoje pašnekovas pridūrė, kad jų įmonė beveik niekuomet neatšaukia skrydžių, esą jie visuomet ieško sprendimų, kad keleiviai pasiektų savo kelionės tikslą. Papildyta 16 val. 55 min. DELFI žiniomis, 15 val. 40 min. turėjęs pakilti lėktuvas nepakilo. Keleiviai mažiausiai valandą laiko buvo laikomi autobuse, kuriuo turėjo būti nugabenti iki lėktuvo. Susisiekus su „Small Planet Airlines“ atstove Berta Jasiukėnaite, ši patikino, kad kai tik bus gautas leidimas iš Turkijos oro uosto, lėktuvas iš Vilniaus oro uosto galės kilti. Jos teigimu, šiuo metu lėktuvas jau turėtų būti ore. Papildyta 17 val. 20 min. Lėktuvas į Antaliją iš Vilniaus turėjo pakilti 15 val. 40 min. Panašiu metu keleiviai buvo susodinti į oro uosto autobusą, kuris turėjo juos nuvežti iki lėktuvo. Autobuse keleiviai laukė valandą laiko, kol galiausiai buvo nugabenti į lėktuvą. Deja, lėktuvas 17 val. 17 min. dar nekilo. Lėktuvo keleiviai DELFI pasakojo, kad „jaučiasi lyg suvaryti gyvuliai“. Jie skundžiasi, kad jiems nesuteikiama jokia informacija. Su mažamečiais vaikais į Antaliją keliaujanti keleivė skundėsi, kad nemiegojo jau nuo vidurnakčio ir vis dar yra laikoma nežinioje. Jos teigimu, lėktuve kyla panika. Kompensacijos: kas kada kam priklauso „Lėktuvo techninis gedimas – viena iš dažniausių skrydžio sutrikdymo priežasčių. Už lėktuvo techninį stovį atsakingos oro linijos pagal ES įstatymus nukentėjusiems privalo išmokėti kompensaciją. Šiuo atveju, kadangi skrydis vėlavo daugiau nei tris valandas, ir atstumas iki Antalijos yra apie 2000 km, kiekvienam nukentėjusiam priklauso kompensacija, siekianti 400 eurų. Verta prisiminti, jog kompensacija priklauso net ir tuo atveju, jei keleiviams belaukiant skrydžio buvo suteiktas maitinimas ar apgyvendinimas,“ – DELFI atsiųstame komentare rašo „Skycop“ vadovas Marius Stonkus. Europos vartotojų centras Lietuvoje informuoja, kad atšaukto skrydžio atveju keleiviai turi teisę į pasirinkimą atgauti už bilietą sumokėtus pinigus arba vykti kitu maršrutu: - per septynias dienas atgauti visą už bilietą jį perkant sumokėtą sumą, už neįvykusios kelionės dalį arba dalis sumokėtą sumą ir už jau įvykusią kelionės dalį ar dalis sumokėtą sumą, jei pagal keleivio numatytą kelionės planą skrydis nebeteko prasmės, taip pat tam tikrais atvejais – kaip galima greičiau skrydį į pirmąją išvykimo vietą; - kaip galima greitesnį nukreipimą kitu maršrutu į galutinę paskirties vietą panašiomis kelionės sąlygomis; - nukreipimą kitu maršrutu į galutinę paskirties vietą panašiomis kelionės sąlygomis kitu keleiviui patogiu laiku, jeigu yra vietų. Teisė į rūpinimąsi (pasirinkus laukti kito skrydžio): Atsižvelgiant į laukimo laiką, Jums turi būti pasiūlyti maistas ir gaivieji gėrimai, apgyvendinimas viešbutyje, transportas iš oro uosto į apgyvendinimo vietą (viešbutį ar kitą) ir atgal, galimybė du kartus nemokamai paskambinti telefonu, išsiųsti telekso ar fakso pranešimus arba elektroninius laiškus. Teisė į kompensaciją 250* Eur visų 1,5 tūkst. km ar mažesnio atstumo skrydžių atveju; 400* Eur visų didesnio kaip 1,5 tūkst. km atstumo Bendrijos vidaus skrydžių ir kitų 1,5 tūkst. – 3,5 tūkst. km atstumo skrydžių atveju; 600* Eur visų skrydžių, kuriems netaikomas a arba b punktas, atveju. * Kai keleiviams siūloma vykti į galutinę paskirties vietą kitu maršrutu ir kito skrydžio atvykimo laikas yra vėlesnis už keleivio įsigytame biliete nurodytą tvarkaraštyje numatytą atvykimo laiką mažiau kaip a) dviem valandomis – 1,5 tūkst. km ar mažesnio atstumo skrydžių atveju; b) trimis valandomis – visų didesnio kaip 1,5 tūkst. km atstumo Bendrijos vidaus skrydžių ir visų kitų 1,5 tūkst. – 3,5 tūkst. km atstumo skrydžių atveju; c) keturiomis valandomis – visų skrydžių, kuriems netaikomas a arba b punktas, atveju, skrydį vykdantis oro vežėjas gali 50 proc. sumažinti 1 dalyje numatytą kompensaciją. Kompensacija nepriklauso šiais atvejais: - jeigu skrydis buvo atšauktas dėl ypatingų aplinkybių, kurių nebūtų buvę galima išvengti net ir imantis visų pagrįstų priemonių, ir, jei aviakompanija gali tai įrodyti; jeigu buvo pranešta apie atšaukimą mažiausiai prieš 2 sav. iki tvarkaraštyje numatyto išvykimo laiko; - pranešta apie atšaukimą ne daugiau kaip prieš 2 sav. ir ne mažiau kaip prieš 7 d. iki tvarkaraštyje numatyto išvykimo laiko ir buvo pasiūlyta keliauti kitu maršrutu, išvykstant ne daugiau kaip 2 val. anksčiau už numatytą išvykimo laiką ir atvykti į galutinę paskirties vietą mažiau kaip keturiomis valandomis vėliau už tvarkaraštyje numatytą atvykimo laiką; pranešta apie atšaukimą mažiau kaip prieš 7 d. iki tvarkaraštyje numatyto išvykimo laiko ir buvo pasiūlyta keliauti kitu maršrutu, išvykstant ne daugiau kaip 1 val. anksčiau už numatytą išvykimo laiką ir atvykti į galutinę paskirties vietą mažiau kaip 2 val. vėliau už tvarkaraštyje numatytą atvykimo laiką.