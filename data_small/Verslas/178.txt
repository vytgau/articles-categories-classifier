Akcijų rinkose, investuotojams persvarstant skirtingų turto klasių patrauklumą, vyravo korekcinės nuotaikos – „S&P 500“ smuktelėjo 1,34 proc., „Dow Jones“ 1,74 proc., NASDAQ 1,70 procento. „Google“ valdančios „Alphabet“ akcijos atpigo 4,77 proc., rinkos dalyviams neigiamai įvertinus smarkiai išaugusias bendrovės investicijų apimtis. Šią savaitę finansinius rezultatus skelbs kiti technologijų sektoriaus gigantai – „Amazon“ ir „Samsung“. Aliuminio kaina nukrito dar 2,96 proc. (užvakar – 7,05 proc.), JAV paskelbus, kad „Rusal“ sankcijos gali būti netaikomos, jei O. Deripaska nusišalins nuo bendrovės valdymo. Azijos biržose šįryt 9.00 val. Lietuvos laiku daugumos indeksų pokyčiai buvo neigiami (Japonijos NIKKEI -0,30 proc. „Shanghai Composite“ -0,40 proc., Honkongo „Hang Seng“ -1,04 procento). Ketvirtadienį vyks ECB posėdis, penktadienį pinigų politikos sprendimus skelbs Japonijos bankas, Šiaurės ir Pietų Korėjų pasienyje susitiks abiejų šalių vadovai. Prekyba Baltijos šalių biržose vyko vangokai. Atmetus supirkinėjamų „Olympic Entertainment Group“ akcijų apyvartą (814,2 tūkst. eurų), per tris biržas bendrai perleista akcijų už 640 tūkst. eurų, antrą dieną iš eilės smuktelėjo visi trys indeksai (OMXV -0,16 proc., OMXT -0,27 proc., OMXR -0,25 procento). Aktyviausiai prekiauta Šiaulių banko akcijomis – sudaryti 106 sandoriai už 151,2 tūkst. eurų, kaina sumažėjo 0,37 proc., iki 0,536 euro už akciją. Į „LHV Group“ pirmojo ketvirčio rezultatus investuotojai sureagavo gan neutraliai – akcijų kaina paaugo 0,45 proc. (iki 11,15 euro už akciją).