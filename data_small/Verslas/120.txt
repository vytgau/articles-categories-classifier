Ratifikuotas ES ir Kanados prekybos susitarimas panaikins net 99 proc. muitų ir kitas prekybos kliūtis, paskatins investicijas ir užtikrins geresnę jų apsaugą, Lietuvos bei kitų ES šalių verslui plačiau atvers Kanados paslaugų ir viešųjų pirkimų rinkas. Lietuva tapo 9-ąja ES valstybe, ratifikavusia šį vieną didžiausių ES laisvosios prekybos susitarimų. Lietuvos eksportuotojams šis susitarimas kasmet sutaupys daugiau nei 1 mln. eurų muitų mokesčių. Reikšmingai sumažinus reguliavimo kliūtis, lietuviškus gaminius į Kanadą eksportuoti bus lengviau, o tai ypač naudinga smulkiam ir vidutiniam verslui. Šiuo metu apie 150 Lietuvos įmonių eksportuoja į Kanadą, iš jų net 80 proc. - smulkios ir vidutinės įmonės. Paskatindamas laisvąją prekybą ir užtikrindamas geresnę investicijų apsaugą, šis susitarimas taip pat prisidės prie naujų darbo vietų kūrimo ir ekonomikos augimo Lietuvoje. Kanada yra patikima Lietuvos partnerė ir sąjungininkė. Abipusius ryšius dar labiau sustiprins ratifikuotas ES ir Kanados strateginės partnerystės susitarimas, kuriame įtvirtinti bendri įsipareigojimai stiprinti tarptautinę taiką ir saugumą. Kanada ir ES šalys glaudžiau bendradarbiaus kovodamos su terorizmu, masinio naikinimo ginklų plitimu, organizuotu nusikalstamumu, kartu skatins žmogaus teisių ir pamatinių laisvių apsaugą pasaulyje.