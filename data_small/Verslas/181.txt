T. Adomaitis turi daugiau kaip 10 metų vadybinio darbo patirties elektros ir gamtinių dujų sektoriuose. Iki dabar jis dirbo „Lietuvos energijos“ grupės įmonės „Energijos tiekimas“ Klientų portfelių valdymo departamento direktoriumi, o prieš tai vadovavo LITGAS komercijos departamentui, tiekimo valdymo skyriui, taip pat dirbo energijos išteklių biržoje „Baltpool“. T. Adomaitis reikšmingai prisidėjo prie elektros rinkos kūrimo ir plėtros Lietuvoje, buvo vienas pagrindinių žmonių, prisidėjusių ir prie SGD terminalo paskirtojo tiekimo modelio derinimo bei veiklos tobulinimo. Kitos grupės įmonės - „NT valdos“ vadovu paskirtas Martynas Nenėnas, iki šiol dirbęs šios bendrovės finansų ir administravimo departamento direktoriumi. Į „Lietuvos energijos“ grupę M. Nenėnas atėjo iš „Philip Morris International“, kur dirbo Biudžeto skyriaus vadovu Baltijos šalims. Savo ilgametę patirtį užsienio kapitalo įmonėje dabar jis sėkmingai pritaiko „NT Valdose“. M. Nenėnui jau yra tekę vadovauti „NT valdoms“ ir pasiekti reikšmingų rezultatų. Laikinai eidamas generalinio direktoriaus pareigas, jis pagerino įmonės veiklos rezultatus: ženkliai padidino nuosavo kapitalo grąžą nedidinant sąnaudų, sėkmingai suvaldė ketvirtadaliu išaugusį turto portfelį, padidino pajamas. Taip pat su komanda pelningai pardavė per 30 pagrindinėje veikloje nebenaudojamų NT objektų. „NT valdų“ generalinis direktorius taip pat vadovauja ir įmonei „Transporto valdymas“. Ji nuo kovo 1 d. iš „NT Valdų“ perėmė su transporto veikla susijusį turtą, įsipareigojimus, sutartines ir kitas prievoles, taip pat kitas teises ir pareigas. „Lietuvos energijai“ priklauso 100 proc. „Transporto valdymo“ akcijų.