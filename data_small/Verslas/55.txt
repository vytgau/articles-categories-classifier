Šv. Mykolo kalno pilies Kornvalio grafystėje šeimininkai ieško entuziastingo lankytojų vadybininko, už kokybišką vadovavimą 30 žmonių komandai siūlydami 24-29 tūkst. svarų sterlingų (27,5–33,1 tūkst. eurų) siekiančią algą ir apgyvendinimo galimybę. Pilies šeimininkai tikina, kad vadybininko laukia ne tik kasdieniai iššūkiai, bet ir galimybė mėgautis nuotykiais dirbant unikalioje vietoje. Itin panašus atlygis bei sąlygos siūlomos ir Rokiškio rajone įsikūrusiame Ilzenbergo dvare, kur šiuo metu ieškomas ūkio šeimininkas. Dairomasi į grįžusius emigrantus Ilzenbergo dvarvietė yra pasidalijusi į dvi veiklos kryptis: kultūrinę ir ūkinę veiklą. Vadovavimas ekologinės, uždaro ciklo žemdirbystės principais paremtam ūkiui – pozicija, kurią siūlo Ilzenbergo dvaro savininkas Vaidas Barakauskas. Naujasis verslo partneris gautų savininko akcijų paketą ir galimybę dalyvauti ypač gerą prekės ženklą turinčiame versle. Ieškomas maisto auginimo ir bendrovės „Ilzenbergo dvaras“ vadovas turėtų pasižymėti specifinėmis savybėmis, būtinomis šeimininkaujant įmonei. Svarbiausia jų – asmuo turėtų gebėti valdyti šiuolaikišką sveikatai naudingų produktų auginimo ir gamybos bendrovės veiklą, parduodamas sveikatai naudingus maisto produktus bei sąžiningai atlikdamas kasdienius darbus. Bendrovės vadovui-savininkui prireiktų ir plėtoti Ilzenbergo dvaro teikiamų turizmo paslaugų verslą. „Vienu metu tektų koordinuoti daug skirtingų verslo procesų, todėl tokiam darbui reikėtų ir finansinio raštingumo. Kadangi žmogus ateitų dirbti ne kaip samdomas vadovas, bet kaip šeimininkas, jis turėtų gebėti motyvuoti darbuotojus, todėl patirtis – labai praverstų. Reikėtų ir idėjinio maksimalizmo, noro siekti užsibrėžtų tikslų“, – vardijo V. Barakauskas, pridurdamas, kad naujajam Ilzenbergo šeimos nariui nereikėtų investuoti nuosavų lėšų.  Viltis V. Barkauskas deda į grįžtančius emigrantus. Šie žmonės neretai turi įvairios gyvenimiškos patirties, galbūt jau yra bandę kurti savo verslus ir neabejotinai myli gimtinę. Dvare siūloma gyvenama vieta galėtų tapti pretekstu sugrįžti bei su visa šeima įsikurti penkių šimtmečių senumo erdvėje, apsuptame išpuoselėto, 15 ha siekiančio, skulptūromis padabinto parko ir tyvuliuojančių ežerų. Dvarvietėje laisvai ganosi galvijai: karvės ir arkliai, aptvaruose vaikštinėja žąsys bei vištos, žaliuojančiuose pievose mekena avys. Naujajam ūkio šeimininkui, kuris galėtų prisidėti ne tik prie ūkio veiklos, bet ir padėtų organizuoti koncertus, renginius, ekskursijas bei užsiimtų maisto produktų gamybos priežiūra, siūloma nuo 25 iki 100 tūkst. Eur per metus – priklausomai nuo pasiekto rezultato – bei viliojančios ateities perspektyvos. „Naujas pareigas užimantis žmogus būtų partneriu, o ateityje – ir dvaro savininku“, – sakė V. Barakauskas.