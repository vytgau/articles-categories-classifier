Antradienį vakare į Klaipėdą atplaukia bendrovės „Shell“ bunkeriavimo laivas „Cardissa“, kuris prisipildys dujų iš SGD laivo-saugyklos „Independence“ ir nuplukdys jas į antžeminę SGD paskirstymo stotį. Iš jos dujos bus gabenamos autodujovežiais – neoficialiomis BNS žiniomis, jas nupirks Estijos dujų skirstymo bendrovė „Eesti gaas“, anksčiau jau pirkusi dujų per šią stotį iš LDT ir „Litgas“. Nuo metų pradžios iki šiol SGD perka tik „Litgas“ ir „Achema“. „Litgas“ valdybos pirmininkas Dominykas Tučkus BNS paneigė, kad įmonė kitiems tiekėjams pardavė dalį savo krovinio. Pernai tas pats bunkeriavimo laivas buvo keliskart naudojamas, bendrovei „Lietuvos dujų tiekimas“ (LDT) parduodant SGD bendrovei „Shell“, tačiau įmonės vadovas Mantas Mikalajūnas BNS antradienį teigė, kad šįkart įmonė nesudarė tokio sandorio. Su „Achemos“ ar įmonę valdančio koncerno „Achemos grupė“ atstovais BNS kol kas nepavyko susisiekti. „Klaipėdos naftos“ komunikacijos vadovė Orinta Barkauskaitė BNS sakė, jog atplaukiantis mažos apimties dujovežis atvyksta be krovinio ir perkraus dujas tarp SGD terminalo ir SGD paskirstymo stoties. „Detalesnės informacijos, atsižvelgiant į sutartinius įsipareigojimus, pateikti negalime“, – BNS teigė ji. „Achema“ per SGD terminalą šiemet ketina atsigabenti apie trečdalį viso metinio dujų poreikio, likusią dalį įmonė perka iš Rusijos dujų koncerno „Gazprom“. Jonavos trąšų gamykla per metus suvartoja apie 13 mln. megavatvalandžių (MWh) dujų.