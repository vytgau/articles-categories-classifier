Kaip DELFI rašė penktadienį, kad keleiviai 5 val. 45 min. turėjo išskristi į Antaliją, tačiau tuo metu, kai jau tikėjosi sėsti į lėktuvą, buvo pranešta, kad skrydis atidedamas. „Mums pasakė, kad skrydis atidedamas dėl lengvų gedimų. 7 valandą buvo pasakyta, kad išskrendame 7 val. 15 min., tačiau, kai jau turėjome skristi, atėjo ir pasakė, kad gedimai dar nepanaikinti. Apie 8 val. atėję įmonės atstovai pasakė, kad lėktuvas sugedęs ir neaišku, kada bus pataisytas. Pasakė, kad yra paruoštas kitas, mažesnis lėktuvas, kuris talpina 180 žmonių. Iš viso skrydžio laukia 220 žmonių. Buvo ieškoma 40 savanorių, kurie skristų vėlesniu skrydžiu. Kada tas „vėliau“, negalėjo pasakyti“, – vardijo viena iš keleivių Svetlana. Galiausiai Svetlana į Antaliją pajudėjo tik apie 15:45. „Lėktuvėlis buvo mažas, tikras „lauželis“, buvo net nejauku skristi. Mūsų išskrido apie 60, kiti keleiviai liko laukti vėlesnio skrydžio, kuris turėjo būti daliai 17:45, kitiems tik 23:40. Nors šiandien ryte sužinojau, kad dalis turėjo išskristi tik šeštadienį po pietų, po penkioliktos valandos“, – DELFI šeštadienį jau iš Turkijos pasakojo Svetlana. Moteris teigė, kad šis įvykis ją labai sujaudino ir papiktino. „Sėdžiu viešbučio balkone, žiūriu į vieną tašką ir pati stebiuosi. Tikrai išvargino. Per visą tą laiką kurį pralaukėm (apie 10 val.) oro uoste mums nebuvo pasiūlyta net maisto“, – piktinosi Svetlana.   Šeštadienį į DELFI skambučius „Small Planet Airlines“ neatsiliepė, o Vilniaus oro uostas informacijos apie atbulinius skrydžius neteikia. „Čia tik avialinijos galėtų pakomentuoti kaip viskas baigėsi“, – DELFI sakė Lietuvos oro uostų Komunikacijos ir rinkodaros skyriaus vadovė Indrė Baltrušaitienė. Papildyta 17:18 „Mums tikrai nesmagu dėl vakarykščių įvykių, tačiau norime patikinti, kad visi keleiviai dar penktadienį išskrido į Antaliją“, – DELFI tikino „Small Planet Airlines“ komunikacijos specialistė Berta Jasiukėnaitė. Anot jos, penktadienį buvo suorganizuoti trys skrydžiai: vienas po 16 val., kitas tarp 17–18 val. ir trečiasis – vėlai vakare, apie 23:40 val. „Didžioji dauguma, beveik visi, buvo išskraidinti pirmu ir trečiu skrydžiu. Tik maža dalis antruoju, iki 18 val.“, – teigė avialinijų atstovė. Specialistė taip pat teigė, kad tikrai visiems keleiviams, kaip ir priklauso pagal įstatymus, po 3 val. laukimo buvo pasiūlyta vandens ir maisto. „Apie kitokį elgesį net negali būti kalbos, tikrai keleiviams buvo pasiūlyta maisto irė vandens. Kitiems, kurių skrydis, deja, turėjo įvykti tik vėlai vakare, buvo pasiūlytas ir viešbutis pailsėti. Negaliu atsakyti, kiek žmonių tuo pasinaudojo, tačiau tai tikrai buvo pasiūlyta“, – tikino B. Jasiukėnaitė. Paklausta, kodėl, visgi, keleivė teigė, kad maisto ir vandens jiems pasiūlyta nebuvo, teigė, kad tai gali būti tiesiog nesusipratimas. „Galbūt dalis keleivių kur nors pasklido po oro uostą, kai buvo išlaipinti, gal neišgirdo, bet tikrai, tikrai, noriu užtikrinti, kad visais keleiviais buvo pasirupinta, visiems pasiūlyta maisto, vandens, kitiems ir viešbutis“, – teigė „Small Planet Airlines“ komunikacijos specialistė. Kompensacijos: kas kada kam priklauso „Lėktuvo techninis gedimas – viena iš dažniausių skrydžio sutrikdymo priežasčių. Už lėktuvo techninį stovį atsakingos oro linijos pagal ES įstatymus nukentėjusiems privalo išmokėti kompensaciją. Šiuo atveju, kadangi skrydis vėlavo daugiau nei tris valandas, ir atstumas iki Antalijos yra apie 2000 km, kiekvienam nukentėjusiam priklauso kompensacija, siekianti 400 eurų. Verta prisiminti, jog kompensacija priklauso net ir tuo atveju, jei keleiviams belaukiant skrydžio buvo suteiktas maitinimas ar apgyvendinimas,“ – DELFI atsiųstame komentare rašo „Skycop“ vadovas Marius Stonkus. UŽPILDYTI PRETENZIJĄ "SMALL PLANETS AIRLINES" KELEIVIAMS, GALIMA ČIA. Europos vartotojų centras Lietuvoje informuoja, kad atšaukto skrydžio atveju keleiviai turi teisę į pasirinkimą atgauti už bilietą sumokėtus pinigus arba vykti kitu maršrutu: - per septynias dienas atgauti visą už bilietą jį perkant sumokėtą sumą, už neįvykusios kelionės dalį arba dalis sumokėtą sumą ir už jau įvykusią kelionės dalį ar dalis sumokėtą sumą, jei pagal keleivio numatytą kelionės planą skrydis nebeteko prasmės, taip pat tam tikrais atvejais – kaip galima greičiau skrydį į pirmąją išvykimo vietą; - kaip galima greitesnį nukreipimą kitu maršrutu į galutinę paskirties vietą panašiomis kelionės sąlygomis; - nukreipimą kitu maršrutu į galutinę paskirties vietą panašiomis kelionės sąlygomis kitu keleiviui patogiu laiku, jeigu yra vietų. Teisė į rūpinimąsi (pasirinkus laukti kito skrydžio): Atsižvelgiant į laukimo laiką, Jums turi būti pasiūlyti maistas ir gaivieji gėrimai, apgyvendinimas viešbutyje, transportas iš oro uosto į apgyvendinimo vietą (viešbutį ar kitą) ir atgal, galimybė du kartus nemokamai paskambinti telefonu, išsiųsti telekso ar fakso pranešimus arba elektroninius laiškus. Teisė į kompensaciją 250* Eur visų 1,5 tūkst. km ar mažesnio atstumo skrydžių atveju; 400* Eur visų didesnio kaip 1,5 tūkst. km atstumo Bendrijos vidaus skrydžių ir kitų 1,5 tūkst. – 3,5 tūkst. km atstumo skrydžių atveju; 600* Eur visų skrydžių, kuriems netaikomas a arba b punktas, atveju. * Kai keleiviams siūloma vykti į galutinę paskirties vietą kitu maršrutu ir kito skrydžio atvykimo laikas yra vėlesnis už keleivio įsigytame biliete nurodytą tvarkaraštyje numatytą atvykimo laiką mažiau kaip a) dviem valandomis – 1,5 tūkst. km ar mažesnio atstumo skrydžių atveju; b) trimis valandomis – visų didesnio kaip 1,5 tūkst. km atstumo Bendrijos vidaus skrydžių ir visų kitų 1,5 tūkst. – 3,5 tūkst. km atstumo skrydžių atveju; c) keturiomis valandomis – visų skrydžių, kuriems netaikomas a arba b punktas, atveju, skrydį vykdantis oro vežėjas gali 50 proc. sumažinti 1 dalyje numatytą kompensaciją. Kompensacija nepriklauso šiais atvejais: - jeigu skrydis buvo atšauktas dėl ypatingų aplinkybių, kurių nebūtų buvę galima išvengti net ir imantis visų pagrįstų priemonių, ir, jei aviakompanija gali tai įrodyti; jeigu buvo pranešta apie atšaukimą mažiausiai prieš 2 sav. iki tvarkaraštyje numatyto išvykimo laiko; - pranešta apie atšaukimą ne daugiau kaip prieš 2 sav. ir ne mažiau kaip prieš 7 d. iki tvarkaraštyje numatyto išvykimo laiko ir buvo pasiūlyta keliauti kitu maršrutu, išvykstant ne daugiau kaip 2 val. anksčiau už numatytą išvykimo laiką ir atvykti į galutinę paskirties vietą mažiau kaip keturiomis valandomis vėliau už tvarkaraštyje numatytą atvykimo laiką; pranešta apie atšaukimą mažiau kaip prieš 7 d. iki tvarkaraštyje numatyto išvykimo laiko ir buvo pasiūlyta keliauti kitu maršrutu, išvykstant ne daugiau kaip 1 val. anksčiau už numatytą išvykimo laiką ir atvykti į galutinę paskirties vietą mažiau kaip 2 val. vėliau už tvarkaraštyje numatytą atvykimo laiką.