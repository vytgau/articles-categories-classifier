„Džiaugiuosi, kad galėsiu panaudoti sukauptą patirtį visai grupei itin svarbiame intensyvios plėtros etape. „Vilniaus prekybos“ strateginis tikslas išlieka tas pats – stabili ir efektyvi plėtra užsienio rinkose“, – pranešime cituojama J. Bivainytė. J. Bivainytė jau yra buvusi „Vilniaus prekybos“ valdybos pirmininkė 2015-2016 metais. Vėliau ji buvo Nerijaus Numavičiaus šeimos biuro „TALKA LT“ direktorė. Šiuo metu J. Bivainytė vadovauja Nyderlanduose įkurtam holdingui METODIKA B. V., kuris kontroliuoja „Vilniaus prekybą“ ir „NDX ENERGIJĄ“. Kartu su J. Bivainyte valdyboje toliau dirbs „Vilniaus prekybos“ direktorius Marius Čatrauskas, Robertas Čipkus, Eugenijus Filonovas ir Rytis Jezepčikas. „Vilniaus prekybos“ dukterinės įmonės vykdo aktyvią plėtrą esamose ir naujose rinkose. „Maximos grupė“ įsigijo Lenkijos bendrovę „Emperia Holding S.A.“, valdančią mažmeninės prekybos tinklą „Stokrotka“, „Euroapotheca“ – vaistinių tinklus Švedijoje ir Estijoje, ruošiamasi tolesnei šių ir kitų grupės įmonių plėtrai. UAB „Vilniaus prekyba“ – viena didžiausių prekybos bendrovių Baltijos šalyse ir Centrinės bei Rytų Europos regione. Ji per dukterines įmones – uždarąsias akcines bendroves „Maxima grupė“, „Euroapotheca“, „Ermitažas“ ir „Akropolis group“ – valdo prekybos centrus, vaistinių tinklus bei nekilnojamojo turto projektų vystymo ir nuomos paslaugų įmones Baltijos šalyse, Lenkijoje, Bulgarijoje, Ukrainoje ir Švedijoje.