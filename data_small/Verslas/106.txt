Vilniaus apygardos administracinis teismas (VAAT) ketvirtadienį atmetė įmonės skundą, BNS informavo teismo atstovė Sigita Jacinevičienė-Baltaduonė. „Skundas atmestas kaip nepagrįstas. Skundžiamame Vyriausybės komisijos sprendime konstatuota, kad prašymas leisti įsigyti 100 proc. investicinės bendrovės akcijų neatitinka nacionalinio saugumo interesų. Teismo nuomone, komisijos sprendimas pagrįstas ir teisėtas, priimtas vadovaujantis įstatymo nuostatomis“, – BNS teigė S. Jacinevičienė-Baltaduonė. Pasak jos, įstatymas numato, kad potencialus dalyvis pripažįstamas atitinkančiu nacionalinio saugumo interesus, jeigu neturi nacionaliniam saugumui didinančių riziką ar keliančių grėsmę ryšių su Europos Sąjungai ir NATO nepriklausančių užsienio valstybių institucijomis ar tų valstybių asmenimis. VAAT sprendimą per mėnesį dar galima skųsti Lietuvos vyriausiajam administraciniam teismui. „Lewben Investment Management“ valdybos pirmininkas Audrius Žiugžda BNS atsiųstame komentare teigė, jog įmonė planuoja sprendimą skųsti. „Teismo sprendimą apskųsime. Nesinorėtų, kad būtų sukurtas precedentas, leidžiantis reguliuoti verslą remiantis gandais ir prasimanymais. Teismo sprendimas nepaveiks „Lewben Group“ ar atskirų grupės įmonių veiklos. Taip pat informuojame, kad „Lewben Investment Management“ valdomas „LIM Verslo trikampio NT fondas“ gegužę planuoja baigti biurų „Verslo trikampis“ įsigijimo sandorį“, – komentare teigė jis. „Lewben Investment Management“ ketino įsigyti uždaro tipo informuotiesiems investuotojams skirtą investicinę bendrovę „Prosperus Real Estate II“, kuri šiuo metu jau pervadinta į „LIM Verslo trikampio NT fondas“. Remdamasi Valstybės saugumo departamento (VSD) pateikta informacija, Vyriausybės Potencialių dalyvių atitikties nacionalinio saugumo interesams įvertinimo komisija pernai rudenį nedavė leidimo sandoriui. VSD BNS yra patvirtinusi, kad vyriausybinė komisija 2017-ųjų rugsėjį neigiamą sprendimą priėmė remdamasi departamento pateikta informacija, kurioje taip pat yra minima kylanti rizika dėl ryšių su ES ir NATO nepriklausančių šalių asmenimis. Nuo praėjusių metų lapkričio „LIM Verslo trikampio NT fondo“ valdymo bendrove yra „Lewben Investment Management“. Skelbta, kad „LIM Verslo trikampio NT fondas“ pritrauks 60 mln. eurų iš privačių investuotojų, įskaitantį nekilnojamojo turto plėtros bendrovę „MG valda“. „LIM Verslo trikampio NT fondas“ yra susitaręs su „MG valda“ dėl sostinės biurų komplekso „Verslo trikampis“ įsigijimo. Skelbta, jog sandorį planuojama baigti iki gegužės. Registrų centro duomenimis, vienintelė „Lewben Investment Management“ akcininkė yra Rita Kavaliauskienė.