Įgauna daugiau asmeniškumo Baltijos šalys sėkmingai įveikė finansų krizės padarinius, valstybių ekonomika pradėjo augti, darbo užmokestis – didėti, o nedarbo lygis ėmė kristi. Vis dažniau pradedama svarstyti apie galimybę investuoti laisvas lėšas. Esminis veiksnys, lemiantis apsisprendimą šiuo klausimu, – investicijų saugumas. Antroje vietoje apsvarstomas jų pelningumas. Stebėdami sėkmingai besivystančių verslų istorijas, žmonės nori tapti jų dalimi, todėl pradeda domėtis investavimo galimybėmis. Deja, tradicinė taupymo ir investavimo institucija – komercinis bankas – vis labiau praranda savo patrauklumą. Viena iš to priežasčių – bankų siūlomos praktiškai 0 proc. palūkanos. Be to, finansų pasaulis sparčiai juda į priekį, o bankų monopolis ekonomikoje vis labiau traukiasi. Kaip alternatyva bankams atsiranda naujos investavimo galimybės, kurios yra saugios ir leidžia uždirbti gerokai didesnę grąžą. Maža to, sėkmingai plečiantis vietiniam verslui, jam pinigų skyrę finansuotojai gali mėgautis savo investicijų vaisiais. Taip lėšų skyrimui suteikiama nauja vertė ir prasmė – finansavimas įgauna asmeniškumo. Klasiką mėgstantys investuotojai savo dėmesį skiria akcijų biržai, deja, finansų skyrimo galimybės į Baltijos šalių įmones čia yra ribotos. Tačiau investuotojų noras prisidėti prie kompanijų plėtros – didelis. Kaip pavyzdį galima paminėti latviškos įmonės „Madara Cosmetics“ pirminio viešo siūlymo (IPO) sėkmę, kurio metu investuotojų paklausa sudarė net 255 proc. akcijų pasiūlos. Tokį susidomėjimą tikrai galima paaiškinti: investicijos į savo šalies įmones yra ne tik patikimos ir pelningos, bet ir artimos vietiniams investuotojams, kurie nori prisidėti prie jiems žinomų įmonių augimo. Išeitis – finansavimo platforma Investuotojams, kurie nori skirti lėšų savo šalies įmonėms, ir kompanijoms, siekiančioms pritraukti pinigų savo plėtrai, siūloma puiki išeitis – finansavimo platformos. Tiesa, sutelktinis finansavimas jau tikrai nebėra naujiena, tačiau tokia finansavimo galimybė sulaukia vis daugiau dėmesio tiek tarp įmonių atstovų, tiek tarp investuotojų. Finansavimo pritraukimas, naudojantis tokiomis platformomis, jau yra pelnęs gerą reputaciją – kaip ir akcijų platinimas biržoje. Be to, sėkmingai pritrauktos lėšos rodo, kad įmonė yra užsitarnavusi investuotojų pasitikėjimą. Tai ne tik sustiprina jos prekinį ženklą, bet ir leidžia pasiekti naujų klientų akiratį. Be investicinės grąžos faktoriaus, didelį investuotojų susidomėjimą finansavimo platformomis galima paaiškinti dar ir tuo, kad šiuolaikinei kartai dalijimosi ekonomikos (sharing economy) nauda yra puikiai suprantama ir priimtina. Žmonės siekia ne tik prisidėti prie naujų verslo idėjų įgyvendinimo, bet ir nori stebėti sėkmingą jų augimą.