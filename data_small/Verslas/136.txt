Pasak „Vilniaus baldų“ generalinio direktoriaus Rimanto Vaitkaus, sutarties trukmė yra konfidenciali, o jos pagrindinis tikslas – plėsti ir efektyvinti baldų gamybą. „Sutarties vidinių detalių negaliu komentuoti dėl konfidencialumo. Galiu pasakyti, kad ji ilgalaikė, šalia tų dokumentų, kuriuos turime. Pagrindinis tikslas yra išplėsti gamybos pajėgumus ir padaryti gamybą efektyvesnę. Esame šitoje veikloje daugybę metų ir yra tikslas augti, o ne stovėti vietoje, – BNS sakė R. Vaitkus. Jis pabrėžė, kad bendrovei tai yra pirmoji tokio masto, „kitokio tipo ir ilgo bendradarbiavimo sutartis“, iki šiol jos buvo kasmetinės. R. Vaitkaus teigimu, šiuo metu bendrovė beveik visą produkciją parduoda grupei „Ikea“. „Vilniaus baldai“ pranešė, kad dalis gamybos linijų iš dabartinės įmonės ir visos darbo vietos bus perkeltos į naują gamyklą. Dabar „Vilniaus baldai“ veikia dviejose vietose – Savanorių prospekte ir šalia jo Žemuosiuose Paneriuose. „Tai bus nauja gamykla, žemės įsigijimas ir naujos įrangos papildomas pirkimas šalia Vilniaus. Reikės ir iš savo lėšų ir, be abejo, reikės ir papildomos injekcijos – paskolos. Žadame metų eigoje pradėti statybą. Labiau automatizuotai, efektyviau dirbančiai įmonei reikės, įvertinta dabar, apie 100 papildomų darbo vietų, kurios būtų aukštesnės kvalifikacijos“, – BNS sakė R. Vaitkus. „Bus matyti iš esmės, ką daryti su esamomis įmonėmis, dar galutinių sprendimų nėra, matysime, kaip rinka vystysis“, – pridūrė jis. Bendrovė pranešime „Nasdaq“ Vilniaus biržai pažymi, kad planuojamos investicijos leis jai smarkiai padidinti gamybinės bazės pajėgumą, sumažinti tiesiogines bei netiesiogines sąnaudas, kartu užtikrinant konkurencingą gaminių savikainą. „Vilniaus baldų“ pardavimai „Ikea“ sudaro apie 99 proc. visų bendrovės pardavimų. „Vilniaus baldai“ per pirmąjį naujųjų finansinių metų pusmetį gavo 31,39 mln. eurų konsoliduotų pajamų – 6,6 proc. daugiau (29,443 mln. eurų), jos grynasis pelnas per metus sumažėjo 25,5 proc. iki 1,318 mln. eurų. Įmonės finansiniai metai prasideda rugsėjį ir baigiasi kitų metų rugpjūtį. „Vilniaus baldų“ grupę sudaro pagrindinė bendrovė ir jos antrinė įmonė „Ari Lux“, teikianti fasavimo ir pakavimo paslaugas. Grupėje vasario pabaigoje dirbo 698 darbuotojai (pernai vasario pabaigoje – 636). Bendrovė „Invalda privatus kapitalas“ valdo 86 proc. „Vilniaus baldų“ akcijų paketą. „Vilniaus baldų“ akcijos kotiruojamos „Nasdaq“ Vilniaus biržos Papildomajame prekybos sąraše.