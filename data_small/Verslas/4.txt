Jis sakė, kad naujuoju viaduku Karoliniškių ir Viršuliškių gyventojai galės pradėti naudotis dar iki rugsėjo. Viadukas atsiras ant Narbuto kalno, ties viešojo transporto stotelėmis. „Daugiau kaip 67 metrų ilgio ir beveik 7 metrų pločio pėsčiųjų ir dviračių viadukas per T. Narbuto gatvę bus pritaikytas ir žmonėms su negalia bei mamoms su vežimėliais, nes bus įrengtos dvi nuovažos iš abiejų viaduko pusių. Geros žinios laukia ir dviračių transporto priemonių mėgėjų, nes pastačius viaduką esami dviračių takai susijungs su dviračių maršrutu Č. Sugiharos gatve ir A. Vaitkaus ir I. Šimulionio gatvėmis“, – sakė A. Visockas. Specialistas nurodė, kad nauju ir saugiu viaduku vilniečiai galės judėti jau rudenį, o esama pėsčiųjų perėja per T. Narbuto gatvę bus panaikinta. Skaičiuojama, kad naujasis viadukas per T. Narbuto gatvę kainuos 1, 389 mln. eurų. „Dėl pėsčiųjų bei dviračių viaduko per T. Narbuto gatvę statybos darbų metu iki liepos 6 dienos šioje gatvėje bus ribojamas transporto priemonių eismas. Eismo juostų skaičius (po dvi kiekviena kryptimi) nesikeis, tačiau bus susiaurinta važiuojamoji dalis. Be to, šalia darbų zonos transporto priemonių greitis bus ribojamas iki 40 kilometrų per valandą. Statybos metu laikino aptvėrimo ir kelio ženklų priežiūrą vykdys įmonė „Kauno tiltai“, – sakė A. Visockas. Tuo metu dėl Vokės upę kertančio Kazbėjų tilto kol kas dar nėra apsispręsta. „Restauravimo projektas bus derinamas su Kultūros paveldo departamentu. Kol tiltas nebus restauruotas, juo bus leidžiamas tik pėsčiųjų ir dviratininkų eismas“, – nurodė A. Visockas.