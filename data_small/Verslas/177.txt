Tokius pasiūlymus Farmacijos įstatymo pakeitimo projektui Seimo posėdžių sekretoriate įregistravo „valstiečiams“ atstovaujantys Seimo nariai Stasys Tumėnas ir Arūnas Gumuliauskas. Pasak jų, teikiamais pasiūlymais siūloma mažinti didėjantį vaistų vartojimą, neracionalų vaistų vartojimą, apsinuodijimų vaistais didėjimą, kuomet vaistiniais preparatais prekiauti galės mažmeninės prekybos įmonės. „Vaistiniai preparatai mažmeninės prekybos vietose turėtų neskatinti jų įsigyti be reikalo, todėl turėtų būti nelaikomi gyventojams matomoje vietoje, juos turėtų galėti įsigyti tik pilnamečiai asmenys. Šiuo metu vaistinėje negalima įsigyti tam tikrų vaistinių preparatų daugiau nei vienos pakuotės, mažmeninės prekybos vietose, kuomet reikalinga tik staiga atsiradusius simptomus mažinti, turėtų būti leidžiama įsigyti tik vieną pakuotę vaistinių preparatų. Taip pat vaistais neturėtų galėti prekiauti įmonės, kurios pardavinėja alkoholinius gėrimus, nes vaistai ir alkoholis yra nesuderinami dalykai“, - sako parlamentarai S. Tumėnas ir A. Gumuliauskas. Kai kyla abejonių, kad asmuo yra jaunesnis negu 18 metų, pagal projektą, vaistinių preparatų pardavėjai privalės iš perkančio vaistinius preparatus asmens reikalauti pateikti asmens amžių liudijantį dokumentą. Jeigu toks asmuo nepateikia amžių liudijančio dokumento, siūloma įteisinti, kad vaistinių preparatų pardavėjai privalo atsisakyti parduoti jam vaistinius preparatus. Jeigu Seimas pritartų, vaistinių preparatų mažmeninės prekybos įmonėms būtų draudžiama parduoti daugiau kaip vieną vaistinį preparatą vienam gyventojui. Taip pat vaistinių preparatų mažmeninės prekybos įmonių sąraše nurodytose veiklos vietose būtų draudžiama prekiauti alkoholiniais gėrimais. Pagal projektą, vaistinių preparatų mažmeninės prekybos įmonių sąraše nurodytose veiklos vietose „draudžiama vaistinius preparatus išdėti gyventojams matomoje vietoje, nurodyti kainų etiketėse bei kitose informacijos pateikimo vietose vaistinių preparatų kainų sumažinimą, vaistiniai preparatai turi būti pateikiami gyventojams tik vaistinius preparatus jiems pasirinkus iš informacinio leidinio, kuriame turi būti nurodomi visi turimi vaistiniai preparatai ir jų kainos“. Farmacijos įstatymo pataisose taip pat siūloma numatyti, kad vaistinių reklama per žiniasklaidos priemones būtų draudžiama.