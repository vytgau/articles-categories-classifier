Apie tai feisbuke pranešė jo žmona ekonomistė Kaetana Leontjeva-Numavičienė, su kuria N. Numavičius prieš porą metų emigravo į Jungtinę Karalystę (JK). „Šįvakar vyras ištempė mane iš komforto zonos – ruošiausi vakare ramiai skaityti knygą, o atsiradau prie Nerijaus parduotuvės prekystalio Watforde (Londono pakrašty).Tiesa, ji dar neveikia, <...>, bet jau gavau uniformą pardavėjos darbui atidarymo dieną”, – rašė K. Leontjeva-Numavičienė.   Ji pasidžiaugė, kad kartu su būsimais parduotuvės vadovais stovint prie vitrinos, priėjo draugiškai nusiteikęs vyriškis ir pažėrė komplimentų būsimai parduotuvei. „Paaiškėjo, kad šis vyriškis ne tik architektas, bet dar ir lietuvių kilmės – prieš 100 metų jo seneliai emigravo į UK (Didžiąją Britaniją – DELFI). Manau, jis bus ne vienintelis, kam patiks ši parduotuvė, o jei pirkėjų kitą penktadienį bus daugiau, nei tikimasi – ištempsiu ir savo vyrą iš komforto zonos ir pastatysiu prie kasos“, – juokavo K. Leontjeva-Numavičienė. Nedidelė maisto prekių parduotuvė „Haute Spot“ duris atvėrė šį penktadienį. Įgyvendinimas užtruko 7 mėnesius N. Numavičiaus kontroliuojamo holdingo „Primrose Heath Limited“ dukterinė įmonė „Lenus Trading Limited“ atidarys naujo formato „convenience“ (liet. patogių, mažo formato parduotuvių tinklo) parduotuvę „Haute Spot“, skirtą jaunam londoniečiui bei skubančiam dirbančiam žmogui. Šalia pagrindinių maisto produktų bus siūlomas karštas ir šviežias maistas bei kava. Jei šis formatas pasiteisins, bus svarstoma tolesnė plėtra, įskaitant ir kitose Europos šalyse. N. Numavičius yra vienintelis „Lenus Trading Limited“ netiesioginis akcininkas, tačiau operatyvinėje įmonės veikloje nedalyvaus. „Kurdami parduotuvės koncepciją stengėmės padaryti modernią, geresnę ir patogesnę parduotuvę nei mūsų konkurentų. Mūsų akcininkui patinka stebėti Londoną nuo 63 metrų aukščio „Primrose Hill“ kalvos, kuri iš visų kalvų yra arčiausiai centro, todėl nuo jos atsiveria gražūs miesto vaizdai. Neatsitiktinai viena jo kontroliuojamų įmonių ir vadinasi „Primrose Heath Limited“, o parduotuvės pavadinimas „Haute Spot“ (pranc. Haute – aukštas) reiškia aukščiausią tašką, kuris koduoja aukščiausią maisto ir aptarnavimo kokybę. Parduotuvėje dirbs 5 darbuotojai ir du iš jų bus lietuviai. Manome, kad tokio formato parduotuvė galėtų veikti ir kituose Europos didmiesčiuose. Šiuo metu testuosime vieną parduotuvę, bet perspektyvoje galvojame ir apie plėtrą“, – teigia Aurelijus Burda, „Primrose Heath Limited“ valdybos narys. Mato „convenience“ potencialą Pasak A. Burdos, „convenience“ tipo parduotuvių formatas Jungtinėje Karalystėje (JK) nėra jokia naujiena. Visa maisto mažmenos rinka JK 2017 m. sudarė 184 mlrd. GBP (~211 mlrd. eurų), iš jų 21,7 proc. (40 mlrd. GBP (46 mlrd. eurų) priskiriama „convenience“ tipo arba mažo ploto maisto parduotuvių formatui, tuo tarpu supermarketai sudarė apie 86 mlrd. GBP (46,7 proc. visos mažmeninės prekybos rinkos), o hypermarketai – 16,2 mlrd. GBP (8,8 proc. visos rinkos). „Nors Jungtinėje Karalystėje mažo ploto parduotuvių rinka jau yra išvystyta, prognozuojama, kad ši rinkos dalis ateityje augs sparčiau nei visa rinka. Augimą lems keletas veiksnių: dabartinis JK gyvenantis jaunimas ir 25-34 metų amžiaus žmonės linkę apsipirkti dažniau, bet greitai. Kitas aspektas – didesnius pirkimus žmonės JK vis dažniau atlieka internetu, o mažo ploto parduotuvėse tik pasipildo trūkstamų prekių“, - teigia A. Burda.