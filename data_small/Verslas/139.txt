Bendrovė pranešė, kad jos pelnas prieš palūkanas, mokesčius, nusidėvėjimą ir amortizaciją (EBITDA) pagal LIFO pirmąjį šių metų ketvirtį siekė 17 mln. JAV dolerių - 2,4 karto mažiau nei pernai tuo pačiu metu. Tačiau įmonės pajamos ūgtelėjo 3,8 proc. iki 1,232 mlrd. JAV dolerių. Įmonė nurodo, kad liko pelninga nepaisant nepalankių pokyčių rinkoje, o tai pavyko padaryti dėl padidėjusių pardavimo apimčių. Šiemet „Orlen Lietuva“ išnaudojo 98 proc. pajėgumų, kai pernai tuo pačiu metu - 86 proc. „Šiuo metu susitelkę į svarbius gamyklos remonto darbus ir koreguojame mūsų veiklos modelį, siekiant susidoroti su rinkos iššūkiais. Mes taip pat analizuojame galimas investicijas ateityje ir diskutuojame dėl jų palaikymo Lietuvos vyriausybėje, pagal mūsų pasirašytą bendradarbiavimo deklaraciją. Taip pat tikimės pagerinti logistikos kaštus ir taip padidinti verslo efektyvumą“, - pranešime sakė „Orlen Lietuvos“ generalinis direktorius Michalas Rudnickis. Nuo 2006 metų Lenkijos „Orlen“ išleido beveik 4 mlrd. JAV dolerių Mažeikių naftos produktų perdirbimo gamyklai įsigyti ir tolesnėms investicijoms į ją.