Pasak „Čili picos“ direktoriaus Donato Vaitasiaus, Rygoje artimiausiu metu numatoma atidaryti pirmąją „Čili Take Away“ koncepcijos piceriją. Latvijoje iki metų pabaigos turėtų būti sukurta iki penkių taškų. Investicijos vienai vietai įrengti sieks apie 100 tūkst. eurų. Šiemet „Čili pica“ planuoja, kad pajamos kils 10 proc., o EBITDA padidės iki 2,5–3 mln. eurų – kone dvigubai nei pernai. Pernai „Čili pica“ gavo 16 mln. eurų pajamų, 2 proc. daugiau nei 2016 metais. Įmonės EBITDA pernai sudarė 1,9 mln. eurų, ikimokestinio pelno uždirbta 1,5 mln. eurų, grynojo – 1,4 (užpernai jis buvo 1,07 mln. eurų). Iš viso įmonė 2017 metų pabaigoje valdė 25 picerijas ir du „Čili Take Away“ taškus.