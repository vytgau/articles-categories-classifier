Šiemet pirmą kartą sostinėje keleiviai nemokamai troleibusais ir autobusais galėjo važiuoti Vasario 16-ąją, taryba svarsto šią lengvatą taikyti ir kovo 11-ąją, Lietuvos nepriklausomybės atkūrimo dieną, bei liepos 6-ąją, Mindaugo karūnavimo dieną. „Kaip matėme, vasario 16-ąją, tai su kaupu pasiteisino. Tai yra būdas pabandyti viešąjį transportą apskritai tiems, kurie dažnai nesėda, dalis iš jų, galima tikėtis, kad pabandę gal ir kitą kartą pabandys, ateityje“, – trečiadienį tarybos posėdyje sakė Remigijus Šimašius. Galutinius sprendimus savivaldybės taryba turėtų priimti kitame posėdyje. Be kitų pasiūlymų, bus svarstoma, ar prie šių „nemokamo transporto“ dienų pridėti ir rugsėjo 1-ąją. Iš viešojo transporto bilietų pardavimo per metus Vilniaus savivaldybė surenka 30 mln. eurų, viena diena, leidus viešuoju transportu naudotis nemokamai, biudžetui kainuotų apie 27 tūkst. eurų. Pasiūlymą inicijavę valdantieji liberalai teigia, kad šios nuolaidos pajamų nepaveiks, nes didžioji dalis vilniečių įsigyja 30 dienų transporto bilietus. Tiesa, svarstoma, kad ir šie keleiviai gautų „nemokamą“ dieną, kuria būtų pratęstas mėnesinis bilietas. Savivaldybės atstovai teigia, kad nemokamu transportu Vasario 16-ąją pasinaudojo dvigubai daugiau keleivių, nei tai darydavo įprastai šventinėmis dienomis pirkdami bilietus. Kauno miesto savivaldybės taryba jau vasarį nusprendė viešąjį transportą per valstybines šventes mieste padaryti nemokamą.