Paroda sutraukė tūkstančius smalsuolių, vieni žvalgėsi konkrečių kainų, kiti pripažino atėję tik pasižvalgyti. „Renovuojame namą, ieškome poliuretano ir apdailos, dailylenčių. Iš pat ryto nuotaikos kažkokios niūrios, esu buvęs, kai buvo linksmiau, daugiau žmonių. Kainos daug brangesnės nei anksčiau. Sakyčiau, net labai stipriai“, – sakė parodoje sutiktas Robertas. Parodoje galima įsigyti įvairiausių statybinių medžiagų – nuo čerpių, dailylenčių iki įvairiausios įrangos – čiaupų, dušo kabinų, ventiliacijos sistemų ir pan. Ne ką mažesnį plotą užima eksponatai lauke, kur galima rasti sodinukų, žoliapjovių, lauko baldų, pavėsinių ar masažinių baseinų. „Atvažiavau čia su tikslu, ieškau augalų, o vyras – žoliapjovės. Mes tik įsikuriame naujuose namuose, todėl viskas labai įdomu, ypač želdinimas, taip pat norime paieškoti baldų terasai. Kol kas nespėjome daug apsižvalgyti, o iš augalų krūmelių matėme nedaug, dar gal nespėjo visų išdėlioti. Kainos nedidelės, augaliukų gal nuo 1,5 iki 3–4 eurų“, – sakė Jovita. Parodoje sutiktas Aidas su drauge taip pat pasakojo įsirenginėjantys naujus namus, todėl labiausia žvalgėsi idėjų vidinei apdailai. „Tikrai yra gerų pasiūlymų, bet galėtų būti truputį daugiau tarptautinių kompanijų – anglų, rusų, prancūzų, ispanų, kurios galėtų daugiau informacijos suteikti, nes kiekvienos šalies dizaino stilius skiriasi. Šiaip pasirinkimas yra, mačiau, ir ispanų, ir lenkų, estų yra atvykę, galima pasigaudyti idėjų, bet kainos, aišku, didelės, gal net 20 proc. sukilusios, nei būdavo anksčiau, prie lito, nors skųstis negalime, jau baigiame priprasti“, – juokėsi Aidas.  „Atvykau iš Latvijos, tiesiog įdomu, kas čia gero yra. Medį pasodinau, namą pastačiau, vaikus užauginau – viską turiu, noriu tiesiog pasižvalgyti“, – sakė vyras. Gerai buvo nusiteikę ir Olegas su Slava, atvykę net iš Talino. „Statomės namus ir žiūrime, ką galima geriau padaryti, pigiau pastatyti, naujau. Nenoriu kažko seno“, – sakė Olegas. Slava pridūrė: „Taip, labiausia reikia naujų idėjų, nes pas mus rinkoje nėra jokių naujovių, ji maža, sprendimai neišvystyti. Kainas lyginame, atrodo, kad yra pigiau nei pas mus.“ O štai Peteris, atvykęs iš Čekijos, sakė, kad parodos dydis išties įspūdingas, todėl dar nespėjo apeiti nė pusės. „Mums tai pirmas kartas. Patys esame gamintojai konstrukcinių sistemų, norėjome pamatyti, kokios technologijos yra populiarios Baltijos šalyse, kokios mados“, – šypsojosi Peteris. Vidurdienį žmonių parodoje rinkosi vis daugiau, prie gamintojų nusitiesė eilės. Parodo vyks net kelias dienas, iki šeštadienio vakaro.