Pasak Kęstučio Navicko, dabar veikia vienintelis miškovaldos saugiklis – labai smulkios privataus miško valdos, kurios atgraso pirkėjus. Tačiau jis pabrėžė, kad atsiradus daugiau argumentų ir daugiau informacijos apie didėjančius privačius miškų plotus, bus pradedamos diskusijos dėl saugiklių. „Pas mus yra labai smulkios miškų valdos ir tie interesai, kurie gali kelti grėsmę ar rūpestį, susiję su didelių masyvų, didelių plotų pirkimu vienu pirkimu“, – ketvirtadienį Seime per Vyriausybės valandą aiškino K. Navickas. Jis teigė neturintis duomenų apie masišką miškų pirkimą. „Kad tai būtų masiškas pirkimas, nematome, skirtingai nuo žemės dirbamos, miškuose didesnis plotas nėra blogai, nes ekspertai sako, kad mažas miško plotas, tarkime 3 ha, tai vieną kartą gali pasinaudoti jo medienos ištekliais ir tada tas sklypas kaip ir praranda miško vertę 30–40–čiai metų“, – aiškino K. Navickas. „Jeigu bus daugiau argumentų, informacijos arba matysime, kad didėja privatūs plotai, apie tai kalbėsime“, – pridūrė ministras. Įvesti miškų įsigijimų saugiklius siūlo Kaimo reikalų komiteto narys „tvarkietis“ Vytautas Kamblevičius. „Pats laikas atėjo įvesti saugiklius. (...) nedarykime klaidų, kurias padarėme žemės ūkyje pirktadami dirbamą žemę“, – teigė jis. „Nemanau, kad visi užsieniečiai yra raupsuoti ir negali įeiti į mišką“, – atšovė K. Navickas.