Likus dienai iki ECB posėdžio, euras JAV dolerio atžvilgiu susilpnėjo 0,59 proc., iki 1,216 dolerio už eurą. Dolerio kursas pakilo ir daugelio kitų valiutų atžvilgiu, o „Bloomberg“ dolerio indeksas pakilo į trijų mėn. aukštumas. Azijoje šįryt 8.45 val. Lietuvos laiku Honkongo „Hang Seng“ buvo nukritęs 0,98 proc., Kinijos „Shanghai Composite“ 1,17 proc., o Indijos „BSE 30“ pakilo 0,18 procento. „Samsung Electronics“ finansiniams rezultatams viršijus investuotojų lūkesčius, brangsta technologijų sektoriaus bendrovių akcijos. Tarp labiausiai pingančių – finansų sektoriaus bendrovių akcijos. Vakar jau po prekybos sesijos paskelbti „Facebook“ rezultatai viršijo prognozes, ateities sandoriai JAV akcijų indeksais rodo kilimą („S&P 500“ +0,26 proc., „Dow Jones“ +0,14 procento). „Brent“ tipo naftos kaina kyla jau septintą prekybos sesiją iš pastarųjų aštuonių (+0,59 proc., iki 74,44 dolerio už barelį). JAV viešintis Prancūzijos prezidentas F. Macron paskelbė, kad D. Trumpas ketina pasitraukti iš susitarimo su Iranu. Šis JAV žingsnis gali destabilizuoti padėtį Artimuosiuose Rytuose. Baltijos šalių biržų indeksų kryptys išsiskyrė (OMXV -0,54 proc., OMXT +0,53 proc., OMXR +0,12 procento). Išskurus supirkinėjamas „Olympic Entertainment Group“ akcijas, didžiausią apyvartą pasiekė „Tallink Grupp“ (95,7 tūkst. eurų, kaina pakilo 1,43 proc. iki 1,065 euro už akciją). Daugiausia sandorių (57) sudaryta Šiaulių banko akcijomis, jos atpigo 1,49 proc. (iki 0,528 euro už akciją). Rytoj pirmojo ketvirčio finansinius rezultatus skelbs „Apranga“, Klaipėdos nafta“, „Tallinna Vesi“ ir keletas kitų bendrovių.