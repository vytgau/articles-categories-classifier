„Jeigu kalbėtume apie duonos rinką, ji, kaip bebūtų, mažėja, traukiasi. Keli to pokyčio esminiai ingredientai - emigracija ir gyventojų skaičiaus mažėjimas. (...) Taip pat pokyčiai vartojime, mažesnės porcijos“, - spaudos konferencijoje trečiadienį sakė M. Snarskis. Jis aiškino, kad duonos porcijos žymiai mažėja dėl to, nes daugiau gyventojų gyvena vieni, o ne šeimomis. Lietuvoje 63 proc., iki 43 proc., visų namų ūkių išaugo vienų gyvenančių asmenų. „Fazer Lietuvos“ vadovo teigimu, jis nėra optimistas ir nemano, kad duonos rinka bendrai augs, tačiau atskiros produktų kategorijos gali augti. Anot jo, akcinės duonos pardavimai vis dar daro didelę įtaką, o labiausiai traukiasi tradiciniai duonos segmentai, tuo metu populiarėja tie gaminiai, kurie siejami su sveikatingumu. „Besitraukiančioje duonos rinkoje tų augimo kišenių, susijusių su sveikatingumu. yra. Labiausiai kritimas yra kvietinės duonos arba batono segmente (...) Tamsi duona, ruginė duona populiarėja ir mažesni segmentai, porcinės duonelės populiarėja ir auga toliau“, - tikino „Fazer Lietuvos“ vadovas. Anot jo, vartotojai daugiau dėmesio skiria produktų sudėčiai, cukraus ir druskos kiekiui, taigi būtent į sveiką gyvenseną nukreipta produkcija auga. „Tos sveikesnės populiariausių produktų alternatyvos sudaro apie trečdalį mūsų pardavimų“, - tikino M. Snarskis. Lietuvoje pernai labiausiai smuko kvietinės duonos segmentas - 5,2 proc. sumažėjo apimtis, o 4,6 proc. smuko vertė. Tačiau tamsios duonos pardavimų vertė paaugo 2 proc. „AC Nielsen“ tyrimo duomenimis, pernai Baltijos šalyse kvietinės porcinės duonelės ir kvietinės bandelės, skaičiuojant pagal vertę, augo 10 proc. Tuo metu tamsios duonos pardavimai sustojo ir pernai vertė sumažėjo 2 proc. Baltijos šalyse taip pat auga duonos užkandžių kategorija (Estijoje - 7,1 proc., Latvijoje - 8,9 proc., o Lietuvoje - 7,4 proc.). Pati „Fazer Lietuva“ skaičiuoja, kad jos pardavimai per metus, kovą, palyginti su pernai kovu, išaugo 141 proc. „Fazer Lietuvos“ pardavimai pernai išaugo 2 proc., iki 16,94 mln. eurų, o „Fazer Bakery Baltic“ bendra rinkos dalis pasiekė 18,6 proc. pagal vertę.