DELFI skaitytojas Justinas pasakojo, kad atvykęs į Vilniaus apskrities VMI skyrių buvo apstulbęs dėl eilių. „Mane informavo, kad turėsiu laukti mažiausiai 2 val. eilėje. Nesuvokiama, kas turi tiek laiko? VMI irgi turėjo begalę laiko išaiškinti visuomenei nepasilikti šio darbo paskutinėms dienoms, kodėl ji to nepadarė?“, – piktinosi vyras. Skaitytojas pasakojo, kad pajamas pats jau deklaravęs, o į VMI jam esą prireikė atvykti kitais klausimais. DELFI antradienį popiet apsilankė Vilniaus apskrities VMI skyriuje ir pakalbino ten pajamas deklaruoti atvykusius vilniečius. „Srautas pakankamai didelis, aš jau čia buvau vieną kartą, dabar tik atnešiau papildomus dokumentus. Jau kažkur apie penkiasdešimt numeriukų praėjo. Laukiu, sėdžiu ir skaitau DELFI", — sakė viena eilės laukianti moteris. Pirmą kartą pajamas deklaruojančios merginos ilga eile nesiskundė: „Draugė sakė, kad reikia deklaruoti pajamas, tai ir atėjau, bet kol kas laukiu visai neilgai". Vos savo eilės nepražiopsojęs vyras juokėsi, kad visada tempia iki paskutinės akimirkos, kol deklaruos pajamas: „Visada skolingas lieku, tai nelai norisi čia eiti". Paklausti, kodėl deklaracijos nepildo internete, daugelis vilniečių sako, kad ateiti į VMI skyrių paprasčiau. „Žinot, nemoku, gėda pasakyt, bet tikrai nemoku”, — paaiškino eilėje sėdinti moteris. „Greičiau čia deklaruoti pajamas. Padeda specialistai, tad žinosiu, kad nepaliksiu klaidų. Paprasčiau vienąkart per metus čia ateiti, nes po to pinigų vis vien paprašys, jei klaidų pridarysi”, — juokėsi jau keliasdešimt minučių savo eilės laukiantis vyras. Iki gegužės 2 d. (imtinai) gyventojai turi ne tik pateikti praėjusiais metais gautų pajamų deklaracijas ir sumokėti susidariusias mokesčių nepriemokas. Laiku nedeklaravusiems pajamų ir nesumokėjusiems mokesčių VMI siųs pranešimus, o jeigu jie nepadės, suformuos mokestinę prievolę ir galiausia nuskaičiuos pinigus nuo sąskaitos arba skolą valstybei išieškos kitais būdais. Pasinaudojusiems gyventojų pajamų mokesčio (GPM) lengvata, permoką VMI pažadėjusi grąžinti iki liepos 31 d. VMI duomenimis, GPM permoka iki balandžio 24 d. grąžinta apie 213 tūkst. gyventojų, grąžinta GPM permokos suma - daugiau nei 33 mln. eurų. Iš viso iki balandžio 24 d. pateikta 1 mln. 66 tūkst. 645 GPM deklaracijų. Šiemet VMI iš viso buvo paruošusi 1,8 mln. preliminariųjų pajamų deklaracijų, iš kurių 1,3 mln. buvo visiškai užpildytos ir gyventojai jas galėjo pateikti nieko nekeisdami. Pernai pajamų deklaracijas pateikė apie 1,27 mln. gyventojų. 731 tūkst. gyventojų deklaravo 95,5 mln. eurų mokesčio permokos, 318 tūkst. gyventojų deklaravo 128,5 mln. eurų mokėtino į biudžetą GPM.