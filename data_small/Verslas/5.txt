Kovo pabaigoje apyvartoje esančių litų banknotų vertė siekė 333,1 mln. litų, monetų – 114,4 mln. litų, arba atitinkamai 96,5 mln. ir 33,1 mln. eurų. Šių banknotų svoris siekia apie 11 tonų, monetų – apie 1,48 tūkst. tonų. Pasak Lietuvos banko Politikos, emisijos ir kontrolės skyriaus viršininko Egidijaus Paleckio, keičiančių litus į eurus vis mažėja. Per tris šių metų mėnesius centriniame banke į eurus pakeista daugiau kaip 3,2 mln. litų, atlikta 5 tūkst. keitimo operacijų (pernai sausį-kovą – atitinkamai 5 mln. litų ir 8 tūkst. operacijų). „Šiemet Lietuvos banke buvo pakeista mažiau litų, buvo mažiau ir gyventojų, keičiančių litus, bet padidėjo suma, iškeičiama per vieną litų keitimo operaciją. Vis dėlto visi į apyvartą išleisti litai tikrai niekada negrįš į Lietuvos banką, nes dalis jų sunaikinta, dalis paslėpta ir tos vietos pamirštos, kiti litai yra iškeliavę į užsienį arba žmonės juos pasiliko atminčiai“, – BNS sakė E. Paleckis. Lietuvos banko duomenimis, likus metams iki euro įvedimo - 2014 metų pirmąjį ketvirtį – apyvartoje buvo 11,278 mlrd. litų, prieš pat euro įvedimą 2014-ųjų pabaigoje – 5,805 mlrd. litų, po euro įvedimo 2015 metų pabaigoje – 535,3 mln. litų, o 2017 metų pabaigoje – 469,5 mln. litų. Per 2017 metus Lietuvos banke į eurus pakeista apie 22 mln. litų (maždaug 6,4 mln. eurų). Lietuvos bankas litus į eurus nemokamai keičia neribotą laiką.