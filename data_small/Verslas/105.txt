„Lietuva švenčia Valstybės atkūrimo šimtmetį, per kurį šalis virto modernia Europos Sąjungos valstybe. Turime gerą progą, prisimindami dažnai nelengvą ir vingiuotą valstybės kelią, įvertinti veiklą žmonių, kurie su didžiuliu entuziazmu ir iš visų jėgų stengėsi, kad Lietuva būtų pažangi ir ekonomiškai išsivysčiusi šalis“, – teigia LVK prezidentas Valdas Sutkus. Tapti „Šimtmečio verslininku“ pretenduoja žymiausi, įvairiais Lietuvos istorijos etapais tiek šalyje, tiek ir užsienyje veikę verslininkai, kurie savo darbais, atsidavimu šaliai bei visuomenei labiausiai prisidėjo prie Lietuvos pažangos bei modernaus verslo augimo. Tarp kandidatų – vos įkurtos valstybės pirmųjų bankų kūrėjai, mecenatai, įvairių verslo sričių pradininkai, visuomenininkai, sovietmečiu emigracijoje įmones įkūrę lietuviai, o taip pat dabar sėkmingus, inovatyvius, už šalies ribų žinomus verslus kuriantys žmonės. Į sąrašą patenka tiek didžiausi darbdaviai, verslo koncernų steigėjai, tiek ir jauni žmonės, sukūrę aukštą pridėtinę vertę kuriančius verslus. Balsavimas vyks iki gegužės 9 d., 23:59 val. „Lietuvos šimtmečio verslininkas“ bus paskelbtas gegužės 10 d. nacionalinių verslo apdovanojimų „Metų paslauga 2018“ baigiamajame renginyje, vyksiančiame naujausiame Vilniaus viešbutyje „Courtyard by Marriott“. 