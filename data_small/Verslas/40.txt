Bankas pranešė, kad grupės pajamos išaugo 13 proc. iki 46,5 mln. eurų. Grupės paskolų ir lizingo portfelio grynoji vertė, palyginti su tuo pačiu laikotarpiu praėjusiais metais, padidėjo 7 proc. iki 5,8 mlrd. eurų, o paskolų kokybė išliko stabili. SEB banko indėlių portfelis, įskaičiuojant finansų institucijų lėšas, didėjo panašiu tempu (8 proc.) ir buvo 5,3 mlrd. eurų. Anot pranešimo, bankas šiemet suteikė kiek mažiau naujų paskolų - 423 mln. eurų (iš jų būsto, vartojimo ir kitos paskolos - 98 mln. eurų), kai pernai - 450 mln. eurų. „Tai rodo, kad gyventojų vartojimo ir skolinimosi įpročiai ir toliau yra gana racionalūs. Žmonės regionuose dėl toliau augančių atlyginimų ir mažėjančio nedarbo labiau pasitiki ekonomine padėtimi ir sukauptas lėšas dažniau nusprendžia investuoti į būsto įsigijimą ar atnaujinimą“, - pranešime teigė SEB banko prezidentas Raimondas Kvedaras. SEB banko grupės nuosavas kapitalas kovo pabaigoje buvo 689 mln. eurų - 1 proc. mažesnis nei prieš metus. Jis sumažėjo dėl metų pradžioje išmokėtų dividendų bendrovei „Skandinaviska Enskilda Banken AB“. Grupės turtas dėl pagrindinei bendrovei grąžintų dalies paskolų sumažėjo 7 proc. iki 7,1 mlrd. eurų. 2018 metų kovo pabaigoje SEB bankas turėjo 32 klientų aptarnavimo skyrius Lietuvoje, iš jų - 19 finansinių konsultacijų skyrių. SEB banko grupę Lietuvoje sudaro SEB bankas, „SEB investicijų valdymas“ ir „SEB Venture Capital“. Lietuvoje veikia ir kitos SEB grupės įmonės: „SEB gyvybės draudimas“, „Litectus“, SEB grupės paslaugų teikimo centras Vilniuje.