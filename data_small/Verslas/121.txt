Pagal teikiamas pataisas informaciją teritorinėms valstybinėms mokesčių inspekcijoms (TVMI) kas mėnesį privalėtų teikti žemės ūkio produkcijos, kuriai Vyriausybė nustato atsiskaitymo terminus, pirkėjai (prekybos įmonės), kurių pajamos per paskutinius ataskaitinius metus sudarytų 1,5 mln. eurų ir daugiau. Iki šiol tokią prievolę turėjo tik tos prekybos įmonės, kurių pajamos per minėtą laikotarpį siekia 2,9 mln. eurų ir daugiau. Taip pat tai daryti privalėtų ir žemės ūkio produktų perdirbimo įmonės, kiti ūkio ir viešieji subjektai, superkantys žemės ūkio produktus apdoroti, apdirbti, perdirbti, naudoti savo ūkio reikmėms ar maitinimo poreikiams tenkinti ir (arba) parduoti bei kurių pajamos per paskutinius ataskaitinius metus yra 0,3 mln. eurų ir daugiau. Iki šiol tokią prievolę turėjo tik tie žemės ūkio produkcijos pirkėjai - perdirbėjai, kurių pajamos per minėtą ataskaitinį laikotarpį siekia 0,87 mln. eurų ir daugiau. Kaip pažymima dokumento aiškinamajame rašte, prievolė žemės ūkio produkcijos pirkėjams teikti TVMI informaciją apie susidariusias pradelsto termino skolas už pirktą žemės ūkio produkciją buvo įvesta dar 2009 m. „Įvesta atsiskaitymo būklės kontrolė gerokai sumažino pradelsto termino įsiskolinimų sumas šios produkcijos pardavėjams. Pavyzdžiui, 2017 m. gruodžio 1 d. jos sudarė 4,3 mln. eurų, o 2010 m. birželio 1 d. duomenimis, buvo sudariusios net 23,4 mln. eurų. VMI duomenimis, žemės ūkio produkcijos pirkėjų - prekybos įmonių, kurių pajamos 2016 m. sudarė 2,9 mln. eurų ir daugiau, buvo 341. Prekybos įmonių, kurių pajamos sudarė nuo 1,5 iki 2,9 mln. eurų - 198. Žemės ūkio produktų perdirbimo įmonių, kitų ūkio ir viešųjų subjektų, kurių pajamos 2016 m. sudarė 0,87 mln. eurų ir daugiau, buvo 462, o tų, kurių pajamos sudarė nuo 0,3 iki 0,87 mln. eurų - 498“, - teigia Žemės ūkio ministerija. Priėmus projektą, žemės ūkio produkcijos pirkėjų, kuriems gali atsirasti prievolė teikti TVMI informaciją apie susidariusias pradelsto termino skolas, gali susidaryti apie 3-5 proc. nuo bendro potencialių šios produkcijos pirkėjų skaičiaus. Po pristatymo už teisės akto pakeitimus balsavo 71 Seimo narys, balsavusių prieš ir susilaikiusių nebuvo. Seimo plenariniame posėdyje prie šio klausimo svarstymo planuojama grįžti gegužės 29 d.