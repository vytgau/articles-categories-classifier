„Mes turėsime neužilgo svarstyti priemones dėl specializuotų parduotuvių“, – ketvirtadienį Seime žurnalistams pareiškė didžiausios Seimo frakcijos vadovas Ramūnas Karbauskis. Vėliau jis BNS patikslino, kad svarstymai bus pradėti jau šiais metais, o sprendimai tikriausiai nusikels į 2019 metus ir įsigaliotų nuo 2020–ųjų. „Šiais metais tikrai šnekėsimės, o kad priimti sprendimus, bijau, šiais metais galime nespėti, nors nuo kitų metų, kad įsigaliotų, ir teoriškai neįmanoma to padaryti. Bet jeigu Seimas ryžtųsi tam (specializuotų alkoholio parduotuvių steigimui– BNS), tai nuo 2020 metų“, – BNS teigė R.Karbauskis. „Mums reikia pirmiausia metų laikotarpio kaip minimum, kad pamatytume tendencijas, ir tada iš tos analizės galima daryti sprendimą, ar ta priemonė yra būtina“, – pridūrė parlamentaras. Nuo šių metų pradžios valdžia sugriežtino alkoholio prekybą ir uždraudė reklamą – sutrumpino stipriųjų gėrimų įsigijimo laiką ir uždraudė juos parduoti jaunesniems kaip 20 metų žmonėms. Nuo 2020 metų visuose masiniuose renginiuose bus galima prekiauti tik silpnu – iki 7,5 laipsnio – alkoholiu, bus draudžiama prekiauti alkoholiu paplūdimiuose. Lietuvos laisvosios rinkos institutas (LLRI) pernai gruodį skelbė, kad 2017 metais stipriųjų alkoholinių gėrimų rinkoje „šešėlis“ sudarė 24 proc. - 2 proc. punktais daugiau, nei 2015 metais. „Šešėlis“ išaugo, nors bendras ekonomikos „šešėlio“ dydis, 2015 metais siekęs 26 proc., pernai sumenko iki 24 procentų. „Valstiečiai“ rinkimų kampanijos metu žadėjo įvesti ir valstybinį alkoholio prekybos monopolį, tačiau vėliau nuo šio siūlymo buvo atsitraukta, nors R.Karbauskis ne kartą yra pabrėžęs, kad specializuotų parduotuvių idėja išlieka valdančiųjų darbotvarkėje. Sveikatos apsaugos ministerija (SAM) pernaui lapkritį siūlė kol kas nekurti specializuotų parduotuvių ir įvertinti, kaip veiks nuo 2018-ųjų sausio įsigaliojančios prieš alkoholio vartojimą nukreiptos priemonės.