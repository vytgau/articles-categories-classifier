ECB prižiūrimų bankų neveiksnios paskolos praėjusių metų pabaigoje sudarė 721 mlrd. eurų, o pažangą rodė ir problemiškiausių valstybių - Italijos, Ispanijos, Graikijos, Airijos ir Portugalijos - komerciniai bankai. Palyginimui, ketvirtąjį 2016 m. ketvirtį euro zonos bankai turėjo 759 mlrd. eurų neveiksnių paskolų. Neveiksnių paskolų problemos sprendimas yra tapęs vienu pagrindinių ECB veiklos prioritetų, nes ši problema neleidžia bankams skolinti realiai ekonomikai bei stabdo ECB pastangas skatinti skolinimąsi ir infliaciją, pažymi naujienų agentūra „Reuters“. Neveiksnių paskolų santykis visoje euro zonoje pernai krito žemiau nei 5 proc., bet rodiklis Airijoje, Airijoje ir Portugalijoje išliko virš 10 proc. ribos, o Graikijoje - net 45 proc. Tuo tarpu Italijos bankų neveiksnios paskolos 2017 m. pabaigoje siekė 187 mlrd. eurų bei sudarė virš ketvirtadalio visų euro zonos komercinių bankų neveiksnių paskolų. Nepaisant to, rodiklis pastaruoju metu krito ženkliai - palyginimui, 2016 m. pabaigoje Italijos bankai turėjo 248 mlrd. neveiksnių paskolų. Graikijoje neveiksnių paskolų vertė krito iki 101 mlrd., o Ispanijoje - iki 106 mlrd. eurų.