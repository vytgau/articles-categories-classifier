„Šiandien yra jos paskutinė darbo diena, o dėl ko (pasitraukė – BNS), tai tiesiog ji laimėjo konkursą į kitą valstybės instituciją ir ten išeina dirbti“, – BNS sakė ŽŪM Visuomenės informavimo skyriaus vedėja Božena Zaborovska-Zdanovič. Iš pradžių ministerijos atstovė BNS nurodė nežinanti, į kurią instituciją pereina dirbti K. Dimšienė. Vėliau antradienį BNS atsiųstame komentare ji pranešė, kad K. Dimšienė kovo pabaigoje laimėjo atranką į vadovaujančias pareigas FNTT. „Kovo 30 dieną Žemės ūkio ministerijos vyresnioji patarėja Kristina Dimšienė laimėjo atranką Finansinių nusikaltimų tyrimo tarnybos Specialiųjų užduočių valdybos Nusikalstamų veikų tyrimo skyriaus viršininko pareigoms užimti. Laimėjusi atranką K. Dimšienė teisės aktų nustatyta tvarka turėjo būti patikrinta, ar atitinka specialiuosius reikalavimus, būtinus išduodant leidimą dirbti ar susipažinti su įslaptinta informacija“, – komentare teigė B. Zaborovska-Zdanovič. Atsakyme pažymima, kad tik gavus atitinkamą Valstybės saugumo departamento išvadą Vidaus reikalų ministras Eimutis Misiūnas pasirašė įsakymą dėl K. Dimšienės perkėlimo nuo balandžio 25 dienos iš ŽŪM vyresniojo patarėjo pareigų į FNTT, atšaukiant K. Dimšienę iš vidaus reikalų kadrų rezervo. ŽŪM pabrėžia, kad K. Dimšienė nebuvo žemės ūkio ministro B.Markausko politinės komandos narė, nors darbą ŽŪM pradėjo pernai, kuomet ministerijai jau vadovavo B. Markauskas. „Ji nebuvo politinio (asmeninio) pasitikėjimo valstybės tarnautoja. K. Dimšienė buvo ministerijos karjeros valstybės tarnautoja, vykdanti rizikos veiksnių, pavojų ir grėsmių ministerijos bei jos valdymo srities įstaigų ir įmonių veiklos srityse vertinimo, šalinimo ir prevencijos, ministerijos valdymo srities įstaigų ir įmonių priežiūros ir kontrolės funkcijas“, – rašoma ŽŪM komentare. K. Dimšienė nuo 2003 iki 2017 metų dirbo FNTT, prieš pradėdama darbą ŽŪM, yra dirbusi šios tarnybos Specialiųjų užduočių valdybos Nusikalstamų veikų tyrimo skyriaus vyriausiąja tyrėja. ŽŪM pažymi, kad K. Dimšienė nuo 2017 metų rugsėjo 15 dienos buvo „laikinai perkelta, esant tarnybiniam būtinumui“ iš FNTT Specialiųjų užduočių valdybos Nusikalstamų veikų tyrimo skyriaus vyriausiosios tyrėjos pareigų į Žemės ūkio ministerijos vyresniosios patarėjos pareigas. FNTT antradienį informavo BNS, kad tarnybos Specialiųjų užduočių valdybos Nusikalstamų veikų tyrimo skyriaus viršininko pareigos tapo laisvos po to, kai šių metų sausį buvęs šio skyriaus vadovas pasitraukė į pensiją. Kovą vykusioje atrankoje, reikalavimus atitiko du pretendentai, K. Dimšienė, kaip nurodo FNTT, surinko daugiausia balų. Praėjusią savaitę atsistatydino kritikos dėl šeimos ūkininkavimo aplinkybių sulaukusio ministro B. Markausko patarėjas Dalius Žilinskas, dar anksčiau – jo atstovas spaudai Remigijus Bielinskas. Visi ministro patarėjai yra politinio pasitikėjimo valstybės tarnautojai, tuo metu ministerijos patarėjai yra karjeros valstybės tarnautojai.