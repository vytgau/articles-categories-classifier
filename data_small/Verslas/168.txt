JAV valiuta brangsta euro, jenos, svaro ir kitų valiutų atžvilgiu. Euro kursas, antradienio vakare Niujorke siekęs 1,2233 JAV dolerio, trečiadienį smuktelėjo iki 1,2208 JAV dolerio. Jenos atžvilgiu JAV doleris pabrango 0,3 proc. iki 109,11 jenos. O euro kursas Japonijos valiutos atžvilgiu ūgtelėjo 0,1 proc. iki 133,2 jenos. Dešimties metų trukmės JAV vyriausybės obligacijų pajamingumas trečiadienio ryte vėl buvo perkopęs 3 proc. kartelę, tačiau vėliau smuktelėjo iki 2,9996 proc., praneša agentūra „Bloomberg“. „Manau, kad tolesnis JAV vyriausybės obligacijų pajamingumo augimas ir toliau skatins pirkti JAV valiutą“, – pažymėjo „Deutsche Securities“ valiutos prekybos departamento vadovas Wako Ogawa (Vakas Ogava). Vidutinėmis Volstrito ekonomistų prognozėmis, dešimties metų trukmės JAV vyriausybės obligacijų pajamingumas nuosaikiai augs visus metus ir iki metų pabaigos pasieks maždaug 3,15 proc. lygį. „Nomura Holdings“ ekspertų nuomone, dėl didėjančio JAV vyriausybės obligacijų pajamingumo stiprėjant JAV doleriui, kyla rizika daugelio besivystančių rinkų valiutų, naftos, euro ir jenos prognozėms.