Per pirmąjį platinimą pirmadienį išplatinta obligacijų už 20 mln. eurų. Iš viso per trejus metus Finansų ministerija išplatins 68 mln. eurų vertės obligacijų. Tai pirmoji Baltijos šalyse Vyriausybės vertybinių popierių emisija, kurios pritrauktos lėšos bus panaudotos žaliesiems projektams įgyvendinti. Lietuvos Vyriausybės žaliųjų obligacijų emisijos trukmė - 10 metų, obligacijos išperkamos 2028 m. gegužės 3 d. Nominali vienos obligacijos vertė - 100 eurų. Lietuvos Vyriausybė pritrauktas lėšas ketina panaudoti daugiabučių modernizavimui ir energetiniam efektyvumui didinti. Pirmadienį žaliųjų obligacijų išleidimui skirtas renginys Vilniaus „Nasdaq“ akcijų biržoje. Jame finansų ministras Vilius Šapoka sakė, kad Lietuva yra pirmoji tai padariusi valstybė regione, išleidusi tokias obligacijas, ir tai dar vienas žingsnis Lietuvai tampant finansinių technologijų centru. Finansų ministerijos Valstybės iždo departamento direktorius Audrius Želionis Eltai anksčiau sakė, kad žaliosios obligacijos bus platinamos įprastiniu VVP aukciono būdu, tai yra kiekvieną pirmadienį rengiami VVP aukcionai ir vienas iš jų bus skirtas šios emisijos platinimui. Projektas sudaro 68 mln. eurų, palūkanos nustatomos rinkos sąlygomis - pagal pateiktus pasiūlymus aukciono metu. Ministerija ketina perskolinti 68 mln. eurų Viešųjų investicijų plėtros agentūrai už 0,101 proc. padidintas palūkanas. Pinigai bus skirti „Daugiabučių namų modernizavimo fondo“ programai, tačiau nurodoma, kad kitos už žaliąsias obligacijas gautos lėšos galės būti naudojamos ir kitiems projektams. Planuojama, kad paskolos lėšomis bus finansuoti 156 daugiabučių namų modernizavimo projektai. Prognozuojama esamo daugiabučių namų atnaujinimo projektų vidutinė vertė - 464 tūkst. eurų, trukmė - 18 mėnesių. Pirmoji Lietuvoje žaliąsias obligacijas pradėjo platinti „Lietuvos energija“, kuri šiuo būdu pernai vasarą pritraukė 300 mln. eurų. 10 metų trukmės žaliųjų obligacijų emisija, kaip teigiama, tapo didžiausia ir ilgiausios trukmės iš visų kada nors išplatintų emisijų tarp Lietuvos bendrovių bei didžiausia ir ilgiausios trukmės žaliųjų korporatyvinių euroobligacijų emisija visose Vidurio ir Rytų Europos valstybėse.