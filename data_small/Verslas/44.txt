Susisiekimo ministerijos duomenimis, pernai dėl neblaivių vairuotojų kaltės įvyko 186 eismo įvykiai, 2016 m. – 259, 2015 m. – 231, 2014 m. – 321. Daugumos, sukėlusių avarijas, girtumas siekė iki pusantros promilės. Tų, dėl kurių kaltės žuvo žmonės, girtumas dažniausiai viršijo pusantros promilės. Prieš savaitę Vilniuje nuomotu automobiliu avariją sukėlęs vyras pražudė jauną moterį, girtumas viršijo pusantros promilės. Ir vėl svarstoma, kaip elgtis – grąžinti nulinę promilių toleranciją, įrengti alkoblokus automobiliuose ar nuolat kalti į galvas, kad vairuoti neblaiviam – nusikaltimas. Kol kas nuomonės skiriasi. Sovietmečiu girtut girtutėlis traktorininkas nieko nestebino – dažnai už suartą lauką buvo atlyginama buteliu skaidriosios, tad ir visuotinio pasmerkimo nebuvo. Dabar lietuvaičiai persėdo į modernius automobilius, tačiau ir po kelių dešimtmečių mąstymas liko nepakitęs – įlinguoti į mašiną nėra smerktina. Verslininkas Raimundas Savukynas sekmadienį paryčiais nuomotu „CityBee“ automobiliu sankryžoje rėžėsi į stovėjusį taksi. Žuvo jauna mergina, sužalotas jos vaikinas ir taksi vairuotojas. R. Savukynui nustatytas daugiau nei pusantros promilės girtumas (1,51). Dabar jis prašo atjautos, tikina negalįs viešai kalbėti, kodėl ir ar pirmą kartą girtas sėdo prie vairo. Teisme ne vienam tokiam atstovavęs advokatas sako, kad nors įstatymas ir numato griežtas bausmes, jos neatbaido. „Aš manau, kad tuo metu žmogus sėsdamas už vairo nelabai suvokia, kada jis yra išgėręs. Jeigu jis nelabai suvokia, ką jisai daro sėsdamas už vairo, nelabai suvokia ir vairuodamas, ką jisai daro, o tai, įsivaizduokite, kokia yra grėsmė“, – tvirtina advokatas Gintaras Černiauskas. Pasak susisiekimo ministro Roko Masiulio, tokį neatsakingą elgesį pažabotų įpareigojimas nuomojamuose automobiliuose įmontuoti alkoblokus, kad girtas vairuotojas negalėtų užvesti variklio. „CityBee“ tikina, dar iki šios nelaimės svarsčiusi įdiegti tokias technines priemones. Susisiekimo ministerijos duomenimis, vidutinė alkobloko įsigijimo ir aptarnavimo kaina siekia 1400 eurų, o nuoma – 1200 eurų per metus, todėl verslininkai neskuba pritarti tokioms priemonėms. „Skaičiuosimės, žiūrėsimės ir su ministerija aptarsime galimus sprendimo būdus. Šiai dienai negalime pasakyti, koks tai bus būdas“, – sako „CityBee“ vadovas Lukas Yla. Šiuo metu alkoblokai montuojami naujuose mokykliniuose autobusuose, didmiesčių viešajame transporte. Premjeras Saulius Skvernelis abejoja, ar alkoblokai nuomojamuose automobiliuose išspręs problemą, todėl apsispręsti paliktų verslininkams. Kelių policijos tarnybos vadovas Vytautas Grašys taip pat tikina, kad alkoblokai nuomojamuose automobiliuose visos problemos neišspręs. „Aš norėčiau pasakyt, kad eismo įvykį padaro ne automobilis, o žmogus. Jis būna apsvaigęs nepriklausomai nuo to, kokį automobilį jis vairuoja“,– tvirtina V. Grašys. Kovą vyriausybė pritarė įstatymo pataisoms, kurios numato galimybę, įkliuvusiam prie vairo girtam iki 1,5 promilės, savanoriškai rinktis bausmę: prarasti vairuotojo pažymėjimą tam tikrą laiką arba jį atgauti galbūt anksčiau, tačiau nustatytą laikotarpį toks pažeidėjas privalėtų važinėti automobiliu, kuriame įrengtas alkoblokas. Be to, tokį patį laikotarpį jis privalėtu turėti vairuotojo pažymėjimą su kodu „69”, o tai reikštų, kad jis gali vairuoti tik transporto priemonę su įmontuotu alkobloku. Įstatymo pataisoms dar turi pritarti Seimas. Gatvėse apklausiami žmonės reikalauja girtus vairuotojus bausti viešaisiais darbais, neslėpti jų pavardžių Susisiekimo ministras sako, kad dabar įstatymas leidžia skelbti tik pažeidėjų inicialus, gimimo datą. „Nemažai reikės teisinio darbo atlikti. Mes kuo skubiausiai kreipsimės į Teisingumo ministeriją prašydami išaiškinimo, kad galėtume viešinti pavardes“, – tikino R. Masiulis. Ir iš tiesų, viešumas, matyt turėtų poveikį. Per naktinius reidus įkliuvę girti vairuotojai reikalauja nusukti kamerą. „Labai svarbus visuomenės požiūris į tokius žmones, kurie elgiasi neatsakingai. Ir tai turėtų būti didžiulė gėda, kuomet vairuotojas, būdamas neblaivus, vairuoja transporto priemonę“, – sako V Grašys. Tačiau išeitį galima ir dabar rasti. Pavyzdžiui, Širvintų policija ir dabar po teismo sprendimo viešina nubaustų už vairavimą neblaivių pažeidėjų pavardes, nuotraukas bei informaciją apie pažeidimo lygį. Šią savaitę valdančiųjų valstiečių žaliųjų lyderis Ramūnas Karbauskis siūlė panaikinti dabar leistiną 0,4 promilės ribą ir taikyti visiško blaivumo – nulio promilių – reikalavimą. Šį kartą premjeras S. Skvernelis prieštaravo, nors pats būdamas vidaus reikalų ministru taip pat siūlė nustatyti nulinę ribą. Lenktynininkas Benediktas Vanagas sako, kad politikų ginčai dėl alkoblokų tam tikro tipo automobiliuose – tik nedidelis bėdos sprendimas. Valdžia vis griežtina baudas, kurios laukiamų rezultatų neduoda ir neduos. Turime pagaliau pradėti ugdyti žmones, ypač jaunąją kartą, diegti suvokimą, kad alkoholis ir vairavimas – nesuderinami dalykai. O iki tol, kol tas suvokimas rasis, nulis promilių – vienintelė išeitis. „Kadangi nesame investavę į žmonių ugdymą, tai šiuo metu esame priėję prie situacijos, kur nulis promilių galėtų būti laikinas sprendimas. Suprantu, kad nemaža dalis visuomenės teisingai mąstančių, suprantančių kas yra riba, nukentės. Tačiau situacija yra tokia, kad reikia sverti, kas yra svarbiau“, – tvirtina lenktynininkas.