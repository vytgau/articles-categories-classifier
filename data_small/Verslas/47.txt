Skrydžio laiką nuolat keitė Į Antaliją su vyru ir aštuonių mėnesių dukrele atostogauti išvykusi Vilma nė nenutuokė, į kokią situaciją jie paklius. „Grįžti turėjome balandžio 27 dieną. Skrydis buvo numatytas 9 val. 50 min. Lietuviai turėjo iš Lietuvos atskristi į Antaliją ir mes tuo pačiu lėktuvu turėjome grįžti“, – pasakojo Vilma. Tuo metu, kai lietuviai Antalijoje stebėjo švieslentėje vis nukeliamo skrydžio laiką, Vilniaus oro uoste įkalinti keleiviai taip pat skendėjo nežinioje. Kaip DELFI jau rašė, dauguma patyrė net 10 valandų trukusį košmarą. „Iš pradžių gidė lyg tarp kitko pasakė, kad skrydis nukeliamas valandai, vėliau pakeitė laiką į dvyliktą. Kai jau tikėjomės to skrydžio, pakeitė laiką į 13 val. 55 min. Tada kažkas nurodė, kad reikia stoti į eilę priduoti lagaminus“, – pasakojo Vilma, tačiau pridūrė, kad nors ir aptarnaujančios merginos tikino, kad skrydis tikrai įvyks, keleiviai tuo menkai tikėjo. Pati Vilma su vyru aktyviai palaikė ryšį su Vilniuje esančiais draugais. Jie turėjo prasilenkti Antalijoje – iš Vilniaus atskrendantis lėktuvas turėjo Vilmos šeimą parskraidinti atgal. Deja, kai Antalijoje aptarnaujantis personalas teigė, kad lėktuvas iš Vilniaus jau pakilo, Vilmos draugai teigė ką kitą – jie vis dar laukia nežinioje. „Informacija visiškai neatitiko. Mes šnekam su žmonėmis, kurie turi atskristi, jie sako, kad dar nepakilo, o gidės sako, kad jau skrenda. Visą diena buvo taip „muilinama“, – kalbėjo Vilma. – Bet mes pridavėme tuos lagaminus ir išėjome laukti skrydžio. Buvome su vaiku, todėl išėjome iš oro uosto, kad gryname ore ji galėtų pamiegoti. Bet kai grįžome pažiūrėti, ar mūsų skrydis nenukeltas, švieslentėje pamatėme 3 val. 30 min. Čia ne trečia valanda popiet, čia ankstyvas kitos dienos rytas.“ Apkaltino, kad ieškojo gryno oro Pamatę, kad skrydis nukeltas, trijulė pradėjo ieškoti gidės, kuri turėjo suteikti informacijos. Susisiekus paaiškėjo, kad visi keleiviai sodinami į „Novaturo“ autobusus ir bus gabenami į viešbutį, kuriame lauks skrydžio. Prie autobusų atskubėjusi šeima ne tik pamatė čia jau atgabentus jų skrydžiui priduotus lagaminus, bet ir sulaukė nemalonių reakcijų už tai, kad klaidžiojo nutolę nuo grupės. „Bet oficialiai informacijos nebuvo, nei kad turime atsiimti lagaminus, kad turime rinktis prie autobusų“, – pasakojo Vilma ir pridūrė, kad teiravosi kitų keleivių, kaip jiems pavyko sužinoti, kur reikia eiti. Šie esą patvirtino, kad oficialaus informavimo nebuvo, esą tai tiesiog perdavė vieni kitiems. Situacija tapo nebevaldoma „Tos mergaitės buvo labai jaunos, jos absoliučiai nevaldė situacijos. Jos pačios nežinojo, kaip elgtis, jos pačios negavo jokios informacijos iš „Novaturo“, joms pačioms buvo meluojama, kad lėktuvas iš Vilniaus pakilo. Tos mergaitės ir mums guodėsi, kad yra tokios pačios nelaimėlės, kurios naktį kėlėsi ir panašiai“, – vardijo Vilma. Su mažyle į Antaliją keliavusi Vilma teigia, kad šeimų su vaikais ten buvo daugybė. „Niekas nepaklausė, ar reikia kokios pagalbos, ar radote, kur pasišildyti maistelį, ar gavote iš kur nors vandens. Niekas net nepaklausė, net nekalbu apie tai, kad niekas nepasiūlė kokių užkandžių ar vandens“, – piktinosi Vilma. Jos teigimu, pavargę ir nežinioje laikomi keleiviai ėmė piktintis. „Aš tiesiogine ta žodžio prasme lipau per galvas su dukra ant rankų, kad galėčiau gauti kambarį viešbutyje, į kurį mus atvežė. Žmonės pikti, tolerancijos nulis, nors buvo pasakyta, kad pirmenybė teikiama šeimoms su vaikais“, – situaciją piešė Vilma. Tiesa, viešbutyje lietuviams turėjo būti pasiūlyta maisto, tačiau jie į viešbutį atvyko kaip tik besibaigiant pietų maistui. Anot Vilmos, atvykėliams buvo pasiūlyta „sausų ryžių“. Situaciją apsunkino ir tai, kad kai kurios šeimos liko be lagaminų. O juose liko ir mažylių drabužėliai bei kiti reikalingi daiktai. Kilo panika 40 km iki viešbučio keliavę lietuviai po valandos viešbutyje sužinojo dar vieną naujieną – šeimos su vaikais netrukus bus vėl gabenamos atgal į oro uostą, esą atsirado vietų ankstesniame lėktuve. „Kas pirmesnis lipo per galvas užsiimti vietas, tas ir skrido, – apie grūstį, kuri susidarė lipant į autobusą, kalbėjo Vilma. – Galiausiai buvo kelios šeimos, kurios liko stovėti prie autobuso, nes tiesiog netilpo. Tačiau vėliau kažkiek prasistumdė. Šiaip skrido tie, kas pirmesnis, kelios šeimos viešbutyje liko savo noru sakydamos, kad vaikai per daug pavargę vėl keliauti ir rizikuoti.“ Vilma pasakoja, kad vienas labiausiai nustebinusių aptarnaujančių merginų veiksmų – ranka sudarinėjami keleivių sąrašai. „Atrodo, kad turime tokias technologijas ir buvo tiksliai aišku, kas tą dieną turi skristi atgal. Bet jos vaikščiojo ir dešimt kartų viską surašinėjo. Rašė ant lapų, ant lapelių, kurie pasimetė. Jos visiškai nevaldė situacijos, – kalbėjo pašnekovė. – Galiausiai jos pačios pradėjo verkti tualete ir skųstis, kad jų viršininkai joms nieko nesako ir jas pačias kvailina.“ Anot pašnekovės, buvo akivaizdu, kad jaunoms merginoms tokia stresinė situacija buvo pirma. „Jos puolė į ašaras, buvo akivaizdu, kad gidėmis dirba dar visai neseniai. Žmonės pavargę ir pikti. O kai žmonės būna pikti, jie išsikrauna visomis prasmėmis. Vieni kitus „gatavi“ už plaukų pešti. Aš supratau, kad jei pati nelipsiu per galvas su kūdikiu rankose, tai neaišku, kada grįšiu ir kiek čia dar tampysiuos, – pasakojo pašnekovė. – Mes pykomės ir riejomės vieni su kitais.“ Ieškos kompensacijų Šiuo metu jau savo namuose esanti Vilma teigė, kad sieks išsikovoti kompensaciją už patirtus nesusipratimus. „Nuo pusės septynių ryto iki pirmos valandos nakties buvome ant kojų. Tik tada atsidūrėme Vilniaus oro uoste. O su vaikais ant rankų: nei prigulti, nei pavalgyti normaliai“, – pasakojo pašnekovė. Jos teigimu, aštuonių mėnesių dukrelė pirmą kartą per visą dieną šviežiai gaminto maisto gavo tik lėktuve. Dalis keleivių į Vilnių iš Antalijos pakilo po 21 val. Beje, šeštadienį Vilniaus oro uoste vėl pasikartojo penktadienio įvykiai. Vilmos teigimu, į Antaliją turėjęs pakilti lėktuvas vėlavo net keturias valandas. „Small Planet Airlines“ atsiprašė už susidariusią situaciją Situacija kilo po to, kai sugedo iš Vilniaus į Antaliją turėjęs skristi lėktuvas. Tas pats lėktuvas turėjo paimti keleivius iš Antalijos ir parskraidinti juos į Vilnių. Keleiviai 5 val. 45 min. turėjo išskristi į Antaliją, tačiau tuo metu, kai jau tikėjosi sėsti į lėktuvą, buvo pranešta, kad skrydis atidedamas. Dalis keleivių į Antaliją iš Vilniaus išskrido penktadienio vakarą, šiek tiek po pusės šešių. Penktadienį DELFI susisiekus su „Small Planet Airlines“ rinkodaros vadovu Simonu Bartkumi, šis atsiprašė už sukeltus nepatogumus ir paaiškino, kodėl kilo tokia situacija. „Ryte viename mūsų lėktuve, su kuriuo buvo suplanuotas skrydis į Antaliją, buvo pastebėtas gedimas. Buvo suplanuota skristi „Airbus A320“ lėktuvu, kuriame turėjo būti 220 keleivių. Kelias valandas užtruko patikra, paskui buvo nuspręsta imti kitą, pakaitinį lėktuvą, kuriame buvo 180 vietų. Buvo nuspręsta dalį keleivių skraidinti kitu lėktuvu. Tačiau kol viskas įvyko, išseko suplanuotos įgulos darbo laikas ir teko keisti įgulą. Dabar vyks kiti suplanuoti skrydžiai“, – kalbėjo S. Bartkus. Kompensacijos: kas kada kam priklauso „Lėktuvo techninis gedimas – viena iš dažniausių skrydžio sutrikdymo priežasčių. Už lėktuvo techninį stovį atsakingos oro linijos pagal ES įstatymus nukentėjusiems privalo išmokėti kompensaciją. Šiuo atveju, kadangi skrydis vėlavo daugiau nei tris valandas, ir atstumas iki Antalijos yra apie 2000 km, kiekvienam nukentėjusiam priklauso kompensacija, siekianti 400 eurų. Verta prisiminti, jog kompensacija priklauso net ir tuo atveju, jei keleiviams belaukiant skrydžio buvo suteiktas maitinimas ar apgyvendinimas,“ – DELFI atsiųstame komentare rašo „Skycop“ vadovas Marius Stonkus. UŽPILDYTI PRETENZIJĄ „SMALL PLANET AIRLINES“ KELEIVIAMS, GALIMA ČIA. Europos vartotojų centras Lietuvoje informuoja, kad atšaukto skrydžio atveju keleiviai turi teisę į pasirinkimą atgauti už bilietą sumokėtus pinigus arba vykti kitu maršrutu: - per septynias dienas atgauti visą už bilietą jį perkant sumokėtą sumą, už neįvykusios kelionės dalį arba dalis sumokėtą sumą ir už jau įvykusią kelionės dalį ar dalis sumokėtą sumą, jei pagal keleivio numatytą kelionės planą skrydis nebeteko prasmės, taip pat tam tikrais atvejais – kaip galima greičiau skrydį į pirmąją išvykimo vietą; - kaip galima greitesnį nukreipimą kitu maršrutu į galutinę paskirties vietą panašiomis kelionės sąlygomis; - nukreipimą kitu maršrutu į galutinę paskirties vietą panašiomis kelionės sąlygomis kitu keleiviui patogiu laiku, jeigu yra vietų. Teisė į rūpinimąsi (pasirinkus laukti kito skrydžio): Atsižvelgiant į laukimo laiką, Jums turi būti pasiūlyti maistas ir gaivieji gėrimai, apgyvendinimas viešbutyje, transportas iš oro uosto į apgyvendinimo vietą (viešbutį ar kitą) ir atgal, galimybė du kartus nemokamai paskambinti telefonu, išsiųsti telekso ar fakso pranešimus arba elektroninius laiškus. Teisė į kompensaciją 250* Eur visų 1,5 tūkst. km ar mažesnio atstumo skrydžių atveju; 400* Eur visų didesnio kaip 1,5 tūkst. km atstumo Bendrijos vidaus skrydžių ir kitų 1,5 tūkst. – 3,5 tūkst. km atstumo skrydžių atveju; 600* Eur visų skrydžių, kuriems netaikomas a arba b punktas, atveju. * Kai keleiviams siūloma vykti į galutinę paskirties vietą kitu maršrutu ir kito skrydžio atvykimo laikas yra vėlesnis už keleivio įsigytame biliete nurodytą tvarkaraštyje numatytą atvykimo laiką mažiau kaip a) dviem valandomis – 1,5 tūkst. km ar mažesnio atstumo skrydžių atveju; b) trimis valandomis – visų didesnio kaip 1,5 tūkst. km atstumo Bendrijos vidaus skrydžių ir visų kitų 1,5 tūkst. – 3,5 tūkst. km atstumo skrydžių atveju; c) keturiomis valandomis – visų skrydžių, kuriems netaikomas a arba b punktas, atveju, skrydį vykdantis oro vežėjas gali 50 proc. sumažinti 1 dalyje numatytą kompensaciją. Kompensacija nepriklauso šiais atvejais: - jeigu skrydis buvo atšauktas dėl ypatingų aplinkybių, kurių nebūtų buvę galima išvengti net ir imantis visų pagrįstų priemonių, ir, jei aviakompanija gali tai įrodyti; jeigu buvo pranešta apie atšaukimą mažiausiai prieš 2 sav. iki tvarkaraštyje numatyto išvykimo laiko; - pranešta apie atšaukimą ne daugiau kaip prieš 2 sav. ir ne mažiau kaip prieš 7 d. iki tvarkaraštyje numatyto išvykimo laiko ir buvo pasiūlyta keliauti kitu maršrutu, išvykstant ne daugiau kaip 2 val. anksčiau už numatytą išvykimo laiką ir atvykti į galutinę paskirties vietą mažiau kaip keturiomis valandomis vėliau už tvarkaraštyje numatytą atvykimo laiką; pranešta apie atšaukimą mažiau kaip prieš 7 d. iki tvarkaraštyje numatyto išvykimo laiko ir buvo pasiūlyta keliauti kitu maršrutu, išvykstant ne daugiau kaip 1 val. anksčiau už numatytą išvykimo laiką ir atvykti į galutinę paskirties vietą mažiau kaip 2 val. vėliau už tvarkaraštyje numatytą atvykimo laiką.