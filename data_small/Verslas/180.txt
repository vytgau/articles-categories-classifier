„Tą rodo ne tik viešojoje erdvėje suaktyvėję skelbimai, siūlantys įsigyti alkoholio draudžiamu laiku, bet ir vis dažniau pasirodanti informacija apie policijos sulaikytus nelegalų alkoholį gaminančius asmenis. Jau kurį laiką nerimą kėlusius ženklus apie šešėlio suaktyvėjimą patvirtina ir statistiniai duomenys, rodantys, kad pildosi niūriausios prognozės“, - teigia viešosios įstaigos „Lietuva be šešėlio“ vadovas Kęstutis Kupšys. Kaip Eltai sakė K. Kupšys, ketvirtadienį spaudos konferencijoje „Lietuva be šešėlio“ bus atkreiptas dėmesys į akcizinių prekių šešėlio grėsmę, skatinant skirti resursų užkardymo priemonėms. Apie atsigaunančią prekybą nelegaliu alkoholiu taip pat kalbės Lietuvos laisvosios rinkos instituto šešėlinės ekonomikos tyrimų vadovas Vytautas Žukauskas ir bendrovės „Spinter tyrimai“ vadovas Ignas Zokas. Apie nelegalios prekybos įtaką verslui pasisakys parduotuvėlę šalia Jurbarko turintis smulkusis verslininkas Vidas Šukys. ELTA primena, kad nuo šių metų pradžios įsigaliojo prekybos alkoholiu ir jo reklamos ribojimai. Licenciją prekiauti alkoholiu turinčios parduotuvės šiokiadieniais alkoholio gali parduoti nuo 10.00 iki 20.00 val., savaitgaliais - nuo 10.00 iki 15.00 val. Tiek parduotuvėse, tiek viešojo maitinimo įstaigose alkoholinius gėrimus gali įsigyti 20 metų amžiaus ir vyresni blaivūs asmenys. Pardavėjai įpareigoti visų, jaunesnių nei 25 metų amžiaus, arba atrodančių jaunesnių nei 25 metai, pirkėjų prašyti pateikti tapatybę patvirtinantį dokumentą. Nuo metų pradžios uždrausta alkoholio reklama. Informacija apie alkoholinius gėrimus neribojama alkoholiniais gėrimais prekiaujančių įmonių interneto svetainėse, parduotuvėse ir viešojo maitinimo vietose, taip pat alkoholio verslu užsiimančių įmonių pastatų iškabose ir ant šių įmonių automobilių, tačiau įmonėms, prekiaujančioms alkoholiniais gėrimais, alkoholio reklamą draudžiama skleisti socialiniuose tinkluose.