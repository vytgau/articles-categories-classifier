Per pirmuosius tris mėnesius Valstybinės mokesčių inspekcijos kišenė vien iš viešojo maitinimo sektoriaus pasipildė beveik milijonu eurų. Sėkminga VMI kampanijos pradžia patvirtina, kad ne draudimai, o žaidimai ir loterijos gali būti efektyvesnis įrankis mokėtojų įpročiams keisti. Prizai skiriasi, tikslai – tie patys Kvitų loterija kaip priemonė, mažinanti PVM ir kitų mokesčių grobstymą, iki šiol išbandyta Lenkijoje, Slovakijoje, Maltoje, Gruzijoje, Portugalijoje, Kroatijoje, Čekijoje, Rumunijoje. Beveik tuo pačiu metu kaip ir Lietuva apie valstybinę čekių loteriją paskelbė ir Graikija. Šioje šalyje kiekvieną mėnesį burtų keliu atrenkama 1000 piliečių, kuriems suteikiama 1000 eurų vertės lengvata mokesčiams. Gruodžio mėnesio loterijoje dalyvavo rekordinis gyventojų skaičius – daugiau nei 5 milijonai graikų. Prizai, kurie už čekius gyventojų laukia skirtingose Europos šalyse, yra labai nevienodi. Kaimyninės Lenkijos gyventojai, paskelbus loteriją 2015 m., buvo apdovanojami naujais automobiliais, nešiojamaisiais ir planšetiniais kompiuteriais. Automobiliais apdovanoti ir portugalai, kurie 2013 m. registruodami savo čekius kas savaitę galėjo laimėti „Audi A4“. 2016 m. paskelbus loteriją Slovėnijoje, buvo siūlomi 15 000, 10 000 ir 5000 eurų vertės piniginiai prizai. Čekius registruojantiems čekams siūlomos piniginės premijos: 1 mln. Čekijos kronų (apie 40 000 EUR), 300 000 kronų (apie 11 880 EUR), 20 000 kronų (apie 8000 EUR) ir nauja mašina. Lietuvoje kvitų loterijos prizai gerokai kuklesni: kas savaitę išdalinama 10 prizų po 200 eurų, o kas mėnesį galima laimėti 5000 eurų. Nori telefono – mokėk mokesčius Ugdant naujus mokėtojų įpročius, loterijos taikomos ir privačiajame sektoriuje. Mokėjimų sistema „Viena sąskaita“ laiku atsiskaityti už komunalines paslaugas gyventojus skatina kas mėnesį vieną vartotoją apdovanojant išmaniuoju telefonu. Dėl šios iniciatyvos per pirmuosius tris mėnesius buvo papildomai apmokėtos 48 343 sąskaitos atskiriems komunalinių paslaugų teikėjams, o bendras laiku apmokėtų sąskaitų skaičius padidėjo 10 proc. „Tai naudinga patiems mokesčių mokėtojams, nes kas mėnesį laiku atsiskaitydami, jie gerina savo kredito istoriją. Komunalinių paslaugų teikėjai savo ruožtu išvengia įsiskolinimų“,- komentuoja „Viena sąskaita“ vadovas Šarūnas Stanislovėnas. Šešėlio atsisako patys gyventojai Daugumos Europos šalių patirtis rodo, kad kvitų loterijos ne tik pagerina mokesčių surinkimą, bet ir gyventojų skundų pagalba padeda kovoti su šešėlinę buhalteriją vedančiais prekybos ir paslaugų tiekėjais. Slovakijoje vykusios čekių loterijos metu per 6 mėnesius buvo užregistruota net 7000 skundų, susijusių su kvitų neišduodančiomis įstaigomis. Tai yra 20 kartų daugiau nei ankstesniais laikotarpiais, kuomet loterija nebuvo vykdoma. Graikijoje, įvedus čekių loteriją, siekiama ne tik mažinti PVM grobstymą, bet ir paskatinti atsiskaitymus bankinėmis kortelėmis, eliminuojant nelegalias derybas parduotuvėse. Tai, jog šis tikslas įgyvendinamas sėkmingai, liudija padidėję atsiskaitymai bankinėmis kortelėmis: gruodžio mėnesį transakcijos siekė 2.8 milijardus eurų ir gerokai viršijo liepos ir rugpjūčio transakcijų sumas, kurios vasaros mėnesiais dėl turistų antplūdžio paprastai būna didžiausios. Įdiegus loterijų praktiką Lietuvoje, Valstybinė mokesčių inspekcija tikisi ne mažesnių pergalių. Jau šiandien žaidime užregistruotų kvitų skaičius yra peržengęs milijoną, o laimingieji gyventojai išsidalino per 60 tūkst. eurų prizinį fondą.