Kauno „Žalgirio“ krepšininkai ketvirtadienio vakarą ant kojų pakėlė visą Lietuvą, pirmieji patekę į Eurolygos finalinį ketvertą. „Žaliai baltų“ banga iš „Žalgirio“ arenos užliejo visą šalį, o arenoje paliko nugalėtojų dvasią. Ją perimti siekia „mūsų svajonių komanda“ vadinama Lietuvos ledo ritulio rinktinė, kuri nori iškovoti pasaulio ledo ritulio čempionato IB diviziono auksą ir yra per vieną žingsnį nuo jo. Rinktinei tetrūksta vienos pergalės prieš Estijos rinktinę, arba pastarųjų nesėkmės šiandien ir Lietuvos pergalės prieš Ukrainą. Tačiau visų šių skambių sportinių šimtmečio akordų galėjo ir nebūti, jei ne sklandus „Žalgirio“ arenos, asociacijos „Hockey Lietuva“ ir kelių dešimčių „Žalgirio“ darbuotojų triūsas. Šią savaitę pirmą kartą šalies istorijoje ledo ritulys keitė krepšinį, o krepšinis ledo ritulį net keturis kartus per dvi dienas. Arena buvo transformuojama naktimis ir itin suspaustu grafiku. Vykstant tokio masto darbams nebuvo nė vieno didesnio nesklandumo. „Noriu padėkoti visiems dirbusiems arenoje ir padėjusiems kurti dvi įspūdingas šventes. Išvengėme kritinių situacijų ir abu renginiai vyksta be jokių nesklandumų. Dar smagiau, kad sportiniai rezultatai puikūs. Po įspūdingos „Žalgirio“ sėkmės noriu pakviesti visą Lietuvą į „Žalgirio“ areną padėti ledo ritulio rinktinei iškovoti istorinę pergalę“, – apie milžiniškus darbus „Žalgirio“ arenoje sakė ledo ritulio čempionato organizacinio komiteto vadovas Remigijus Valickas. Lietuvos ledo ritulio rinktinė „Žalgirio“ arenoje sužais dar dvi kovas: penktadienį 19.30 val. su Ukraina ir šeštadienį, 19.30 val. su Estija. „Mūsų svajonių komanda“ šiame čempionate yra per žingsnį nuo aukso. 