„Esu labai sujaudinta ir labai didžiuojuosi Lietuvos komanda, jos žaidimu“, – po lemiamų pasaulio ledo ritulio čempionato Kaune rungtynių džiaugėsi Dainiaus Zubraus žmona kanadietė Nathalie Sanschagrin. Greta jos „Žalgirio“ arenos ložėje nenustygo jųdviejų dukra 11-metė Emma, šypsena švytėjo ir poros vyresnėlis – 15 metų sūnus Tomas. Visas Lietuvos rinktinės rungtynes kartu su marčia ir anūkais stebėjo ir D. Zubraus tėvas Gintas Zubrus, kaip visi trys jo vaikai, įleidęs šaknis JAV. Auksinį čempionato mačą iš tos pačios ložės matė ir Dariaus Kasparaičio mama Laima bei sesuo Lina. D. Zubraus žmona prisipažino, kad nervinosi stebėdama lemiamą lietuvių kovą su estais. Bet ji nėra tikra, ar tai buvo paskutinės vyro rungtynės Lietuvos rinktinėje, kaip iškart po šeštadienio dvikovos teigė pats puolėjas. „Dabar manau, kad paskutinės. Bet tikrai nežinau, gal jis vėl apsigalvos“, – šyptelėjo kanadietė, kartu su vaikais Vilniuje stebėjusi ir 2014 m. pasaulio pirmenybes, kuriose žaidė D. Zubrus. Pernai ji buvo nustebusi, kai Dainius pasakė, kad ketina vėl apsivilkti Lietuvos rinktinės aprangą: „Bet pasakiau, kad jei dėl to jis bus laimingas – pirmyn.“ D. Zubraus tėvas irgi nėra 100 procentų įsitikinęs, kad jo sūnus galutinai atsisveikino su nacionaline komanda. „Dainius buvo nečiuožęs beveik pusantrų metų, bet per 6 ar 7 mėnesius spėjo pasiruošti pasaulio čempionatui. Dainius ir Darius labai svarbūs rinktinei. Ne tik ant ledo, kur išryškėja jų patirtis, bet ir rūbinėje. Juk jie sužaidę daugybę aukščiausio lygio rungtynių, matę visko. Bet matau, kad auga nemažai talentingo jaunimo, tikiuosi, kad jie progresuos ir rinktinė bus gera ir be veteranų. Manau, kad Dainius dar galėtų žaisti, tik nežinau, ar norės“, – kalbėjo G. Zubrus. Jam labai įstrigo nepažįstamų žmonių ištarti žodžiai: „Kai kartu su Nathalie ir anūkais ėjome per Kauną, žmonės kažkaip atpažino, kad esu Dainiaus tėvas ir sako: „Ačiū jums už sūnų“. Įsivaizduokite, kaip tai paglostė širdį. Kai nepažįstamas žmogus dėkoja už sūnų. Tai esu girdėjęs ne vieną kartą ir labai dėl to didžiuojuosi. Labai malonu, kad varžybos vyksta Lietuvoje, kur Dainių gerbia ir myli.“ G. Zubrus mano, kad auksą Kaune iškovojusi komanda – stipriausia kada nors suburta Lietuvos ledo ritulio rinktinė: „Susirinko visi geriausieji. Jei anksčiau būdavo sunku surinkti komandą, tai dabar prie rinktinės durų – konkurencija. Neabejoju, kad po šio čempionato Lietuvos ledo ritulyje bus suaktyvėjimas, į treniruotes ateis daugiau vaikų.“ Daugybę stipriausios planetos ledo ritulio lygios NHL rungtynių, kuriose žaidė D. Zubrus, mačiusi N. Sanschagrin negailėjo pagyrų „Žalgirio“ arenos tribūnose susirinkusiai daugiatūkstantinei miniai: „Atmosfera arenoje fantastiška. Publika čia triukšmingesnė ir labiau entuziastinga nei NHL. Ji daug aktyviau reaguoja į įvykius aikštėje.“ Kai po čempionato apdovanojimų ant ledo plūstelėjo žiūrovai, tarp jų buvo ir D. Zubraus šeima, ir D. Kasparaičio mama ir sesuo. „Esu labai laiminga“, – šypsojosi L.Kasparaitienė, kuriai sūnus ant kaklo užkabino aukso medalį. Bet ji yra tvirtai įsitikinusi, kad tai pirmas ir paskutinis su Lietuvos rinktine iškovotas apdovanojimas: „Jis tikrai išeina į užtarnautą poilsį. Dariaus svajonė buvo sužaisti už Lietuvą. Jis ją įgyvendino ir pirmadienį išskrenda atgal į Ameriką“. Tuo pačiu lėktuvu iš Lietuvos išskris ir D. Zubrus su šeima – jis pernai įsikūrė greta Majamio esančiame Parklende. O D. Kasparaitis jau senokai gyvena Majamyje. Ten jo sugrįžtančio laukia gyvenimo draugė iš Švedijos Lisa bei šeši vaikai.