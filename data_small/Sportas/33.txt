Lietuvos rankininkas pelnė 7 įvarčius ir buvo antras pagal rezultatyvumą nugalėtojų gretose. Iki šiol nė vienas lietuvis nebuvo žengęs taip toli stipriausioje Europos rankinio lygoje. Po pergalingų rungtynių tiesioginės transliacijos metu duodamas interviu J. Truchanovičius džiaugėsi klubo sėkme bei nuopelnus skyrė ekipos treneriui Patricui Canayeriui. „Labai didžiuojuosi tuo, ką padarėme, visa tai yra didelio darbo pasekmė. Tikėjome savo jėgomis ir nuoširdžiai dirbome, dabar esame tarp keturių stipriausių ekipų. Tai didelis mūsų trenerio nuopelnas, kuris yra tiesiog rankinio genijus“, – stratego indelį išskyrė lietuvis. Pirmasis šių komandų mačas Vokietijoje baigėsi lygiosiomis 28:28. Pirmą kartą lygos istorijoje į finalo ketverto varžybas pateko net trys vienos šalies komandos –„Montpellier“, „Paris Saint-Germain“ ir „Nantes“ (visos – Prancūzija). Pusfinalyje kovos ir čempiono titulą ginantis „Vardar“ (Makedonija) klubas. Finalo ketverto turnyras vyks gegužės 26-27 dienomis vyks Kelne (Vokietija). Pusfinalio burtai bus traukiami gegužės 2 dieną.