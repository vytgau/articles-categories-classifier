„Visų pirma mes turime ištaisyti klaidas, kurias darėme paskutinėse rungtynėse su Vengrija. Rungtynės buvo sunkios dėl to, kad daugumai žaidėjų tai yra tik pati sezono pradžia. Taip pat šiame etape sudėtyje neturime nemažai svarbių žaidėjų. Tačiau šeštadienį žaisime namuose, todėl tikiuosi, kad žaidimas bus geresnis, taip pat prisijungs porą naujų žaidėjų, kurie negalėjo vykti į Vengriją“, – konferencijoje sakė Lietuvos rinktinės treneris iš PAR Ntando Manyosha. Šiuo metu Lietuvos rinktinė Šiaurės konferencijoje turi 13 taškų ir yra užtikrinta lyderė. Antrąją vietą užima Ukraina (5 tšk.), o latviai su švedais (po 4 tšk.) dalinasi 3-4 pozicijas. Tiesa, lietuviai yra sužaidę vieneriomis rungtynėmis daugiau. „Atmosfera komanda yra gera. Iš švedų tikimės gero žaidimo. Stengsimės įgyvendinti trenerių planus. Treniruotės parodo, kad suprantame savo klaidas, stipriname gynybą ir viską darysime, kad būtų kuo geresnis žaidimas“, – pabrėžė Lietuvos rinktinės kapitonas Žygimantas Radžius. Rinktinės trenerio asistentas Gediminas Marcišauskas taip pat sutiko, kad svarbiausias uždavinys yra stiprinti gynybą. Tikimasi, kad Lietuvos rinktinė susilauks didelio sirgalių palaikymo, nes didysis regbis į Telšius atvyks pirmąjį kartą. „Išvados yra padarytos, visą šią savaitę stengsimės taisyti klaidas. Džiaugiuosi, kad žaidėjai yra nusiteikę, žaisime namuose, o tai turi būti į naudą. Malonu bus parodyti aukščiausią Lietuvos regbį Telšiams, todėl laukiame didelio žiūrovų dėmesio“, – kalbėjo G. Marcišauskas.  Prieš metus išvykoje Lietuvos regbininkai permainų krečiamą Švedijos komandą nugalėjo net 52:14. Jeigu lietuviai taps Šiaurės konferencijos nugalėtojais, jie gegužės 19 dieną žais rungtynes su Pietų konferencijos nugalėtoja Malta dėl patekimo į aukštesnį – „Trophy“ – divizioną.