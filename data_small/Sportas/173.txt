Didelį susidomėjimą sukėlusio čempionato organizatoriai patenkinti lietuvaičių noru pamatyti ledo ritulį, o prieš pat čempionatą turi gerų naujienų dar nespėjusiems įsigyti bilietų. „Žalgirio“ arenoje įrengus ledo ritulio bortus ir užliejus ledą paaiškėjo, kad tribūnos talpins 300 žiūrovų daugiau nei manyta. Papildomos vietos atsirado arčiausiai aikštės vidurio, kai techniškai pavyko dalį stumdomų tribūnų pritraukti prie pat apsauginių aikštės stiklų. Tuo pačiu atsirado galimybė įsigyti bilietus ir trečiajame arenos aukšte, kai televizijos transliacijų organizatoriai perplanavo kamerų vietas. Tad aistruoliai galės ledo ritulį stebėti prie pat aikštės, o vienos populiariausių vietų turėtų būti už komandų atsarginių žaidėjų suolų. Tai 102, 103, 104, 105 sektoriai. Tokiu būdu bus galima ne tik stebėti ledo ritulį, tačiau ir vos ne betarpiškai dalyvauti komandos štabo veiksmuose.