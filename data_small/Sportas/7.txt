Pirmoje tarpusavio dvikovoje „Real“ svečiuose įveikė „Bayern“ 2:1, todėl Madride Vokietijos čempionai privalo pelnyti bent du įvarčius. Turint galvoje, kad Turino „Juventus“ Ispanijos sostinėje vos nenubaudė 3 įvarčių persvarą turėjusį karališkąjį klubą, J. Heynckeso auklėtiniams viskas yra realu. Pastarąjį kartą „Bayern“ Madrido komandą jos aikštėje nugalėjo 2001 metais. Tuomet „bavarai“ pusfinalyje palaužė „Real“ 1:0. Tiesa, iš pastarųjų 10 tarpusavio rungtynių net 8 laimėjo „Real“. Miuncheno klubas seniai užsitikrino Vokietijos čempiono titulą, o Madrido komanda Ispanijoje žengia tik trečia – šalies čempione jau tapo „Barcelona“. Vokietijos komandą ir jos gerbėjus labiausiai neramina lemiamoms rungtynėms teisėjauti paskirtas turkų arbitras Cuneytas Cakiras. Jis kelia nelabai gerus prisiminimus „Bayern“ – 41 metų teisėjas švilpė 2016 metų Čempionų lygos pusfinalyje, kur Madrido „Atletico“ įveikė Miuncheno ekipą. Turko sprendimai aikštėje tuomet buvo vertinami gana prieštaringai. Vokietijos žiniasklaida paskaičiavo, kad „Real“ C. Cakirui teisėjaujant iš 10 rungtynių laimėjo 6, o pralaimėjo tik 2. Iš pastarųjų – 2017 metų atsakomąją dvikovą prieš Madrido „Atletico“ 1:2, tačiau to užteko, kad „Real“ prasibrautų į finalą. „Tikiuosi teisėjo, kuris bus objektyvus, nešališkas ir švilps korektiškai. Ir kad rungtynių baigtį lems ne teisėjo sprendimai, o žaidėjai“, – paklaustas apie turkų teisėją savo nuomonę išsakė „Bayern“ strategas Juppas Heynckesas. „Real“ gali tapti pirmąja UEFA Čempionų lygos komanda, kuri į finalą pateks trečius metus iš eilės. 🏟️ #UCLfinal 🏆#MondayMotivation pic.twitter.com/iuv05tMrFy — UEFA Champions League (@ChampionsLeague) April 30, 2018  GALIMOS STARTO SUDĖTYS „Real“: Navas; Nacho, Ramosas, Varane'as, Marcelo; Modričius, Kroosas, Casemiro; Asensio, Benzema, Ronaldo. Nežais: Carvajalis, Isco (traumos). Abejojama: Nacho. „Bayern“: Ulrichas; Kimmichas, Hummelsas, Süle, Alaba; Martinezas, Thiago, Jamesas, Mulleris, Ribery; Lewandowskis. Nežais: Neueris, Boatengas, Vidalis, Robbenas, Comanas. Abejojama: Alaba. SAVAITGALIO REZULTATAI „Real“ 2-1 „Leganes“ „Bayern“ 4-1 „Eintracht“ KOMENTARAI Zinedine'as Zidane'as, „Real“ treneris: „Tai – pusfinalis ir mes žinome, koks jis svarbus, ir ką turime padaryti. Mums nieko nereikia keisti. Pademonstruosime šiose rungtynėse, kad norime ir nusipelnome patekti į finalą. Kad ir kas nutiktų, esame komanda ir galime padaryti viską. Pagrindinis dalykas – pergalė ir noras aikštėje ją iškovoti. Geriausias scenarijus būtų greitas įvartis ir tai pamėginsime padaryti“. Juppas Heynckesas, „Bayern“ treneris: „Atvykstame į Madridą, kad ištaisytume klaidas ir išnaudotume savo šansą. Žinome, kad „Real“ siekia trečio Čempionų lygos titulo iš eilės ir mūsų užduotis nuo to nepalengvėja. Madrido ekipa pratusi prie didelės svarbos rungtynių. Tačiau būsime itin nepatogus varžovas – atakuosime. Pelnyti įvarčius – tai yra įrašyta „Bayern“ komandos DNR. Norime patekti į finalą, o didelė valia gali kalnus nuversti. Šiose metų rungtynėse viską lems mažos detalės, padarysime viską, kas nuo mūsų priklauso“. 