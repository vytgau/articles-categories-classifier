Lietuvos ledo ritulio rinktinės atstovas spaudai Vaclovas Gedvilas sako, kad ankstyvas testavimas jau duoda vaisių. „Transformacijos darbai kol kas vyksta labai sklandžiai. Dar vasario mėnesį atlikome aikštės testus ir matavimus, todėl dabar sustatyti bortus yra kas lengviau. Ši procedūra yra labai atsakinga, nes bent vienas milimetras į šoną, atsiranda tarpai ir konstrukcijos nebegali susijungti“, – kalbėjo atstovas spaudai. Pasak jo, atlikti visus aikštelės darbus prireikė 5 dienų, o šiandien įvyks techninės rungtynės, kuriose bus tikrinamas pasiruošimas. „Ledas atsirado antradienį ir šiandien jau yra visiškai paruoštas varžybos. Vyks jaunimo rungtynės, kurios bus skirtos techniniam testavimui. Kaip veikia švieslentė, pro kur išeiti komandoms, teisėjams, ar užtenka vietos ir komandos viena kitai nemaišo, o taip pat savanorių darbas ir visos kitos techninės procedūros“, – pasakojo V. Gedvilas. Ledo ritulio aikštę sudaro 1800 kvadratinių metrų  „Kai yra statomi bortai, tą pačią dieną specialiais įrenginiais šaldomas betonas. Kai konstrukcijos yra surenkamos, vanduo pilamas ant atšalusio betono bei pradeda stingti. Tada, kas milimetrą vyksta ledo auginimas kol yra pasiekiamas 2,5 centimetrų storis. Po to etapo ledas yra dažomas, kad atrodytų visiškai baltas, vėliau dažomos arba klijuojamas aikštės linijos, o galiausia, toliau auginama, kol yra pasiekiamas 5 centimetrų storis“, – aiškino pašnekovas. Parketas ant ledo Ir nors ledo ritulio rungtynės Lietuvos arenose jau nebėra retenybė, tačiau ant jo klojamas krepšinio aikštės parketas – visiška naujovė. Taip atsitiko todėl, kad po pirmadienio rungtynių, Kauno „Žalgiris“ jau antradienį turės žaisti Eurolygos atkrintamosiose. „Ši arena tampa trečiąja Lietuvoje, kurioje bus žaidžiamos ledo ritulio rungtynės, tačiau pirmąja šalyje, kurioje ant ledo bus dedamas krepšinio aikštės parketas. Pirmiausia bus dedama termoizoliacinė medžiaga, kuri neleis ledui kondensuotis ir sustabdys šaltį, o ant jos – klojamas parketas. Visas darbas turėtų vykti apie 6 valandas“, – sakė V. Gedvilas. Tikisi aukso Penktadienį Kauno „Žalgirio“ arenoje taip pat vyko spaudos konferencija su svajonių rinktine vadinamos komandos žaidėjais Dariumi Kasparaičiu ir Dainiumi Zubrumi. Prieš prasidedant čempionatui, ledo ritulio veteranai nestokojo optimizmo. „Užduotis viena – laimėti auksą. Kiekvienas sportininkas apie tai galvoja, ir apie tai svajoja. Komanda tam pasiruošusi ir jei viskas eisis taip, kaip buvo iki šiol, tada turime gerus šansus“, – kalbėjo D. Zubrus. „Manau, kad vyrai pasiruošė, nuotaikos geros nuotaikos ir tikslas vienas“, – komandos draugui pritarė Darius Kasparaitis. Paklaustas apie areną, D. Kasparaitis nestokojo susižavėjimo bei vylėsi, kad per Lietuvos rinktinės rungtynes nepamatys nei vienos tuščios vietos. „Esu čia pirmą kartą. Graži arena. Esu girdėjęs, kad tai geriausia arena Baltijos šalyje. Žiūrovams ir žaidėjams turėtų patikti. Labai gerai, kad kai žaisime, arena būtų pilna. Lietuviai visada žiūri į kainas, bet mums labai yra reikalingas palaikymas“, – sakė sportininkas. Tai pirmasis ir kaip sako patys žaidėjai, paskutinis kartas, kai dvi Lietuvos ledo ritulio legendos kartu rungtyniauja rinktinėje.