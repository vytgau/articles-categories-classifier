Šiomis dienomis drauge su kitais olimpinių komitetų atstovais Buenos Airėse vieši Lietuvos tautinio olimpinio komiteto (LTOK) atstovai Einius Petkus ir Kazys Steponavičius. Delegacijos tikslas – išsamiai susipažinti su pasirengimu žaidynėms, jų bazėmis ir sportininkų gyvenimo sąlygomis. Sporto bazės ir olimpinis kaimelis pastatyti „Mūsų tikslas – žaidynes įvykdyti maksimaliai sklandžiai ir tuo padėti Argentinai pakilti į pasaulio sporto elitą,“- pasitikęs nacionalinių olimpinių komitetų narius kalbėjo Argentinos olimpinio komiteto prezidentas bei jaunimo olimpinių žaidynių organizacinio komiteto pirmininkas Gerardo Wertheinas. Savo pažadus ir tikslus Argentinos olimpinis komitetas pildo. Olimpiniai sporto bazių pastatai pastatyti, dauguma jų jau pradėti įrenginėti pagal paskirtis. E. Petkus ir K. Steponavičius apsilankė plaukimo, sunkiosios atletikos, fechtavimo, lengvosios atletikos ir kitų šakų sporto bazėse. Kelių sporto šakų – krepšinio, baidarių ir kanojų irklavimo bei akademinio irklavimo – varžybos vyks pačiame Argentinos sostinės centre. Olimpinis kaimelis, kuriame žaidynių metu veiks visos įprastos tarnybos, taip pat pastatytas, vykdomi apdailos darbai. Pastatyti 6 blokai, viso 30 namų, kuriuose sportininkai gyvens po 2-4 viename kambaryje. Atstumai nuo olimpinio kaimelio iki apžiūrėtų sporto bazių nedideli, nuvykimas iki jų užtruks maždaug 30-50 minučių. Žaidynėse – naujovės Jaunimo olimpinėse žaidynėse Buenos Airėse vyks 32 sporto šakų, 36 disciplinų varžybos. G. Wertheinas informavo, jog bus išdalintas 241 medalių komplektas, o į juos pretenduos 3998 sportininkai. Šios olimpinės jaunimo žaidynės bus pirmos, kuriose po lygiai varžysis vaikinų ir merginų – po 1999. Dar viena naujovė – sporto šakų sąrašo papildymas. Buenos Airėse dėl medalių kovos karatė, sportinio laipiojimo, riedučių sporto, BMX dviračių „freestyle“, paplūdimio rankinio, salės futbolo ir gatvės šokių atstovai. Beje, į pastarąją rimtai pretenduoja ir vienas lietuvis. Garantuotus kelialapius į Argentiną jau turi dvi Lietuvos irkluotojos, stalo tenisininkas ir keturi plaukikai. Priminsime, jog jaunimo olimpinėse žaidynėse varžosi atletai iki 18 metų. 