Jose Mourinho auklėtiniai šeštadienį 2-1 pranoko Londono „Tottenham“ futbolininkus, kuriems tikslus nutraukti titulų badą teks atidėti iki kito sezono. Nors Mauricio Pochettino kariauna po 11-ąją minutę Dele Alli pelnyto įvarčio pirmavo, jau 24-ąją minutę rezultatą išlygino Alexis Sanchezas. Pergalingą įvartį „raudoniesiems velniams“ pelnė Anderis Herrera, kuris 62-ąją minutę nuginklavo Michelą Vormą tiksliu smūgiu po Romelu Lukaku perdavimo. Finale „Manchester United“ surems ginklus su Londono „Chelsea“ ir „Southampton“ pusfinalio poros nugalėtoju, kuris paaiškės sekmadienį. 12 kartų FA taurę laimėjęs Mančesterio klubas paskutinį kartą triumfavo 2016 metais. „Tottenham“ ekipa šį trofėjų yra iškovojusi 8 kartus, o paskutinį kartą tai padarė 1991 metais. Vis dėlto pastaraisiais dešimtmečiais Londono komandą lydi nesėkmės. Turnyro pusfinalyje ji suklupo jau aštuntą kartą iš eilės.