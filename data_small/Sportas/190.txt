Pirmajame pasaulio čempionato atrankos etape, kuris vyko Klaipėdoje Lietuvos rinktinė buvo priversta verstis be kelių savo lyderių – Jono Truchanovičiaus, Gerdo Babarsko, Valdo Drabavičiaus, Beno Petreikio. Visi jie šiuo metu jau yra sveiki ir rungtyniauja savo klubuose. Kai kurie iš jų tai daro itin sėkmingai. Jau praėjusiame sezone „Montpellier“ gretose įsitvirtinęs Jonas Truchanovičius naujajame sezone tapo vienu svarbiausių komandos žaidėjų, vedančių savo ekipą į Europos aukštumas. Lietuvio klubas šiuo metu pirmauja Prancūzijos lygoje ir sau už nugaros yra palikęs net turtingąjį PSG, o „Čempionų“ lygoje „Montpellier“ yra per žingsnį nuo finalo ketverto varžybų. Aštuntfinalyje „Barceloną“ eliminavę prancūzai pirmąjį ketvirtfinalio mačą išvykoje su Flensburgo ekipa sužaidė lygiosiomis 28:28 ir dabar viską spręs savo žiūrovų akivaizdoje. Šiame mače lietuvis pelnė net 6 įvarčius, o per pirmąjį mačą su „Barcelona“ pusiau kraštas iš Lietuvos pasižymėjo net 8 įvarčiais. Puikų sezoną turėjo ir kitas lietuvis žaidžiantis Čempionų lygoje – Aidenas Malašinskas. Tiesa, jo atstovaujama Zaporožės „Motor“ ekipa krito lygos šešioliktfinalyje, nusileidusi „Skjern“ klubui. Šio sezono metu Čempionų lygoje įžaidėju rungtyniaujantis Aidenas Malašinskas iš viso pelnė net 58 įvarčius. Pasitraukusi iš stipriausios Europos lygos „Motor“ didesnio vargo vietiniame Ukrainos čempionate neturi, o vienas kertinių Lietuvos rinktinės žaidėjų – Aidenas Malašinskas gali ramiai ruoštis svarbiausioms Lietuvos rinktinės rungtynėms. Itin sėkmingai sezonai klostosi ir Rolandui Bernatoniui. R. Bernatonio „Fraikin“ ekipa vis dar tęsia kovą Europos taurės varžybose, kur pateko į lygos ketvirtfinalį, kuriame ispanų klubas susikaus su „St. Raphael“ ekipa iš Prancūzijos. Ispanijos lygoje Bernatonio „Fraikin“ šiuo metu stumdosi turnyrinėje lentelėje dėl antrosios vietos, o jų šansus pagerino fantastiška pergalė prieš „Barceloną“. 5 metus Ispanijos lygoje neklupusi „Barca“ kapituliavo rungtynėse su „Fraikin“, o pergalingą įvartį tame mače pelnė būtent R. Bernatonis. Naujiems karjeros iššūkiams ruošiasi ir kovas Klaipėdoje dėl traumos praleidęs Gerdas Babarskas. Išsigydęs visas traumas Babarskas sužaidė puikią atkarpą antroje Vokietijos lygoje ir patraukė aukščiausios Prancūzijos lygoje žaidžiančios „Chambery“ dėmesį. Lietuvis su prancūzų klubu pasirašė dviejų metų kontraktą, kuris įsigalios jau nuo šių metų rudens. Islandai galanda ginklus Kroatijoje vykusiame 2018 – ųjų metų Europos čempionate islandams pasiekti aukštų rezultatų nepavyko. Vienoje grupėje su švedais, kroatas ir serbais žaidę būsimi mūsų varžovai iškovojo vos du taškus ir savo pasirodymą baigė jau po grupių etapo. Vis tik, pergalę jie pasiekė būtent prieš švedus, kurie vėliau nužygiavo iki pat čempionato finalo. Iškart po čempionato islandų trenerių štabe įvyko permainos. Vyriausiuoju rinktinės treneriu tapo puikiai žinomas strategas G. Godmundsonas, kuris du kartus jau yra treniravęs Islandijos nacionalinę rinktinę. Su ja Godmundsonas 2008 metais Pekino olimpinėse iškovojo sidabro medalius, o 2010 Vienoje Europos čempionato bronzą. 2014-2017 naujasis Islandijos treneris dirbo vyriausiuoju Danijos rinktinės strategu. Su danais jis tapo Rio olimpinių žaidynių nugalėtoju. Kartu su tituluotu treneriu vienoje komandoje dirba ir dar du aukšto lygio strategai. Jam nuo šiol talkina Gunnaras Magnudsonas bei legendinis švedų vartininkas Tomas Svenssonas. Būsimi mūsų varžovai balandžio 5-8 dienomis dalyvavo tradicinėse auksinės lygos varžybose, tačiau ten pergalių nepasiekė. Islandai pralaimėjo norvegams 31:29, prancūzams 28:26 ir danams 31:28. „Tai – šimtmečio šansas“ Lietuvos rankinio federacijos prezidentas Donatas Pasvenskas, kaip ir vyriausiasis rinktinės treneris Artūras Juškėnas, pagarbiai atsiliepė apie būsimus varžovus, tačiau tikėjo mūsų rankininkų galimybėmis: „Praėjusioje atrankoje į Europos čempionatą jau parodėme, kad galime žaisti su elitinėmis rinktinėmis, kokia be abejo yra ir Islandija. Šioje pasaulio čempionato atrankoje Klaipėdoje iškovojome pelnytą teisę toliau kautis dėl patekimo į planetos pirmenybes. Tai – šimtmečio šansas į pasaulio čempionatą sugrįžti po 20 metų pertraukos ir reikia bandyti juo pasinaudoti.“ Paklaustas, kodėl šioms rungtynėms pasirinktas Vilnius LRF prezidentas išskyrė puikų „Siemens“ arenos tinkamumą rankiniui: „Tikrai noriu dar kartą padėkoti Klaipėdai už puikų priėmimą sausio mėnesį, tačiau lemiamas rungtynes nusprendėme žaisti būtent Vilniuje, kadangi ši arena tikrai puikiai tinka rankiniui, o vilniečiai jau yra įrodę, jog rankinis čia turi savo auditoriją.“ Pirmosios Lietuvos vyrų rinktinės rungtynės su islandais birželio 8 dieną vyks Vilniuje „Siemens“ arenoje, o atsakomasis mačas Reikjavike birželio 13 dieną. Į finalinį pasaulio čempionato etapą Vokietijoje ir Danijoje pateks tik poros nugalėtojas, kuris bus išaiškintas dviejų rungtynių serijoje.