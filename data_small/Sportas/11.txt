D. Barauskui operaciją atlikęs „Žalgirio“ klubo gydytojas, ortopedas-traumatologas Tomas Jonaitis konstatavo, kad operacija praėjo gerai, visos atplaišos sėkmingai išvalytos. „Iš principo, po tokių operacijų futbolininkui reikia bent kelių mėnesių, kad visiškai atsigautų ir galėtų grįžti į aikštę. Iš pradžių stebėsime, kaip intensyviai atsistato kaulas, dengiasi kremzlė. Kai praeisime šiuos etapus, tada reikės bent trijų mėnesių, kad futbolininkas grįžtų į sportinį režimą“, – teigė T. Jonaitis. D. Barauskas tikino, kad po operacijos jaučiasi gerai ir mintyse jau dėliojo būsimos reabilitacijos planus. „Pirmadienį susitikome su gydytoju T.Jonaičiu, sudėliojome preliminarią reabilitacijos programą. Po dviejų savaičių ištrauks siūlus, tada jau galėsiu pradėti mankštintis vandenyje. O toliau viskas priklausys nuo manęs, nuo mano organizmo, kaip jis reaguos į krūvius ir pan. Iki tol bus taikoma raumenų elektros stimuliacija, atlikinėsiu tam tikrus paprastus pratimus“, – sakė D. Barauskas. Pernai nuomos pagrindais Kauno „Stumbro“ komandoje rungtyniavęs D. Barauskas šį sezoną „Žalgirio“ gretose A lygoje sužaidė dvejas rungtynes. Jo teigimu, kelio skausmus pajuto pačiame pirmame susitikime su „Stumbru“. „Jaučiau, kad kažkas ne taip, bet kurį laiką treniruotis ir žaisti man tai netrukdė. A lygos 4 ture sužaidžiau visas 90 minučių su Marijampolės „Sūduva“, kartu su Lietuvos jaunimo rinktine ruošiausi atrankos į Europos jaunimo futbolo čempionatą rungtynėms. Bet po pirmojo mačo su Suomija kelis ištino, o tyrimai parodė, kad būtina operacija“, – teigė 21 metų žalgirietis. Balandžio 22 d. Vilniuje vykusiose rungtynėse su Kauno „Stumbru“ kelio traumą patyrė ir kitas „Žalgirio“ gynėjas, 25 metų D. Oyarzunas. Pasak T. Jonačio, šiam futbolininkui buvo nustatytas kelio raiščių antro laipsnio plyšimas, tačiau operacijos neprireiks. „Atlikę tyrimus nusprendėme atsisakyti operacijos. Trauma pakankamai rimta, tačiau jis gali vaikščioti, gali stiprinti viršutinę kūno dalį. Komandos kineziterapeutai naudos specialius įtvarus, kad būtų prilaikyti ir apsaugomi traumuoto kelio raiščiai. Bent dvi savaites reikės skirti raiščių gijimui, po to pradėsime aktyvesnę reabilitaciją, kuri truks dar apie mėnesį“, – paaiškino „Žalgirio“ gydytojas. „Žalgirio“ trenerių štabas sulaukė ir džiugesnių naujienų. Šeštadienį Klaipėdoje vykusiose rungtynėse su FK „Palanga“ ekipa visas 90 minučių aikštėje praleido „Žalgirio“ kapitonas Georgas Freidgeimas. Tai buvo pirmos oficialios 30-mečio futbolininko rungtynės A lygoje šį sezoną. Taip pat artimiausioje A lygos dvikovoje su Marijampolės „Sūduva“ komandai padėti galės ir kitas vidurio gynėjas Linas Klimavičius. 29 metų futbolininkas paskutines kelias rungtynes praleido dėl smulkių sveikatos problemų, bet mačui su šalies pirmenybėse pirmaujančiais marijampoliečiais bus pasirengęs. „Žalgirio“ ir „Sūduvos“ dvikova įvyks gegužės 2 dieną, nuo 20 val., sostinės LFF stadione.