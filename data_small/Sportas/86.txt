„Padovanojome „Real“ komandai du įvarčius dėl siaubingų klaidų. Turėjome visą tuntą progų patys įvarčiui pelnyti. Jei jų neišnaudoji, nėra ko stebėtis tokiu rezultatu ir pralaimėjimu. Tokiame lygyje negalima daryti tokių klaidų gynyboje“, – po dvikovos apgailestaudamas kalbėjo „Bayern“ strategas Juppas Heynckesas. Treneris nepriekaištavo savo auklėtiniams, nes jie kovojo ir sukūrė daug šansų įvarčiui pasiekti. „Nepasiduosime. Kai prieš dukart iš eilės čempionus sukuri tiek daug progų įvarčiui pelnyti, tai man rodo tik viena – esame puiki komanda“, – teigė J. Heynckesas. Jo oponentas Zinedine'as Zidane'as po pergalės tvirtino, kad ji dar nieko nereiškia: „Rezultatu esu patenkintas, bet „Bayern“ dar gali išvykoje viską pakreipti sau naudinga linkme. Iš pradžių turėjome didelių bėdų savo aikštės pusėje. Miunchene nėra lengva žaisti. Varžovai turėjo šansų, tačiau rungtynes kontroliavome ir tuo džiaugiuosi“. „Bayern“ puolėjas Thomas Mulleris apgailestavo, kad bavarai nesugebėjo namuose išpešti daugiau naudos sau. „Rezultatas galėjo būtų daug geresnis. Per daug naiviai žvelgėme į rungtynes. Nesugebėjome iki galo užbaigti atakų ir pakeisti rezultato“, – nusivylęs teigė Miuncheno ekipos senbuvis. Vienintelio „Bayern“ įvarčio autorius Joshua Kimmichas taip pat kalbėjo apie prašvilptas vokiečių komandos progas. „Dukart mačiau „Real“ prie mūsų vartų rezgant pavojingas atakas ir jos baigėsi dviem įvarčiais. Pagal sukurtas progas mes turėjome laimėti 7:2“, – sakė jis. Madrido „Real“ kapitonas Sergio Ramosas po dvikovos kalbėjo, kad karališkasis ispanų klubas pirmiausiai labai gerai gynėsi. „Bayern“ yra labai stipri komanda. Prieš atsakomąsias rungtynes galime vadintis favoritais, tačiau bus dar labai sunku. Toliau turime efektyviai žaisti ir žengti į finalą. Gal kažkas nori, kad išvykoje laimėtume 3:0, bet esu labai patenkintas ir su 2:1“, – tikino gynėjas. Madrido ekipos legionierius iš Vokietijos Toni Kroosas sakė, kad tai buvo gana vidutiniškas „Real“ pasirodymas: „Bayern“ mums išties didelis iššūkis. Nepamirškite, kad praėjusiais metais atsakomosiose rungtynėse taip pat viskas buvo trapu ir įtempta“. Priminsime, kad kitoje pusfinalio poroje „Liverpool“ savo aikštėje 5:2 nugalėjo „Romos“ futbolininkus. Atsakomąsias pusfinalio rungtynes komandos žais kitą savaitę. „Real“ ir „Bayern“ dvikova vyks Madride gegužės 1 dieną, o „Roma“ ir „Liverpool“ žais Italijos sostinėje gegužės 2 dieną. ⏰ RESULT ⏰ Marcelo & Marco Asensio strike in Munich as holders Real Madrid recover to claim a semi-final first-leg win against Bayern. 💪 Who are you backing to reach the final? 🤔#UCL pic.twitter.com/cYubpUklg5— UEFA Champions League (@ChampionsLeague) April 25, 2018  TIK FAKTAI  