Mačo pradžia bavarų klubui nieko blogo nežadėjo: po greitos atakos Joshua Kimmichas 28 min. tiksliu smūgiu nepaliko jokių šansų „Real“ vartininkui Keylorui Navas. Puikaus šanso neišnaudojo Franckas Ribery, kuris atsidūręs vienas prieš vartininką kiek per toli atleido kamuolį ir nesugebėjo jo nukreipti į vartus. Juppo Heynckeso planus stipriai koregavo traumos: dar 8 min. strategas buvo priverstas atlikti keitimą ir vietoj Arjeno Robbeno išleisti Thiago Alcantara. Maža to, 34 min. traumą patyrė ir Jerome Boatengas, jį pakeitė Niklas Suele. Besibaigiant pirmam kėliniui pozicinė svečių ataka baigėsi kiek netikėtu krašto gynėjo Marcelo smūgiu į apatinį vartų kampą – 1:1. Po pertraukos pirmą keitimą atliko ir Zinedine'as Zidane'as: vietoj Isco išleido Marco Asensio. Ir dėl šio sprendimo „Real“ strategas neapsiriko: šeimininkų situaciją komplikavo būtent M. Asensio įvartis. 57 min. „Real“ pasinaudojo ypač apmaudžia Rafinhos klaida, gynėjas labai netiksliai perdavė kamuolį, jį perėmė M. Asensio ir vėliau sulaukė rezultatyvaus Lucaso Vazquezo perdavimo. Ne vieną šansą turėjęs „Bayern“ švaistė progas ir namuose patyrė apmaudžią nesėkmę. Norint Vokietijos čempionams patekti į finalą, svečiuose teks mušti du įvarčius. Nuaidėjus arbitro švilpukui į aikštę pasileido keli žiūrovai, dalis jų skubėjo „Real“ žaidėjų link. Kelias minutes apsaugos darbuotojai turėjo vargo kol sulaikė kelis stadiono drąsuolius. Atsakomosios rungtynės Madride vyks gegužės 1 d. Kitame pusfinalyje antradienį „Liverpool“ ekipa namuose 5:2 (2:0) įveikė „AS Roma“ komandą. Čempionų lygos finalas vyks gegužės 26-ą dieną Kijeve. Rezultatas Miuncheno „Bayern“ 1 – 2 Madrido „Real“ 28 min. [1:0] Joshua Kimmichas 44 min. [1:1] Marcelo 57 min. [1:2] Marco Asensio Ekipų sudėtys „Bayern”: Svenas Ulreichas; Joshua Kimmichas, Jerome Boatengas (34' Niklas Suele, Matsas Hummelsas, Rafinha; Javieras Martinezas (75' Corentinas Tolisso); Arjenas Robbenas (8' Thiago Alcantara), Thomas Mulleris, Jamesas Rodriguezas, Franckas Ribery; Robertas Lewandowskis. „Real”: Keyloras Navasas; Danielis Carvajalas (67' Karimas Benzema), Raphaelis Varane'as, Sergio Ramosas, Marcelo; Casemiro (83' Mateo Kovačičius), Toni Kroosas, Luka Modričius; Lucas Vazquezas, Isco (46' Marco Asensio), Cristiano Ronaldo.  