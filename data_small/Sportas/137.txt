Trečiadienį vilniečiai svečiuose 0-0 sužaidė su „Kauno Žalgiriu“, o šį kartą namuose turėjo tenkintis lygiosiomis 1-1 su Kauno „Stumbru“. Vilniaus ekipa, kuri į startinę sudėtį išleido vos du lietuvius (Džiugą Bartkų ir Rolandą Baravyką) „Stumbro“ komandos nesugebėjo palaužti ketvirtą sykį iš eilės.  Pirmajame kėlinyje kamuolį kur kas ilgiau kontroliavo šeimininkai, bet būtent jiems 30-ąją minutę teko nuleisti galvas. Šalia baudos aikštelės kamuolys atšoko saugui Fabio Lopesui, kuris klaidinančiais veiksmais išmaudė kelis „Žalgirio“ gynėjus ir, įsiveržęs į baudos aikštelę, tiksliai smūgiavo į artimąjį vartų kampą. Tai buvo antrasis legionieriaus iš Portugalijos įvartis šį sezoną. 61-ąją minutę „Stumbras“ turėjo dėkingą galimybę pelnyti antrą įvartį. Šį kartą po keitimo aikštėje pasirodęs kauniečių atakų lyderis Nasro Boucharebas stipriai smūgiavo į artimąjį vartų kampą, tačiau komandą išgelbėjo Džiugas Bartkus. Perdavimą puolėjui atliko pirmojo įvarčio autorius F. Lopesas. Nors kauniečiai buvo prispausti savo aikštės pusėje, tačiau gintis jiems sekėsi gana sėkmingai. Visgi 74-ąją minutę „Žalgiris“ pasinaudojo pora kauniečių pralaimėtų dvikovų ir išlygino rezultatą. Tomašas Šimkovičius dešiniajame krašte apibėgo Vilių Armanavičių ir atliko perdavimą į baudos aikštelę. Ten į kamuolį nepataikė Lukas Čerkauskas, tad Louisas Ogana jį stipriu smūgiu pasiuntė į vartus. Legionieriui iš Nigerijos tai buvo pirmasis įvartis A lygoje, o T. Šimkovičiui – šeštasis rezultatyvus perdavimas. Šiame mače netrūko emocijų, žaidėjams dažnai buvo suteikiama pagalba, tad buvo pridėtos net šešios minutės. „Žalgiris“ spaudė oponentus, bet pergalingo įvarčio neįmušė. Per pastaruosius šešis mačus „Žalgiris“ laimėjo vos dukart. Su 16 taškų Vilniaus ekipa nuo pirmaujančios Marijampolės „Sūduvos“ atsilieka 6 taškais. Jei „Sūduva“ 9-ojo turo mače įveiks „Palangą“, skirtumas tarp čempiono bei vicečempiono išaugs iki 9 taškų. Turnyrinė lentelė: (vieta, komanda, rungtynės, pergalės, lygiosios, pralaimėjimai, įvarčių santykis, taškai) 