Uostamiesčio teisėsaugininkai ikiteisminį tyrimą pradėjo pagal Lietuvos antidopingo agentūros pareiškimą dėl dopingo medžiagų platinimo Lietuvos sportininkams. Draudžiama dopingo medžiaga buvo aptikta mėginyje, paimtame pas sportininką, kuris 2017 m. laimėjo bronzos medalį Lietuvos sunkiosios atletikos festivalio varžybose. 20-metis vaikinas studijuoja Klaipėdos universitete ir treniravosi Klaipėdos miesto sunkiosios atletikos sporto klube. Agentūros duomenimis, pastaraisiais metais net 5 pas tą patį trenerį sportavę asmenys sulaukė įvairių sankcijų už draudžiamų medžiagų vartojimą. Praėjusį ketvirtadienį (balandžio 26 d.) policijos pareigūnai atliko kratas sporto klube, pas kai kuriuos sportininkus bei jų trenerį. Kratų metu aptiktas didelis kiekis įtariama dopingo medžiagų, taip pat įtariama psichotropiniai vaistai, praneša Klaipėdos apskrities policija. Sunkiaatlečių „vadas“ buvo uždarytas į areštinę, jam pareikštas įtarimas dėl neteisėto disponavimo dopingo medžiagomis turint tikslą jas platinti. Paimtos medžiagos bus perduotos tirti ekspertams, o įtariamajam paskirta kardomoji priemonė – rašytinis pasižadėjimas neišvykti. Ikiteisminį tyrimą organizuoja ir jam vadovauja Klaipėdos apygardos prokuratūros Organizuotų nusikaltimų ir korupcijos tyrimo skyrius (ONKTS). Už neteisėtą disponavimą dopingo medžiagomis turint tikslą jas platinti numatyta bauda arba areštas, arba laisvės atėmimas iki 4 metų. Baudžiamojon atsakomybėn už šį nusikaltimą gali būti patrauktas ir juridinis asmuo, jeigu bus nustatyta, kad vadovaujančias pareigas jame ėjęs fizinis asmuo padarė nusikalstamą veiką juridinio asmens naudai arba interesais. Primename, kad pats B. Vyšniauskas visus įtarimus griežtai neigia ir pats švaistosi kaltinimais.