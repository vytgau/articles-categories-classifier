46-erių buvęs sportininkas gegužės pradžioje turėjo būti teisiamas už sukčiavimą pasisavinant JAV valstybės paramą, tačiau šio teismo išvengė sutikęs sumokėti 6,65 milijonus dolerių. JAV teisingumo departamento iškeltame ieškinyje buvo nurodyta gerokai apvalesnė suma – net 100 milijonų dolerių, todėl gerokai pigiau atsiėjęs bylos nutraukimas L. Armstrongui yra nemažas laimėjimas. Byla truko penkerius metus. 2013 metais L. Armstrongas buvo diskvalifikuotas iki gyvenimo galo ir pats prisipažino, jog visos savo karjeros metu melavo bei visus didžiausius titulus iškovojo vartodamas dopingą. L. Armstrongas savo penkis iš septynių „Tour de France“ titulų iškovojo atstovaudamas „Postal Service“ komandą, kuri buvo remiama JAV vyriausybės. Kilus dopingo skandalui, tapo aišku, jog dviratininkas šalies paramą savinosi neteisėtai. Dalis pinigų, kuriuos sumokės L. Armstrongas, atiteks JAV vyriausybei, o beveik pusė šios sumos atiteks buvusiam sportininko komandos draugui Floydui Landisui, kuris dėl L. Armstrongo sukčiavimo nukentėjo finansiškai. Beje, F. Landisui pinigų yra priteista ir už tai, jog jis bendradarbiavo su JAV teisėsauga aiškinantis L. Armstrongo dopingo vartojimo ir to nuslėpimo detales. Pats L. Armstrongas šiuo metu džiaugiasi galėdamas ilgai trukusią bylą palikti užmarštyje ir susikoncentruoti ties naujais savo projektais. 