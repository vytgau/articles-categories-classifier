„Estai labai stengėsi, bet mes nusipelnėme šių apdovanojimų. Visada tikėjau, kad mes tai padarysime“, – šypsojosi Dainius Zubrus. Jis ir kompanija šeštadienį turėjo smarkiai paplušėti, kol nugriovė paskutinę kliūtį kelyje link aukštesnės grupės. Kibirkštys ant ledo ėmė spragsėti jau pirmame kėlinyje. 5-ą min. estams atakuojant lazdą pametė Lietuvos rinktinės vartų sargas Mantas Armalis – su rituliu buvęs Estijos ekipos lyderis Robertas Rooba akimirksniu meistriškai įvertino situaciją ir nubaudė lietuvius. Atsako ilgai laukti nereikėjo: 8-ą min. D. Zubrus laimėjo ritulio numetimą varžovų zonoje, o Nerijus Ališauskas šūviu kaip iš patrankos išlygino rezultatą. Svarstyklės išsilygino, o aistrų lygis kilo toliau. Estijos puolėjas Romanas Andrejevas taip priplojo prie borto N. Ališauską, kad gynėjas po jėgos veiksmo dar kelias sekundes tįsojo ant ledo susiėmęs už veido. O kai pasiekė atsarginių suolą, jį pakeitęs Darius Kasparaitis į aikštę puolė kaip grandinę nusitraukęs rotveileris. 45-erių veteranas iškart atakavo artimiausią estą, pargriaudamas tiek jį, tiek greta dėl ritulio kovojusį komandos draugą, po akimirkos prispaudė kitą varžovą prie borto. 16-ą min. šeimininkai dar kartą priminė apie savo didžiulį puolimo potencialą. Po Danieliaus Bogdziulio perdavimo jauniausias komandos gynėjas, 21-erių Jaunius Jasinevičius metimu nuo pat mėlynosios linijos išvalė voratinklius tolimajame viršutiniame estų vartų kampe.  Antrajame kėlinyje nuolat liepsnojo gaisrai Estijos zonoje, progų turėjo visi Lietuvos rinktinės puolimo trejetai, bet geriausias čempionato vartininkas Villemas-Henrikas Koitmaa buvo neperšaunamas. Iki 36-os min., kai po Tado Kumeliausko perdavimo Povilas Verenis padvigubino persvarą – 3:1. Estai pakilo į šturmą paskutiniame kėlinyje, naudodamiesi Lietuvos žaidėjų pašalinimais. Bet šįkart jau M. Armalis patikimai gelbėjo saviškius nuo nereikalingų rūpesčių. Estijos ekipa dar bandė kapstytis pakeitusi vartininką šeštu aikštės žaidėju, tačiau tai nieko nepakeitė. Paskutinį tašką čempionate 58-ą min. padėjo jau į tuščius vartus ritulį pasiuntęs P. Verenis (perdavimas: Rolandas Aliukonis). „Estai žaidė gerai, mes – dar geriau. Toks ir rezultatas“, – trumpai drūtai dvikovą įvertino gynėjas Artūras Katulis. Pergalę jis pirmiausia dedikavo sirgaliams. Tą patį padarė ir kitas patyręs gynėjas Rolandas Aliukonis. „Ačiū nuostabiai „Žalgirio“ arenai. Kai čia laimėjo Kauno „Žalgiris“, neturėjome kito pasirinkimo, kaip tik padaryti tą patį. Sirgaliai – pasakiški, dėl jų privalėjome laimėti“, – sakė ledo ritulininkas. Pasak jo, niekad nelankytas aukštumas būtent dabar Lietuvos rinktinė pasiekė neatsitiktinai. „Ne veltui šią rinktinę vadino svajonių komanda. Visi sutiko atvažiuoti – ir Kasparaitis, ir Zubrus. Galbūt jie nebuvo tokie ryškūs aikštėje, bet jūs nežinote, ką jie nuveikė rūbinėje. Tai – neįkainojama patirtis jaunimui“, – pabrėžė R. Aliukonis. A grupėje lietuviai užims žemyn krentančios Lenkijos ekipos vietą. Vengrijoje paraleliai vykusio turnyro nugalėtojais netikėtai tapo naujokai britai, kurie pirmą kartą nuo 1994 metų iškopė į elito divizioną. Aukštyn pakils ir antrą vietą užėmusi Italijos komanda. Įdomu, jog ruošdamasi pasaulio čempionatui Lietuvos ekipa šį mėnesį du kartus draugiškose rungtynėse įveikė britus jų pačių teritorijoje. „Jei britai taip sėkmingai ten kovėsi, mes irgi galime. Lygis – aukštesnis, bet nėra kažkoks stebuklas. Mūsų rinktinė tikrai jauna, kas, kad vienas kitas veteranas pasitraukia. Bus visi šansai išsilaikyti“, – įsitikinęs R. Aliukonis. „Ši pergalė – ypatinga visai šaliai, ir ne tik jos ledo ritulio gerbėjams. Žinau, kad ledo ritulys Lietuvoje yra sportas numeris du, kad pirmauja krepšinis, bet šis medalis – tikrai prestižinis. Kaip ir dalyvavimas A grupėje. Tereikia vėl surinkti į komandą visus geriausius žaidėjus, kaip buvo šiemet, ir lietuviai ten tikrai neprapuls“, – optimistiškai nusiteikęs ateities laukia ir komandos vairininkas iš Vokietijos Berndas Haake. Lemiamas mačas tarp Lietuvos ir Estijos rinktinių tapo žiūrimiausia visų laikų ledo ritulio dvikova šalyje. Turnyro „finalą“ Nemuno saloje stebėjo apie 10 tūkst. sirgalių. Estijos komanda pelnė bronzos medalius. Sidabrą dėl pergalės tarpusavio rungtynėse nugvelbė Japonija, paskutiniame ture sutriuškinusi Ukrainą 7:1. Primename, kad prieš tai čempionate lietuviai šventė keturias pergales: 3:0 prieš Kroatiją, 8:3 prieš Rumuniją, 6:1 prieš Japoniją ir 5:4 per pratęsimą prieš Ukrainą. Kitose šeštadienio rungtynėse Rumunija nugalėjo Kroatiją 7:3 ir išsiuntė pastarąją į antrą divizioną. Pastaruosius ketverius metus iš eilės Lietuvos rinktinė pasaulio čempionato pirmo diviziono B grupėje, kurioje varžomasi dėl 23-28 vietų pasaulyje, užimdavo trečią poziciją. „Žalgirio“ arena buvo didžiausia per visą istoriją, priėmusi planetos ledo ritulio čempionato pirmo diviziono varžybas. 2014 ir 2009 metais pastarosios vyko Vilniuje, „Siemens“ arenoje, o 2004 metais IIB pogrupio kovas stebėjo Elektrėnai.    