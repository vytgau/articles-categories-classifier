Bėgimo entuziastas M. Campbellas prieš dvi savaites buvo įveikęs Mančesterio maratoną. Prieš pat startą M. Campbellas „Twitter“ socialiniame tinkle pasidalino savo nuotrauka su prierašu „Įveiksiu tai!“. Vyras savo maratono startais norėjo pagerbti savo mirusį tėvą, kurio neteko 2016 metais. Be to, bėgimo entuziastas rinko labdarą, skirtą jauniems ir socialiai pažeidžiamiems žmonėms, norintiems pakeisti savo gyvenimą. Buvo užsibrėžęs tikslą surinkti bent 2500 svaro sterlingų (2852 Eur), o šiuo metu labdaros sąskaitoje – net virš 53 tūkstančių svarų (60 475 Eur). Bėgikai varžėsi rekordiniu karščiu alsavusiame Londono maratone: bėgimo metu vyravo nebūdinga šiam metų laikui 23,5 laipsnių šiluma, dar niekada nebuvo taip šilta šio renginio metu.   Londono maratone triumfavo Kenijos stajeris Eliudas Kipchoge – 2.04:17 val., antrą vietą iškovojo etiopas Tola Shura Kitata – 2.04:49 val., trečias – Didžiosios Britanijos legenda, šalies maratono rekordą pagerinęs Mo Farah – 2.06:21 val., kuris nuo 1985 m. priklausė Steve'ui Jonesui (2.07:13 val.). Tai buvo pirmasis keturiskart olimpinių žaidynių čempiono maratonas po to, kai lengvosios atletikos legenda 2017 m. pranešė apie karjeros pabaigą savo stipriausiose 5000 m ir 10 000 rungtyse. Nugalėtojas E. Kipchoge dalį distancijos bėgo pasaulio rekordo tempu, tačiau antroje dalyje sulėtėjo ir nuo dabartinio pasaulio rekordo, kuris priklauso Kenijos stajeriui Dennisui Kipruto Kimetto (2.02:57 val.), jį skyrė 80 sekundžių.