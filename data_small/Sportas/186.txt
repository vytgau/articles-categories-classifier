„Į kiekvienas rungtynes vykstame tik laimėti, analizavome visą savaitę „Stumbro“ žaidimą, žinojome, kad jie žaidžia agresyviai, ypač namie. Jie irgi kovoja dėl taškų, tad tokių sunkių rungtynių ir tikėjomės, – teigė futbolininkas. – Pradėjome gana aktyviai, įmušėme įvartį, antrajame kėlinyje pradėjome kiek saugoti rezultatą, atsitraukėme, atidavėme jiems iniciatyvą. Jie nieko nesukūrė, vartai liko sausi, tad viskas gerai“. Su Ovidijumi Verbicku ir Gersonu Acevedo dėl žaidimo laiko konkuruojantis G. Matulevičius šį kartą rungtynes pradėjo aikštėje ir prie pergalės prisidėjo rezultatyviu perdavimu Andro Švrljugai. „Visada malonu prisidėti prie įvarčių, o savo žaidimo nevertinu, yra treneriai, tegul jie vertina, – kalbėjo saugas. – Žinoma, netektys dėl traumų turi įtakos žaidimui, bet mes turime daug žaidėjų, tad šios rungtynės buvo gera galimybė pasirodyti kitiems“. Pergalė Kaune leido „Sūduvai“ dar labiau įsitvirtinti A lygos turnyro lentelės pirmojoje vietoje, nes artimiausias konkurentas – Vilniaus „Žalgiris“ – tame pačiame stadione kitą dieną su „Kauno Žalgiriu“ sužaidė lygiosiomis 0:0. Po aštuonių turų „Sūduva“ turi 22 taškus, o vilniečiai – 15. „Viskas kol kas gerai, nes mūsų sąskaitoje yra tik vienerios lygiosios ir septynios pergalės. Antrajame rate bus daug išvykų, tačiau stengsimės nemažinti tempo ir rinkti taškus“, – sakė G. Matulevičius.  Artimiausias rungtynes „Sūduva“ žais balandžio 24 dieną Klaipėdoje su „Palanga“.