Prieš lygiai 80 metų, Lietuvos ledo ritulio rinktinė vyko į savo pirmąjį pasaulio čempionatą. Tuo metu ši sporto šaka toli gražu nebuvo tokia populiari kaip šiais laikais, ir į aukščiausią divizioną kovoti su stipriausiomis rinktinėmis buvo priimami visi norintys. Būtent dėl to 1938 metais lietuviai iškovojo aukščiausią poziciją per savo pasirodymus pasaulio čempionatuose - liko dešimti. Į tuometinę Čekoslovakiją vykę lietuviai buvo laikomi vienais iš silpniausių tarp 14 turnyre dalyvavusių rinktinių, tačiau kovingai nusiteikę mūsų šalies atstovai įrodė, kad ir jie mokėjo žaisti ledo ritulį. Jau pirmosiose turnyro rungtynėse jie šokiravo tuometinius turnyro dalyvius ir 1:0 įveikę rumunus iškovojo savo pirmąją pergalę pasaulio čempionatų istorijoje. Pergalingą įvartį pelnė Vytautas Ilgūnas. Galbūt vienas rinktinės lyderių būtų dar ne kartą baudęs varžovus ir padėjęs iškovoti daugiau pergalių, jei ne apsiskaičiavimas prieš išvyką iš Lietuvos. Mūsų šalies delegacija nusprendė, jog mūsų šalies žaidėjai paliks namuose savo turėtas apsaugas ir jas įsigys Prahoje (Čekija), tačiau jau nuvykus į šią šalį paaiškėjo, kad jų kaina buvo didesnė nei tikėjosi lietuviai ir planuotų pinigų apsaugoms nepakako, tad lietuviai buvo priversti rungtyniauti be dalies apsaugų. Apsaugų trūkumas brangiai kainavo būtent V. Ilgūnui - kitose rungtynėse su lenkais po kieto varžovų veiksmo jam lūžo kairiojo peties raktikaulis, o be vieno rinktinės lyderių likę lietuviai patyrė skaudžią nesėkmę 1:8. Kaip vėliau kalbėjo pats nukentėjęs ledo ritulininkas, pamatę, kad mūsų šalies atstovai žaidžia be dalies apsaugų, lenkai specialiai pradėjo rungtyniauti kiečiau ir tai lėmė lyderio patirtą traumą, po kurios kiti Lietuvos rinktinės nariai rungtyniavo kur kas atsargiau, o tai taip pat atsiliepė rezultatams. Trečiose turnyro rungtynėse Lietuvos rinktinė 1:10 nusileido vengrams, o čempionatą jie baigė skaudžiausia nesėkme pirmenybėse, grupės lyderiams šveicarams nusileisdami net 0:15. Nepaisant šių pralaimėjimų, galutinėje rikiuotėje lietuviai dalijosi 10 poziciją, o iki šiol mūsų šalies rinktinė net nėra turėjusi galimybės priartėti prie šio rezultato. Šiais laikais pasaulio pirmenybėse dalyvauja kur kas daugiau rinktinių, o pagal dabartinę tvarką, norėdami pasiekti naują pozicijos rekordą, mūsų šalies atstovai turėtų ne tik laimėti šį divizioną, tačiau ir aukštesniame divizione iškovoti kelialapį į elitinį divizioną, kuriame kaunasi 16 stipriausių planetos ledo ritulio rinktinių. Po nepriklausomybės atgavimo aukščiausią vietą lietuviai pasaulio čempionatuose iškovojo 2006 metais. Tuo metu sidabrą I divizione iškovoję Lietuvos rinktinės nariai galutiniame reitinge liko 19 vietoje. Nepaisant būsimų rezultatų planetos pirmenybėse Kaune, Lietuvos rinktinei nepavyks pasiekti net ir šio pasiekimo: auksą rytoj startuosiančiose pirmenybėse iškovojusi rinktinė bendroje pasaulio čempionato rikiuotėje užims 23 poziciją. Pasaulio čempionato IB diviziono kovose Kauno „Žalgirio“ arenoje balandžio 22-28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis.