Iki pirmų kovų pradžios skaičiuojant paskutines valandas, hockey.lt pristato pagaliau išaušusios pirmos čempionato dienos apžvalgą. Dienos rungtynės 12:30 val. Estija – Japonija Pirmieji dvikovoje Kauno „Žalgirio“ arenos ledą išbandys estai bei japonai. Abi rinktinės atvyksta vedamos visiškai skirtingų tikslų, o šiose rungtynėse favoritas daugiau nei akivaizdus – tai Azijos atstovai. Prieš pirmenybes estų treneris Jussi Tupamaki neslėpė, kad beveik vien iš mėgėjų sudarytai Estijos rinktinei šiemet netgi sunku kelti tikslus išlikti divizione: estų strategas viliasi, jog atidavus visas jėgas, jiems pavyktų iškovoti taškų ir dar metams išsilaikyti šiame divizione. Tuo tarpu japonai į Lietuvą atvyko padarę kardinalias permainas savo komandoje lyginant su praėjusių metų čempionatu Belfaste, o ar naujai suburta Japonijos rinktinė sugebės pranokti praėjusių metų rezultatą, pamatysime tik šio čempionato metu. Čempionato starte prognozuojama lengva japonų pergalė, o atsižvelgus į nesibaigiančias estų problemas gynybos pozicijoje, niekas nenustebtų, jei į jų vartus skrietų ir daugybė įvarčių. Ar estams pavyks paneigti išankstines prognozes ir sensacingai pradėti šias pirmenybes, pamatysime jau pirmajame šio čempionato mače. 16:00 val. Rumunija – Ukraina Antrajame dienos mače išvysime dvi rinktines, kurios praėjusiais metais nebuvo tarpu mūsų šalies varžovų IB divizione. Ukrainiečiai varžėsi IA pakopos divizione ir užėmę paskutinę vietą nukrito žemyn, o rumunams kelią į šį lygmenį atvėrė pergalė IIA diviziono kovose. Ukrainiečiai į šias pirmenybes atsiveža gerokai jaunesnę rinktinę, kurioje išvysime ir ne vieną nacionalinėje ekipoje dar nežaidusį ledo ritulininką. Visgi, nepaisant su nacionaline ekipa atsisveikinusių veteranų, ši rinktinė į Kauną atvyksta su vieninteliu tikslu – sugrįžimu į aukštesnį divizioną. Tuo tarpu rumunai šias pirmenybes pasitinka kaip pati paslaptingiausia rinktinė. Į mūsų šalį rumunai išvyko be jokių naujienų apie komandos pasiruošimą ar draugiškas rungtynes, tad prieš pirmąjį susitikimą prognozuoti tai, ką gali ši rinktinė yra gerokai sunkiau. Šios rungtynės kelią papildomų emocijų ir dėl to, kad Rumunijos rinktinė į Lietuvą atsivežė net keturis natūralizuotus ukrainiečius, kurie visi per savo karjerą gynė įvairių Ukrainos rinktinių garbę. Ar jie padės rumunams sustabdyti IB divizione istoriškai sėkmingai rungtyniaujančius ukrainiečius, ar šiose rungtynėse favoritai švęs pergalę – atsakymus į šiuos klausimus sužinosime antroje dienos akistatoje. 19:30 val. Kroatija – Lietuva Paskutinės dienos rungtynės neabejotinai bus centrinė sekmadienio akistata. Pirmą kartą istorijoje Lietuvos rinktinė iščiuoš ant ledo pasaulio čempionato rungtynėse Kaune, o tai nebus vieninteliai įvykiai, kurių su nekantrumu laukia šeimininkų gerbėjai. Pirmas Dariaus Kasparaičio ir Dainiaus Zubraus oficialus mačas kartu vilkint Lietuvos rinktinės marškinėlius, Tado Kumeliausko sugrįžimas į rinktinę po aštuonių metų pertraukos, pirmoji Nerijaus Ališausko ir Manto Armalio akistata pasaulio čempionate turint žaidimo KHL lygoje patirties – visa tai tik keli iš daugybės susidomėjimą keliančių įvykių „mūsų svajonių komanda“ vadinamos rinktinės debiutiniame mače Kaune. Stipriausią visų laikų rinktinę išdėstę lietuviai svajoja apie auksą, tačiau sutartinai kalba, kad šis tikslas įgyvendinamas tik atiduodant visas jėgas kiekvienose rungtynėse, pradedant nuo dvikovos su Kroatija. Tuo tarpu kroatai į šį čempionatą atvyksta visiškai kitokiomis nuotaikomis nei lietuviai. Nors mūsų šalis jiems turėtų kelti puikius prisiminimus, nes būtent Lietuvoje 2014 metais jie pasiekė iki šiol geriausią savo rezultatą planetos pirmenybėse, daugybę nuostolių po ir taip nesėkmingų praėjusių metų turinti rinktinė šį kartą nebekelia ambicingų tikslų, kuriuos jie keldavo prieš tai buvusiose pirmenybėse. Nors realiausia, kad ši rinktinė akcentuosis į dvikovas su Estija bei Rumunija, savo sudėtyje turėdama nemažai KHL lygoje pasirodžiusių žaidėjų bei šios šalies superžvaigždę Borna Renduličių, Kroatijos komanda be kovos ginklų nesudės ir prieš diviziono favoritus, tarp kurių ir lietuviai. Ką iš tikrųjų gali kontrolinėse rungtynėse žibėjusi „mūsų svajonių komanda“ ir ko verti kroatai – pirmieji atsakymai jau sekmadienio vakare. Į ką verta atkreipti dėmesį pirmajame ture? Istorinis D. Kasparaičio debiutas. Pirmą kartą Lietuvos ledo ritulio istorijoje, vilkėdamas Lietuvos rinktinės marškinėlius oficialiame mače pasirodys D. Kasparaitis. Išbėgdamas į aikštę jis sumuš daugybę pasaulio čempionatų rekordų, tačiau visiems įdomiausia yra tai, ką 45-erių metų gynėjui pavyks nuveikti aikštėje. Tikėtis stebuklų iš ilgamečio NHL žaidėjo būtų sunku, tačiau pats D. Kasparaitis ir jo gerbėjai viliasi, jog sunkus darbas pasiruošime duos vaisių ir legendinis ledo ritulininkas karjerą pabaigs sužaidęs čempionatą, kurį prisiminti malonu bus visiems, išskyrus su juo susidūrusiems varžovams. Ukrainiečiai prieš Ukrainą. Keturi Rumunijos rinktinės debiutantai prieš būsimą dvikovą turėtų jausti dvejopas emocijas. Visi jie yra gimę ir užaugę būtent Ukrainoje, o per savo karjerą jiems teko pažaisti ir šios šalies rinktinėse. Jei Pavlo Borysenko ir Vitalijus Kirichenko atstovavo tik Ukrainos jaunimo rinktinėms, tai Jevgenijus Yemelyanenko ir Denisas Zabludovsky prieš keletą metų atstovavo ir šios šalies nacionalinėms rinktinėms. Kaip šie žaidėjai atrodys žaisdami prieš savo gimtinę ir ar jiems pavyks nubausti savo tautiečius, tai intriga, į kurią prieš antrąją dvikovą verta dėmesį atkreipti mačo žiūrovams. Ar Japonija turės lyderių? Namuose palikę ne vieną praėjusiais metais tarp Japonijos rinktinės lyderių buvusį žaidėją, šiemet Azijos atstovų rinktinėje iš pažiūros lyderių nematyti. Ši ekipa viliasi, jog jos stiprybė bus komandinis žaidimas ir panašus visų ledo ritulininkų indėlis, o išsiskiriančių šios komandos žaidėjų galime ir nesulaukti. Rumunijos rinktinės natūralizuoto ukrainiečio kontraversija. Prieš būsimą čempionato startą nemažai klausimų sulaukė D. Zabludovsky patekimas į Rumunijos rinktinės sudėtį. Žiūrint į griežtas natūralizuotų žaidėjų taisykles, su kuriomis teko susidurti ir Rusijos rinktinėje žaidusiam D. Kasparaičiui, jis šiose pirmenybėse rumunams atstovauti vis dar turėtų neturėti teisės. Pagal griežtus įstatus, ledo ritulininkas norintis pakeisti atstovaujamą rinktinę, prieš išvykdamas į čempionatą su nauja rinktine turi bent prieš keturis metus būti pateikęs dokumentus tarptautinei ledo ritulio federacijai dėl savo transfero į kitos šalies asociaciją. Dėl sutampančių pirmenybių datų, tai reiškia, kad žaidėjas dažniausiai turi būti už buvusią rinktinę nežaidęs net penkiose pastarosiose pirmenybėse, o D. Zabludovsky to tikrai nepadarė – dar 2015 metais jis atstovavo Ukrainos rinktinei IA diviziono kovose. Visgi, tokių griežtų reikalavimų, kurie buvo skirti D. Kasparaičiui, jam įvykdyti nereikėjo. Kaip situaciją paaiškino 38-erių metų puolėją registravę IIHF atstovai, jie iš Rumunijos federacijos gavo visus reikiamus dokumentus ir dėl to registravo jį turnyrui Kaune. Ar mėgėjai gali atsilaikyti prieš profesionalus? Estijos rinktinėje – nelengvi laikai. Šioje rinktinėje jaučiamas žaidėjų trūkumas, o į pirmenybes ši komanda priversta vežtis ne tik mėgėjiškai žaidusius ledo ritulininkus, tačiau ir rinktinės veteranus, kurie jau yra pabaigę savo klubines karjeras. Net ir estų treneris pripažino, jog mėgėjų pagrindu sudarytai rinktinei mesti iššūkį profesionalų kupinoms rinktinėms bus beprotiškai sunku, o kaip visą širdį žadantiems palikti estams seksis prieš juos aikštėje, tai klausimas kuris itin aktualus šios Baltijos šalies ledo ritulio gerbėjams.