V. Blekaičio varžovu neįprastoje treniruotėje tapo politikas ir visuomenės veikėjas Stanislovas Buškevičius – dviejų skirtingų svorio kategorijų vyrų susitikimas ringe buvo įamžintas nuotraukose. „Kovos be taisyklių mane buvo labai sudominusios. Netgi ruošiausi jose dalyvauti. Tik, deja, išeiti į ringą tuomet sutrukdė sveikata“, – teigė V. Blekaitis. Galiūnas sakė besidomintis kovos menais, kadangi tai specifinio ir kruopštaus pasirengimo reikalaujantis sportas. „Ir kiekvieno kovos meno atstovai turi savo filosofiją bei taisykles. Tai tikrai labai įdomus pasaulis“, –patikino V. Blekaitis. Pasirodyti ringe prieš maždaug 12 metų jį buvo įkalbėję bičiuliai. Sportininkas būsimoms varžyboms ruošėsi maždaug keturis mėnesius. Per tą laiką jis ėmė justi skausmus. „Ruošdamasis galiūnų varžyboms taip pat aukoji savo sveikatą. Tačiau tąkart supratau, jog kovojant „atsiskleidžia“ tokie nauji skausmo klodai, kurių anksčiau nebuvau patyręs. Tad, kovotojo karjerą taip ir nutraukiau jos net nepradėjęs“, – sakė pašnekovas. Būtent todėl V. Blekaitis sutiko su trečiojo tarptautinio MMA turnyro "King of the cage Baltic Tour 3 " organizatorių pasiūlymu išmėginti „kovą“ ringe. Jį jai ruošė Deivydas Kaklauskas (svorio kategorija 77 kg), kuris gegužės 19 d. susigrums su kovotoju iš Jurbarko Ryčiu Kveseliu. S .Buškevičiui ruoštis „kovai,“ kurią laimėjo draugystė, padėjo Žygimantas Linauskas (svorio kategorija 61 kg). Pastarasis "King of the cage Baltic Tour 3 " kovos su sportininku iš Moldovos Genadijumi Githlanu. Tai bus revanšinė kova pagal profesionalų taisykles, kuomet leistini visi smūgiai į galvą stovėsenoje ir parvirtus parteryje. Pranešime spaudai rašoma, KOTC turnyras "King of the cage Baltic Tour 3" į Kauną sugrįš gegužės19 d.  Šį kartą narve susikaus Lietuvos, Amerikos ir Islandijos kovotojai iš "Mjolnir" klubo, kur treniruojasi MMA UFC pasaulio čempionas Conoras McGregoras. Turnyre žiūrovai pamatys kovotojus iš Rusijos, Moldovos, Ukrainos, Gruzijos bei kitų Europos šalių, o Lietuvos garbę gins stipriausi MMA sportininkai iš Lietuvos, tokie kaip Vytautas Sadauskas, Karolis Buslys, Raimondas Krilavičius, Evelina Puidaitė ir kiti. Šį kartą renginyje debiutuos Kudo, K-1, Muaythai, bokso, jiujitsu turnyrų nugalėtojas bei prizininkas Herkus Lokošiūnas.