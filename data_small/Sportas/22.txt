Visi trys atletai, patenkantys į Lietuvos geriausių sportininkų dvidešimtuką, turės galimybę treniruotis su olimpinės patirties turinčiais sportininkais, tarp jų – olimpiečiais Vaida Žūsinaite, Rasa Drazdauskaite, Remigijumi Kančiu. Tarp Lietuvos istorinių rezultatų – šuolis į tolį virš 8 m „Smagu priklausyti motyvuotai bendruomenei. Klube užtikrinamas rėmimas papildams, suteikiama sportinė apranga, o jeigu pasiseka patekti į rezultatyviausių sportininkų lentelę, finansuojama ir sporto stovykla“, – privalumus žarsto perspektyvus šuolininkas Tomas Vitonis, anksčiau priklausęs klubui „Cosma“. Lengvaatletis patenka į Lietuvos sporto istoriją, karjeroje fiksavęs 8.03 m rezultatą šuolio į tolį rungtyje. Atstumą virš 8 metrų yra įveikę vos dešimt visų laikų Lietuvos sportininkų. Anot atleto, dėl laiko stygiaus ir traumų, jis buvo priverstas daryti pertrauką sporte, o sugrįžęs esą norėjo įsilieti į motyvuotą kolektyvą, todėl pasirinko „Kauno maratono klubą“. Šuolininkas, Lietuvai atstovavęs Europos lengvosios atletikos čempionatuose Ciuriche 2014 m. ir Geteborge 2013 m., atskleidžia: „Mano sezono tikslai - patys aukščiausi“, – planuose minėdamas Europos lengvosios atletikos čempionatą. Barjerinio bėgimo lyderei lygių nėra O štai naujajai „Kauno maratono klubo“ narei Gretai Plečkaitytei jaunių ir jaunimo čempionatuose Lietuvoje konkurencijos nėra jau kelerius metus iš eilės. Pernai devyniolikmetė demonstravo geriausią rezultatą tarp suaugusiųjų 60 m (8.63) bei antrą 100 m barjerinio bėgimo rungtyje (14.23). „Pati įsitikinau kad klubas užtikrina puikias sąlygas – jau gavau finansinį rėmimą ir aprangą“,– sako sportininkė, anksčiau taip pat priklausiusi klubui „Cosma“. Sprendimą prisijungti prie „Kauno maratono klubo“ ji teigia priėmusi dėl gausaus profesionalų kolektyvo. Atletė, jau dalyvavusi Pasaulio jaunių čempionate bei Europos jaunimo olimpiniame festivalyje, apie ateities planus kol kas kalba atsargiai: „Pagrindinis tikslas – gerinti asmeninius rezultatus ir įveikti normatyvą į Europos lengvosios atletikos čempionatą kitiems metams“. „Kauno maratono klubas“ – pirmasis atstovaujamas kubas „Treneriai sakė, kad jau pats laikas įstoti į klubą. Pasitikėdama aplinkinių rekomendacijomis pasirinkau „Kauno maratono klubą“,– teigia trišuolio atstovė Ieva Dargytė. Sportininkė neslepia džiaugsmo: „Dar tik pradžia, o aš jau turėjau galimybę klubo dėka išvažiuoti į sporto stovyklą“,– su šypsena veide sako Ieva, jau du metus iš eilės Lietuvos uždarų patalpų lengvosios atletikos čempionatuose pelnanti prizines vietas, o ateityje užsibrėžusi dalyvauti ir Europos lengvosios atletikos čempionate. Jau šeštus metus gyvuojantis „Kauno maratono klubas“ yra privatus lengvosios atletikos klubas, vienijantis 38 profesionalus ir visą būrį mėgėjų. Vykdydamas sportinę veiklą, klubas taip pat užsiima ir visuomenine: organizuoja birželio 10 dieną vyksiantį tarptautinį renginį „Citadele Kauno maratonas“, rožinio kaspino paramos bėgimą „Pink Run su BENU“ bei jau tradiciniu tapusį naktinį „Urmo“ bėgimą. Klubas taip pat organizuoja treniruotes bėgimo entuziastams ir yra įsteigęs 1000 eurų prizą, kurį kiekvienais metais skiria keturiems perspektyviems jauniesiems lengvaatlečiams.