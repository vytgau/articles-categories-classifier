Nuaidėjus finalinei sirenai, D. Kasparaitis ir Dainius Zubrus šiltai apsikabino. Dvi gyvos šalies ledo ritulio legendos ne veltui grįžo iš „pensijos“ – jų ryžtą net ir baigus aktyvias profesionalų karjeras prisidėti prie nacionalinės komandos vainikavo aukso medaliai ir istorinis kelialapis į pirmo diviziono A grupę, virš kurios – jau tik elitas. „Labai malonu šitaip užbaigti karjerą. Komanda buvo labai gera. O dabar su Dainiumi važiuojame atgal į Floridą“, – ilgai nedvejojęs saulei ir paplūdimiams nusiteikė D. Kasparaitis. Majamio (JAV) mėgėjų lygoje čempionatui ruošęsi veteranai atidavė duoklę tėvynei. 45-erių D. Kasparaičiui debiutas Lietuvos rinktinėje sutapo su atsisveikinimu, šešeriais metais jaunesnis D. Zubrus nacionalinei komandai atstovavo trečią kartą ir pasiekė geriausią rezultatą. Puolėjas po dvikovos su estais taip pat patvirtino nebeketinantis grįžti ant ledo. „Esu dėkingas Dariui, kad jo sportinis užsispyrimas mus abu čia atvedė. Bent jau dabar aš manau, kad čia – mano paskutinės rungtynės. Buvo labai malonu sugrįžti, žaisti ant savo ledo, savų žiūrovų akivaizdoje ir pabaigti čempionatą taip, kaip man nepavyko prieš ketverius metus. Dabar mūsų komanda – daug geresnė, aukštesnio lygio. Reikia toliau jį kelti. Vyrai turi pradėti naujai mąstyti. Mes laimėjome visas rungtynes, taip pat ir draugiškas su britais, latvių klubų rinktine. Turime kiekvieną kartą to tikėtis, laukti pergalių, net jei priešininkas – stipresnis“, – jaunesniems komandos draugams linkėjo D. Zubrus. Nors panašu, kad dvi ryškiausios žvaigždės šeštadienį Kaune švietė paskutinį kartą, ne jos buvo dėmesio centre iškart po rungtynių. Kapitono pareigas mače su estais simboliškai ėjo Mindaugas Kieras – 37-erių gynėjas rinktinei atidavė 20 metų, o šeštadienį sužaidė 100-ąsias oficialias rungtynes jos sudėtyje. Kartu – ir paskutines. „Dabar pagalvoju: oho, žaidžiau 20 metų be pertraukų. Niekada nebūčiau įsivaizdavęs, kad taip įmanoma. Bet kiekvieną kartą norėdavosi vėl atvažiuoti, pamatyti draugus. Noriu tikėti, kad po savęs palieku tą nuotaiką – žaisti už Lietuvą yra labai, labai smagu. Jeigu kas nors paims pavyzdį, nuspręs 20 metų važiuoti į rinktinę, bus puiku“, – šypsojosi veteranas. Iš lietuviško ledo ritulio M. Kieras niekur nedings – jis jau treniruoja šalies jaunimo (iki 18 metų) rinktinę. „Reikia versti lapą, dabar visas jėgas skirsiu trenerio darbui. Kaip ledo ritulininkas jau atidaviau viską. Skausmo nejaučiu: išeinu kaip žaidėjas, ateinu kaip treneris. O dabar – skusti ūsų“, – su savo ilgamečiais palydovais tokia proga atsisveikinti pasiryžo M. Kieras. Gynėjų grandis patirs ir dar vieną nuostolį. Iš rinktinės traukiasi 36-erių Rolandas Aliukonis. „Man irgi jau gana. Ne vienerius metus palaikėme artimus santykius su treneriu Berndu Haake, jis vis prašydavo padėti rinktinei. Pasiekėme savo, todėl panašu, kad taip pat užleisiu vietą jaunimui“, – sakė ledo ritulininkas. Tuo metu jo bendraamžis Artūras Katulis kabinti pačiūžų ant vinies neskuba. „Žaisiu, kol galėsiu. Vieną kartą jau bandžiau atsisveikinti, bet dabar suprantu, kad žaisiu tol, kol būsiu reikalingas komandai“, – teigė gynėjas. Po iškovoto aukso klausimas dėl ateities aktualus ir rinktinės vyriausiajam treneriui. Šešerius metus Lietuvoje dirbęs B. Haake visąlaik tikėjosi išvesti komandą į aukštesnį divizioną. Tikslas – įgyvendintas, o kas bus toliau, dar nežino nė jo auklėtiniai. Savo planų vokietis neatskleidė ir DELFI. „Pirma reikia pasidžiaugti vasara. Tada matysime“, – šyptelėjęs ranka numojo 72-ejų specialistas. Primename, kad šeštadienį lietuviai 4:1 įveikė estus ir užbaigė savo pergalingą žygį Kaune ant aukščiausio apdovanojimų pakylos laiptelio. A grupėje lietuviai užims žemyn krentančios Lenkijos ekipos vietą. Vengrijoje paraleliai vykusio turnyro nugalėtojais netikėtai tapo naujokai britai, kurie pirmą kartą nuo 1994 metų iškopė į elito divizioną. Aukštyn pakils ir antrą vietą užėmusi Italijos komanda. Įdomu, jog ruošdamasi pasaulio čempionatui Lietuvos ekipa šį mėnesį du kartus draugiškose rungtynėse įveikė britus jų pačių teritorijoje. Lemiamas mačas tarp Lietuvos ir Estijos rinktinių tapo žiūrimiausia visų laikų ledo ritulio dvikova šalyje. Turnyro „finalą“ Nemuno saloje stebėjo apie 10 tūkst. sirgalių.  Estijos komanda pelnė bronzos medalius. Sidabrą dėl pergalės tarpusavio rungtynėse nugvelbė Japonija, paskutiniame ture sutriuškinusi Ukrainą 7:1. Primename, kad prieš tai čempionate lietuviai šventė keturias pergales: 3:0 prieš Kroatiją, 8:3 prieš Rumuniją, 6:1 prieš Japoniją ir 5:4 per pratęsimą prieš Ukrainą. Kitose šeštadienio rungtynėse Rumunija nugalėjo Kroatiją 7:3 ir išsiuntė pastarąją į antrą divizioną. Pastaruosius ketverius metus iš eilės Lietuvos rinktinė pasaulio čempionato pirmo diviziono B grupėje, kurioje varžomasi dėl 23-28 vietų pasaulyje, užimdavo trečią poziciją. „Žalgirio“ arena buvo didžiausia per visą istoriją, priėmusi planetos ledo ritulio čempionato pirmo diviziono varžybas. 2014 ir 2009 metais pastarosios vyko Vilniuje, „Siemens“ arenoje, o 2004 metais IIB pogrupio kovas stebėjo Elektrėnai.   