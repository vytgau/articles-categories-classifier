Lietuvos premjeras Saulius Skvernelis spaudos konferencijoje tvirtino, kad yra numatytas netgi pirmas realus žingsnis – pastatyti dengtą lengvų konstrukcijų stadioną Vilniuje. „UEFA rodomas dėmesys labai svarbus. Tai ne tik diplomatinis dėmesys, bet ir realus bendradarbiavimas. Džiaugiuosi, kad pasirašant susitarimą su LFF dalyvavo ir UEFA prezidentas. Tai rodo, kad tai nėra tuščias dokumentas. Šis susitarimas gali padėti pagrindą Lietuvos futbolo atgimimui“, – teigė S. Skvernelis. Anot jo, be reikiamos infrastruktūros, žaidimo ištisus metus ant normalios aikštės dangos, negalima kalbėti apie proveržį Lietuvos futbole. „Sutelkę pastangas ir bendradarbiaudami galime pradėti Lietuvos futbolo atgimimą ir, tuomet galime tikėtis išvysti Lietuvos rinktinę net Europos ir pasaulio čempionatuose. Turime talento, turime sudaryti sąlygas jam atsiskleisti“, – teigė Lietuvos premjeras. LR Vyriausybė įsipareigojo padėti gerinti šalies futbolo infrastruktūrą, siekiant optimalaus UEFA aukščiausių kategorijų stadionų išvystymo bei stiprinti jaunimo ugdymo kokybę. Susitikimo vyriausybėje metu A. Čeferinas, T. Danilevičius ir S. Skvernelis aptarė aktualius Lietuvos futbolo vystymo klausimus ir būdus, kaip būtų galima pakelti sporto šakos kokybę į naują lygį. LFF kvietimu į Lietuvą atvykęs A. Čeferinas išreiškė visapusišką UEFA paramą federacijos siekiams. „Lietuva – svarbus UEFA šeimos narys, bet jos infrastruktūra – viena silpniausių Europoje. Tai ne tik diplomatinis vizitas. Esame tobula komanda su vyriausybe ir LFF, turime teikti žinias ir lėšas, kad pagerintume ir sukurtume infrastruktūrą. Ateityje turėsite daugiau sėkmės, nei dabar“, – kalbėjo A. Čeferinas. UEFA prezidentas pajuokavo ir apie Lietuvos krepšinį: „Esate tokie geri krepšinyje, todėl tiek daug dėmesio neskiriate futbolui. Tačiau galime pažadėti, kad Lietuva padarys viską, kad ir futbole pasiektų tokius pat rezultatus. Turime tam visus finansinius mechanizmus“. „Visi žinome, kad Lietuvos futbolas susiduria su ne vienu iššūkiu, tačiau federacija daro viską, kad 2020 metais futbolas taptų sporto šaka Nr. 1 ir jų iniciatyvoms mes pritariame bei visapusiškai stengsimės padėti pasiekti tikslą“, – sakė A. Čeferinas.  LFF prezidentas T. Danilevičius šį susitarimą pavadino gera pradžia. „Futbolas Lietuvoje turi atgimti. Žinias ir finansavimo šaltinius sutelkę pasieksime gerų rezultatų. Lietuvoje kiekvienas miestas ir miestelis turi turėti ne tik krepšinio aikštelės, bet ir po reprezentacinį stadioną. Futbolas yra masiškiausia sporto šaka, tik su infrastruktūra bus geras postūmis futbolo populiarinimui. Kuo daugiau vaikų žais futbolą, tuo daugiau turėsime futbolo talentų ir žvaigždžių. Talentų ir dabar turime, juos reikia teisingai užauginti ir išlaikyti iki profesionalaus futbolo“, – neabejojo T. Danilevičius. Jis kalbėjo, kad finansinė Vyriausybės pagalba bus labai svarbi įgyvendinant futbolo infrastruktūros vystymą, įskaitant Kauno S. Dariaus ir S. Girėno stadiono rekonstrukciją, taip pat – vykdomą Naujosios Vilnios nacionalinį futbolo centro projektą. „Žinome, kad aukštesnės klasės stadionai Lietuvoje yra ne siekiamybė, o būtinybė, todėl planuojame investuoti į Naujosios Vilnios stadiono statybas ir kitų arenų išvystymą. Manau, kad šis susitarimas įtvirtina futbolo reikšmę Lietuvos sporto strategijoje“, – teigė LFF prezidentas.