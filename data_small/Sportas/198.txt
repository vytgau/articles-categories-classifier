Šiemet Lietuvos ledo ritulio rinktinėje įvyks ilgai lauktas debiutas: pasaulio čempionate pirmą kartą gindamas savo šalies garbę atstovaus tituluočiausias šios šakos atstovas rinktinėje – Darius Kasparaitis. Pirmąjį skambų ir iki šiol didžiausią savo laimėjimą D. Kasparaitis iškovojo 1992 metais. Tuo metu 19-metis lietuvis pasirinko rungtyniavimą tuometinėje jungtinėje komandoje, kurioje rungtyniavo buvusios sovietų sąjungos nariai. Jau pirmosiose savo olimpinėse žaidynėse gynėjas stojosi ant aukščiausio pjedestalo laiptelio: finale palaužę Kanadą, D. Kasparaitis ir jo komandos draugai džiaugėsi olimpiniu auksu. Po dviejų metų įvykusiose olimpinėse žaidynėse lietuvio neišvydome, tačiau jis į prestižines kovas sugrįžo 1998 metais. Su Rusijos rinktine jis dar kartą pateko į finalą, kuriame jų laukė Čekijos rinktinė, o būtent rusai buvo laikomi favoritais iškovoti auksą. Visgi, favoritų siaubu tapę čekai, kurie prieš tai ketvirtfinalyje eliminavo JAV, o pusfinalyje Kanados rinktines, 1:0 palaužė varžovus ir D. Kasparaičiui atiteko olimpinis sidabras. Po ketverių metų žiemos olimpiadoje D. Kasparaitis dar kartą papildė savo medalių kolekciją. Šį kartą ketvirtfinalyje atsirevanšavę čekams, rusai pusfinalyje turėjo pripažinti amerikiečių pranašumą ir tenkinosi bronza, kurią jie iškovojo 7:2 įveikdami Baltarusijos rinktinę. Beje, šiame mače gynėjas pelnė vienintelį įvartį per savo karjerą olimpinėse žaidynėse, išvesdamas komandą į priekį 2:1. Pasibaigus šiai olimpiadai D. Kasparaitis savo kolekcijoje turėjo visų trijų spalvų olimpinius medalius, tačiau tai jo nesustabdė vykti į 2006 metų olimpines žaidynes. Visgi, papildyti savo medalių lentynos jam nepavyko: pralaimėjimai pusfinalyje bei mažajame finale paliko D. Kasparaitį bei jo komandos draugus be olimpinių medalių. Be D. Kasparaičio Lietuvos rinktinėje olimpinių žaidynių dvasią iš arti yra pajutęs ir dar vienas rinktinės narys – trenerio asistentas George‘as Kingstonas. Jis įvairiomis pareigomis dalyvavo penkiose olimpiadose: 2010 metais buvo Norvegijos rinktinės konsultantu, 1994 metais užėmė Kanados rinktinės vadovo pareigas, o 1980, 1984 ir 1988 metų olimpiadose buvo kanadiečių trenerio asistentu. Patyręs strategas savo kraityje taip pat turi ir vieną olimpinį medalį: 1994 metais jis su rinktine iškovojo sidabrą. Pasaulio čempionato IB diviziono kovose D. Kasparaitis ir kiti Lietuvos rinktinės nariai Kauno „Žalgirio“ arenoje balandžio 22-28 dienomis dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus į visas čempionato kovas galima įsigyti bilietai.lt puslapyje.