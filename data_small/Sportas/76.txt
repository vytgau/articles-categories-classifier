Ilgai laukti nereikėjo – Etienne’as jau antrose sezono rungtynėse pelnė du įvarčius, tapo naudingiausiu A lygos turo žaidėju ir, neabejotinai, dar labiau privertė kalbėti apie save. Nepaisant to, kad puolėjui dar toli gražu ne viskas sekasi, ne visada jis atranda vietą aikštėje, E. Mukanya retai palieka aikštę be įvarčio ar rezultatyvaus perdavimo. „Atvykus man į Lietuvą, niekas nepasikeitė. Aš vis dar tebesu tas pats vaikinas, kuris mėgaujasi galėdamas žaisti futbolą. Man tai svarbiausia. Esu dėkingas komandos draugams, kurie mane stumia į priekį ir leidžia man tapti dar geresniu žaidėju“, – pokalbį su oficialia klubo svetaine pradėjo E. Mukanya, pridūręs, kad Lietuvoje jis jaučiasi taip pat gerai, kaip namie. – Kaip manai, kaip žaidėjas turi daugiau pliusų ar minusų? – Žinau, kad mano žaidime minusų netrūksta, tačiau kiekvienoje treniruotėje stengiuosi juos panaikinti ir paversti pliusais (šypsosi). Aš turiu tikslą – tapti TOP žaidėju, o tam reikia, kad viską daryčiau geriau nei darau dabar. – Tačiau pažvelgus į tavo statistiką, skaičiai puikūs. Sutinki su tuo? – Viena vertus – taip. Kita vertus, aš jos nesureikšminu, nes tai komandinis rezultatas. Be komandos draugų, be trenerio pagalbos, nebūtų nei įvarčių, nei rezultatyvių perdavimų. Tai jų nuopelnas lygiai toks pat, kaip ir mano. – Jei taip, tai kodėl komanda tik trečioje vietoje? – Nežinau (atsidūsta). Tai yra futbolas, o futbolas ir logika kartais nesutaria. Ne visada geresni žaidėjai laimi rungtynes, ne visada tai padaro ir geresnė komanda. Tačiau man patinka, kad mūsų komanda po nesėkmių nenuleido rankų ir daro viską, kad sezono pabaigoje rezultatai būtų geresni nei dabar. – Kurias iki šiol vykusias rungtynes įvardintum geriausiomis? Tiek tau asmeniškai, tiek komandai? – Sakyčiau, kad antrosios sezono rungtynės. Tuomet išvykoje žaidėme prieš „Kauno Žalgirį“, buvo labai prastas oras, prastos sąlygos, bet mes laimėjome 4:1. Be to, aš tada pasiekiau dublį (juokiasi). – Nenumaldomai artėja UEFA Europos lygos kvalifikacija. Kaip iki to laiko turi pasikeisti komanda, kad Europos sezonas truktų ilgiau nei dvi ar keturias savaites? – Psichologiškai mes pasiruošę pakankamai gerai, komanda mūsų gera, tad reikia toliau gerinti sportinę formą ir liepos mėnesį būti pike. Mūsų žaidimas gerėja ir A lygoje, tad mes sėkmingai einame to link. Aš manau, kad mes būsime maksimaliai gerai pasiruošę. Kita vertus, juk neturime pasirinkimo (juokiasi). – Jau norisi pasivaržyti Europoje? – O, taip. Laukiu, nesulaukiu (šypsosi). – Iki Europos dar teks pažaisti ir A lygoje. Pavyzdžiui, šį sekmadienį prieš „Stumbrą“.. – „Stumbras“ yra gera komanda, bandanti žaisti gerą futbolą. Tai reiškia, kad mes turime įdėti daugiau pastangų, daugiau energijos, kad žaistumėm dar geriau ir pasiektumėm teigiamą rezultatą.