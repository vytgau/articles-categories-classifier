Šį sekmadienį ietis sukryžiuos „Manchester United“ ir Londono „Arsenal“ klubai. Mančesterio komanda per 34 rungtynes surinko 74 taškus ir užima antrąją vietą. „Arsenal“ sukaupė 57 taškus ir rikiuojasi šeštas. Londono klubas vakar UEFA Europos lygos pusfinalio pirmojoje dvikovoje namie nesugebėjo palaužti Madrido „Atletico“ – 1:1. Jei „raudonieji velniai“ iškovos pergalę, jie beveik užsitikrins vietą pirmajame ketverte. „Arsenal“ iš esmės nebeturi šansų atsidurti tarp keturių stipriausių ekipų, bet Londono futbolininkai pasiryžę kautis dėl pergalės mūšyje su principiniais varžovais. Abu klubai pastaruoju metu Anglijos čempionate demonstruoja solidų žaidimą. „United“ laimėjo šešis iš pastarųjų septynių mačų, o „Arsenal“ – keturis iš penkių. Pirmojo rato dvikovoje Londone 3:1 pajėgesni buvo svečiai. Beje, Mančesterio „Old Trafford“ stadione „kanonieriai“ netriumfavo jau per 10 rungtynių iš eilės (3 lygiosios, 7 pralaimėjimai). Praėjusį sezoną Mančesteryje mačas baigėsi 1:1. „Premier“ lygoje komandos tarpusavyje grūmėsi 51 kartą. 23 sykius stipresni buvo „Manchester United“ futbolininkai. 13 dvikovų laimėjo „Arsenal“, o 15 rungtynių baigėsi taikiai. Sekmadienį pirmą kartą prieš savo buvusią komandą žais „Manchester United“ puolėjas čilietis Alexis Sanchezas. Jis dar šiose pirmenybėse vilkėjo „kanonierių“ marškinėlius. Vaizdo transliacijų internetu platforma viaplay.lt ir „Viasat Sport Baltic“ kanalas iš viso tiesiogiai parodys šešerias rungtynes. Transliacijų tvarkaraštis: balandžio 28 d. 14.20 val. „Liverpool“ – „Stoke City“, 16.50 val. „Crystal Palace“ – „Leicester City“, 19.20 val. „Swansea“ – „Chelsea“; balandžio 29 d. 16.05 val. „West Ham“ – „Manchester City“, 18.20 val. „Manchester United“ – „Arsenal“; balandžio 30 d. 21.50 val. „Tottenham Hotspur“ – „Watford“.