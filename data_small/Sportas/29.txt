Po savaitgalį finišavusių IA ir IB diviziono varžybų tapo aišku, kad Lietuvos ir Lenkijos rinktinės pasikeis vietomis. Kaune triumfavusi Lietuvos rinktinė kyla aukštyn, o Budapešte nesėkmę patyrusi Lenkijos nacionalinė komanda krenta į IB divizioną. Per penkerias sužaistas rungtynes lenkai iškovojo tik vieną pergalę ir liko paskutiniai, šešti. Vengrijoje vykusiame IA diviziono čempionate pirmąsias dvi vietas užėmė ir į elitinį divzioną iškopė Didžiosios Britanijos ir Italijos rinktinės. Jas divizione pakeis dvi iš elito grupės iškritusios komandos, tačiau tai paaiškės tik gegužės pabaigoje, po Danijoje vyksiančių elito diviziono pirmenybių. Taigi, šiuo metu yra aiškios trys Lietuvos rinktinės varžovės kitų metų IA diviziono grupėje. Tai – Vengrijos, Kazachstano ir Slovėnijos rinktinės. Tuo metu IB divizione, kurį šiemet laimėjo Lietuvos rinktinė, kitais metais varžysis Lenkijos, Japonijos, Ukrainos, Estijos, Rumunijos ir Nyderlandų ekipos. Nyderlandai divizione pakeis paskutinę vietą užėmusius ir į žemesnį lygmenį iškritusius kroatus. Elito diviziono čempionatas Kopenhagoje vyks gegužės 4-20 dienomis. Jame varžysis 16 pajėgiausių pasaulio komandų, suskirstytų į dvi grupes. A grupė: Rusija, Švedija, Čekija, Šveicarija, Baltarusija, Slovakija, Prancūzija, Austrija. B grupė: Kanada, Suomija, JAV, Vokietija, Norvegija, Latvija, Danija, Pietų Korėja. Nugalėtojos titulą gins Švedijos rinktinė. Į žemesnį IA divizioną iš elito grupės iškris ir kitais metais Lietuvos rinktinės varžovėmis taps dvi komandos.