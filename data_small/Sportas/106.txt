„Jaučiuosi išties puikiai, ne kiekvienam kovotojui pasitaiko galimybė sudalyvauti tokio didelio masto čempionate. Didelė garbė atstovauti Lietuvai ir garsinti jos vardą bei dovanoti kuo aukštesnius apdovanojimus“, – jausmus prieš išvyką apibūdina kovotojas ir priduria, kad tai jam ne staigmena, o pastangų įvertinimas – „Man ir mano treneriui, tėčiui Žydrūnui Jasiūnui, tai yra visas gyvenimas. Mes jau daug metų dirbame tam, kad galėtume būti tarp geriausių pasaulio kovotojų. Šis čempionatas man bus jau šeštasis, kuriame atstovausiu Lietuvos muai tai rinktinei“. Kalbėdamas apie pasiruošimą, Martynas kažko išskirtinio savo kasdienybėje nepastebi: „Viskas vyksta panašiai kaip ir ruošiantis kitiems turnyrams. Per savaitę turiu dešimt treniruočių – vienos jų skirtos technikos šlifavimui, kitos fiziniam pasirengimui.“ Tokiu pat ramiu balsu jis pasakoja ir apie tai, kad tailando boksas iš sportuojančių reikalauja tikrai daug – nuo jėgos, ištvermės iki kovos taktikos loginio suvokimo. Svarbu tinkamai susidėlioti planą laikotarpiui, likusiam iki kovos. Vaikinas pabrėžia, kad Meksikoje visas dėmesys bus skirtas varžyboms, o tarpvaržybinės treniruotės bus labiau panašios į mankštą: „Visos jėgos yra atiduodamos kovojant, todėl persitreniruoti būtų tikrai ne pats geriausias sprendimas“. Viena iš pasiruošimą lengvinančių aplinkybių šiemet M. Jasiūnui tapo idealaus svorio išlaikymas – jo svoris šiuo metu absoliučiai atitinka kategoriją (iki 75 kg). Prieš metus vykusiame pasaulio muai tai čempionate Martynas iškovojo sidabro medalį, 2014 m. pasaulio čempionate – antrąją vietą, o Europos čempionatuose buvo iškovojęs antrąją ir trečiąją vietas. Jis suvokia, kad anksčiau užkelta kartelė visų lūkesčius tik padidina, bet atsakomybės nesikrato: „Nuoširdžiai tikiu, kad Lietuvai galiu iškovoti dar vieną medalį“. Šiuo metu sportininkas žino tik apie vieną galimą varžovą. Tai daugkartinis pasaulio čempionas Vitalijus Gurkovas, o kas pateks į jo svorio kategoriją, paaiškės tik po svėrimų. Paklausus, kaip pavyksta suvaldyti įtampą iki žengimo į ringą, vaikinas neabejoja, jog čia jį gelbsti patirtis ir negalvojimas apie gresiančias kovos pasekmes. „Pasaulio muai tai čempionate Lietuvai atstovaus ir dar vienas „Jasiūnas Team“ komandos narys Ernestas Dapkus, tad palaikymo iš artimos aplinkos tikrai netrūks“, – džiaugiasi Martynas pridurdamas, kad jie pasistengs sugrįžti su kuo geresniais pasiekimais ir taip atsidėkoti visai muai tai bendruomenei už tikėjimą, teigiamas emocijas.