Pirmieji ant kilimo žengs graikų-romėnų imtynių atstovai. Mūsų šalies garbę gins Justas Petravičius (60 kg), Edgaras Venckaitis (67 kg), Paulius Galkinas (77 kg), Julius Matuzevičius (87 kg), Vilius Laurinaitis (97 kg) ir Mantas Knystautas (130 kg). Komandos treneriai Mindaugas Ežerskis bei Ruslanas Vartanovas. Moterų imtynių turnyre kovos Kornelija Zaicevaitė (59 kg) ir Danutė Domikaitytė (68 kg). Imtynininkių treneris Aivaras Kaselis. Laisvųjų imtynių turnyre taip pat startuos du Lietuvos atstovai – Andrius Mažeika (74 kg) ir Edgaras Voitechovskis (92 kg). Treneris Sergejus Kasimovas. Pirmąją čempionato dieną kovos trys Lietuvos atstovai. Bene sunkiausias išmėginimas tenka P. Galkinui. Klaipėdietis svorio iki 77 kilogramų aštuntfinalyje pečius surems su itin pajėgiu vengru Tamasu Lorincziu. Trisdešimt dviejų varžovas per savo karjerą yra sukrovęs beveik visus įmanomus titulus, tarp kurių ir Londono olimpinių žaidynių sidabras. Svoryje kovoja 22 atletai. J. Matuzevičius (87 kg; 21 dalyvis) kovos su pasaulio jaunimo čempionato prizininku Bechanu Ozdojevu iš Rusijos. Sunkiasvoris Mantas Knystautas (130 kg; 15 dalyvių) varžysis su gerai pažįstamu vokiečiu Christianu Johnu. Tiek J. Matuzevičius, tiek M. Knystautas savo pasirodymą pradės kvalifikacinėmis kovomis.