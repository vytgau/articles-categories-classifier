Estus palaužti japonams pavyko tik pratęsimo 2:1, tad jau pirmajame mače vieni turnyro favoritų ir pagrindinių lietuvių varžovų kovoje dėl aukso prarado tašką. Prieš šį susitikimą paaiškėjo, jog pirmajame mače estai versis be savo lyderio Roberto Robos, kuris nebuvo įtrauktas į Estijos sudėtį mačui. Nors prieš rungtynes lyderį praradusi Japonijos rinktinė buvo laikoma akivaizdžia dvikovos favorite, estai susitaikyti su autsaiderių vaidmeniu nebuvo linkę. Solidžiai atrodę gynyboje, jie du kartus išprovokavo varžovų pražangas, o po jų prie Japonijos vartų sukėlė ne vieną pavojų. Estams turint kiekybinę persvarą, ilgai pirmojo įvarčio jiems laukti neteko – daugumoje sužaidę vos 32 sekundes po iš arti ritulį į vartus nukreipusio Aleksandro Petrovo smūgio, estai įsiveržė į priekį 1:0 (10:55, rez. perd. Filipas Svaroginas ir Andrejus Makrovas). Net ir po praleisto įvarčio japonams pirmajame kėlinyje nesisekė dominuoti aikštėje, tad po pirmojo kėlinio jie atsiliko 0:1. Kaip ir buvo galima tikėtis, antrajame kėlinyje japonai didino spaudimą, o estams vis dažniau teko sėstis ant nubaustųjų suoliuko bei bandyti apsiginti aikštėje turint vienu žaidėju mažiau. Penktąja savo proga kėlinyje Azijos atstovai galiausiai pasinaudojo – galingu metimu Hiromichi Terao nuginklavo Estijos rinktinės vartininką Romaną Shumichiną (36:03, rez. perd. Ryo Hashimoto). Antrajame kėlinyje Japonijos rinktinė turėjo tiesiog neįtikėtiną persvarą pagal atliktus metimus – jie estų vartininką išbandė net 23 kartus, kai tuo tarpu Estijos rinktinė per dvidešimt minučių atliko vos vieną smūgį. Nepaisant to, po dviejų kėlinių rezultatas buvo lygus 1:1. Trečiasis kėlinys prasidėjo panašiai kaip ir antrasis: estai gavo greitą pražangą, o japonai mėtė visas pajėgas į puolimą. Visgi, tai galėjo jiems pasibaigti ir liūdnai: du estai turėjo galimybę atsidurti vienui vieni prieš vartininką, tačiau nesuvaldęs ritulio Estijos puolėjas turėjo atsisakyti galimybės atakuoti ir turėjo sugrįžti ginti savų vartų. Įpusėjus trečiajam kėliniui po grubios Estijos ledo ritulininko klaidos puikią progą turėjo japonas Makuru Furuhashi, tačiau jam išbėgus vienas prieš vieną pergudrauti R. Shumichino nepavyko. Nepaisant visų japonų pastangų – įvarčių daugiau neišvydome ir rinktinės buvo priverstos žaisti pratęsimą. Pratęsimo pradžioje estams teko žaisti turint vienu žaidėju mažiau, o atsilaikyti jiems nepavyko – nesužaidus nė minutės Takuma Kawai pelnė pergalingą įvartį (60:53, rez. perd. Hiroto Sato). Naudingiausiu mačo žaidėju Estijos rinktinėje pripažintas 40 metimų atrėmęs R. Shumichinas, o japonų rinktinėje tokį patį prizą atsiėmė pirmojo įvarčio autorius H. Terao. Kitose dienos rungtynėse 16:00 val. „Žalgirio“ arenoje jėgas išbandys Rumunijos ir Ukrainos rinktinės, o 19:30 val. įvyks centrinė dienos dvikova tarp Lietuvos ir Kroatijos rinktinių.