Vienintelis šių rungtynių įvartis buvo pelnytas 2-ąją minutę. „Atlantas“ apsigynė nuo varžovų pakelto kampinio ir surengė žaibišką kontrataką, kurios metu Edvinas Baniulis perdavė kamuolį į baudos aikštelę Anilui Kočui bei šis tiksliai smūgiavo pažeme. Belgijos turko sąskaitoje šį sezoną – du įvarčiai ir tiek pat rezultatyvių perdavimų. Šeimininkai didelį dėmesį skyrė savo vartų saugumui, tad svečiai iš Jonavos turėjo akivaizdžią kamuolio kontrolės persvarą. Jonaviečiai kėlė ne vieną kampinį, bet geriausią progą susikūrė pirmojo kėlinio pabaigoje, kai iš labai dėkingos situacijos į vartus nepataikė „Jonavos“ futbolininkas Martynas Dapkus. Klaipėdos ekipoje įvyko savotiškas sugrįžimas – A lygoje vėl pasirodė paskutinius du sezonus Gargždų „Bangai“ atstovavęs Gerardas Žukauskas. Būtent šis futbolininkas baudos aikštelėje ir jos prieigose suklaidino kelis varžovus bei perdavė kamuolį Domantui Šimkui, kuris smūgiavo tiesiai į Guilherme Cioletti. Antrame kėlinyje situacija pernelyg nepasikeitė: „Jonava“ ilgiau kontroliavo kamuolį, tačiau šeimininkai ir toliau užtikrintai gynėsi. „Jonavos“ klubo treneris metė į kovą Ernestą Veliulį, kuris pagyvino svečių žaidimą atakoje, savo ruožtu, klaipėdiečių strategas Algimantas Briaunys davė pasireikšti Mariui Papšiui – šis taip pat buvo aktyvus. Antrame kėlinyje šeimininkų vartų sargui Pavelui Doroševui teko apsiginti nuo Tado Eliošiaus baudos smūgio, o daugiau komandos gynėjai neleido latviui rodyti savo meistriškumo. Kitoje aikštės pusėje po gražios kombinacijos pavojingai iš toli mušė M. Papšys. „Atlantas“ iškovojo trečiąją sezono pergalę, kuri buvo pirmoji namuose, ir su 11 taškų pakilo į ketvirtą turnyro lentelės vietą, savo ruožtu, „Jonava“, turinti 2 taškais mažiau, yra įsitaisiusi laipteliu žemiau. 