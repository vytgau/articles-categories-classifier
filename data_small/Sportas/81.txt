Banguoja. Antrasis sezono ratas „Žalgiriui“ prasidėjo nekaip – vilniečiai du sykius iš eilės nepajėgė įveikti Kauno klubų. Maža to, po lygiųjų 1:1 su Kauno „Stumbru“ pastarosios ekipos treneris Mariano Barreto pareiškė, kad jo ekipa ne iškovojo tašką, bet prarado du. Tuo metu „Žalgirio“ strategui Aurelijui Skarbaliui beliko konstatuoti: „Akivaizdu, kad mes stipriai banguojame. Tai puolimas šlubuoja, tai gynyba.“ Progos. Čempionato lyderė „Sūduva“ aštuntą pergalę iškovojo svečiuose 2:0 nugalėdama „Palangos“ komandą. Prie puikaus saviškių žaidimo įpratusiems sūduviečių gerbėjams šį kartą įvarčio teko palūkėti – „Palangos“ gynyba krito sužaidus kiek daugiau nei valandą. Vis tik Marijampolės komandos pranašumas šiame mače nekėlė abejonių, o čempionų treneris Vladimiras Čeburinas tarstelėjo, jog sukurtų progų pakaktų 2-3 rungtynėms.  Traumos. Du futbolininkai 9 turo rungtynių nebaigė dėl patirtų traumų. „Sūduvai“ atstovaujantis prancūzas Alassane‘as N‘Diaye kovodamas su „Palangos“ vartininku Antonu Cvetkovu gavo smūgį į galvą ir rungtynių tęsti negalėjo. „Trakų“ narys Modestas Vorobjovas patyrė kojos sumušimą per rungtynes su „Kauno Žalgiriu“. M. Vorobjovas bandė toliau rungtyniauti, bet vėliau paprašė keitimo. Nesustabdomas. „Sūduvos“ saugas Ovidijus Verbickas šį sezoną sunkiai sustabdomas. Kovo mėnesio pabaigoje pelnęs pirmą įvartį Lietuvos rinktinėje, futbolininkas pastaruoju metu A lygoje demonstruoja solidžią formą. Sugrįžęs iš rinktinės, O. Verbickas „Sūduvai“ A lygoje per 5 rungtynes pelnė 5 įvarčius ir atliko 1 rezultatyvų perdavimą. Rezultatyviausių čempionato žaidėjų įskaitoje marijampoliečių saugas pavijo žalgirietį Tomašą Malecą – abu yra pasižymėję po 6 kartus. Namų sienos. Jos pagaliau padėjo Klaipėdos „Atlanto“ futbolininkams. Iki tol savo dirbtinės dangos stadione per 4 rungtynes surinkę tik tašką, klaipėdiečiai trečiadienį 1:0 palaužė „Jonavos“ komandą po ankstyvo Anilo Kočo įvarčio. „Atlanto“ treneris Algimantas Briaunys nedaugžodžiavo kalbėdamas apie pergalės priežastis, tik pažymėjo, kad naudos suteikė kai kurios korektyvos komandos žaidime. Šimtas. „Žalgirio“ klubas tęsia gražias tradicijas ir nepamiršta pasveikinti jubiliejines rungtynes sužaidusių savo futbolininkų. Šį kartą atminimo dovaną gavo legionierius iš Olandijos Donovanas Slijngardas. 2015-ųjų vasarą į Vilnių atvykęs gynėjas „Žalgirio“ gretose jau spėjo sužaisti 100 rungtynių. Superkeitimai. Po sunkios sezono pradžios „Trakai“ palengva įsibėgėja ir jų treneris Olegas Vasilenka gali lengviau atsikvėpti. Trakiškiai pasiekė antrą pergalę iš eilės nepraleisdami įvarčio. „Kauno Žalgiris“ buvo palaužtas 2:0, o abu įvarčiai krito per paskutines 20 rungtynių minučių. Abu juos pelnė po keitimo aikštėje pasirodę jauni Trakų klubo žaidėjai. O. Vasilenkos pasitikėjimą pateisino ir įvarčius įmušė dvidešimtmetis Svajūnas Čyžas bei aštuoniolikmetis Justinas Marazas. Pastarajam tai buvo ketvirtasis įvartis šį sezoną ir antrasis iš eilės – jau per teisėjo pridėtą laiką. Stringa. „Kauno Žalgiris“ užima paskutinę vietą turnyro lentelėje, tačiau nė viena komanda tikriausiai nepasigirtų, kad autsaiderių gynybą pavyko pralaužti lengvai. Tuo metu atakuodami patys, Kauno žalgiriečiai toli gražu neblizga ir per 9 rungtynes pasižymėjo tik 4 kartus. Jie ypač stringa pastaruoju metu, kai per 5 paskutines dvikovas įvarčiu džiaugėsi vos kartą. „Jau daug rungtynių stringame atakoje kurdami pavojingus momentus. Puolime atrodome skurdžiai“, – pripažino Kauno komandos treneris Mindaugas Čepas.