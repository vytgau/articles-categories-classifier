Varžybas sėkmingai iš „pole“ pozicijos pradėjo kvalifikacijos nugalėtojas Sebastianas Vettelis. Bet sportininkams įveikus pirmuosius posūkius, dėl įvykusių incidentų, trasoje pasirodė saugos automobilis. Vieta trasoje nepasidalino Estebanas Oconas ir Kimi Raikkonenas. Prancūzas, atvažiuodamas į trečią posūkį, bandė lenkti suomį. Sportininkams nepavyko išvengti kontakto. E. Oconas po susidūrimo trenkėsi į apsauginę sieną, tuo tarpu K. Raikkonenas su apgadintu bolidu tęsė lenktynes. Nesėkmingai lenktynės susiklostė ir čempionato naujokui Sergejui Sirotkinui. Atvažiuodamas į antrąjį posūkį rusas atsitrenkė į Sergio Perezo bolido galą. O išvažiavęs iš posūkio atsidūrė tarp Nico Hulkenbergo bei Fernando Alonso ir neišvengė dar vieno kontakto. N. Hulkenbergas kliudė S. Sirotkino bolidą, kuris atsitrenkė į gretą važiavusio F. Alonso automobilį. Rusas baigė savo pasirodymą, tuo tarpu F. Alonso sugebėjo grįžti iki techninio aptarnavimo zoną, o vėliau ir į lenktynes. Varžybas pratęsus S. Vettelis ėmė tolti nuo varžovų. Tiesa, L. Hamiltonui pavyko sumažinti atsilikimą nuo vokiečio. Bet padaręs klaidą viename iš posūkių, britas buvo priverstas pasukti į techninio aptarnavimo zoną pasikeisti padangų. Po kurio laiko sustojimą atliko ir padangas pasikeitė S. Vettelis. Tuo tarpu Valtteri Bottas toliau liko trasoje su pirmuoju savo padangų komplektu. Suomiui itin padėjo tai, jog trasoje susidūrė kontaktinės kovos varžybų metu nevengę „Red Bull“ pilotai Maxas Verstappenas ir Danielis Ricciardo. Situacija trasoje pasinaudojo V. Bottas, kuris pasikeitęs ratus į trasą grįžo pirmoje vietoje. Saugos automobilis trasoje užtruko ilgiau nei planuota, nes važiuodamas paskui jį į sieną trenkėsi ir bolidą sudaužė „Haas“ pilotas Romainas Grosjeanas. Lenktynes pratęsus jau pirmame posūkyje V. Bottą bandė lenkti S. Vettelis. Pastarasis persistengė ir užblokavęs ratus išlėkė už trasos ribų. Vokietis iš antros vietos nukrito į ketvirtą. Iki finišo likus vos keliems ratams atrodė, kad pergalę iškovos V. Bottas. Bet suomis pervažiavo nuolaužą ir pradūrė padangą. Taip žlugo bet kokios viltys suomiui iškovoti pirmąją pergalę šių metų sezone. Pasinaudojęs situacija į pirmąją vietą pakilo L. Hamiltonas. K. Raikkonenas važiavo antras, o aplenkęs S. Vettelį, „Force India“ pilotas Sergio Perezas pakilo į trečią vietą. Būtent tokia tvarka ir finišavo pirmieji trys sportininkai. S. Vettelis lenktynių pabaigoje už savęs išlaikė Carlosą Sainzą ir finišavo ketvirtas. Pirmuosius taškus karjeroje sekmadienį iškovojo čempionato naujokas Charlesas Leclercas, su „Sauber“ bolidu finišavęs šeštas. Pirmuosius taškus šiemet iškovojo ir „Williams“ pilotas Lance‘as Strollas, lenktynes baigęs aštuntas. Į dešimtuką pateko ir vieną tašką pelnė „Toro Rosso“ atstovas Brendonas Hartley. Penktasis čempionato etapas (iš 21) - Ispanijos „Grand Prix“ lenktynės - vyks gegužės 13 dieną. Azerbaidžano „Grand Prix“ lenktynių rezultatai. 1. Lewis Hamilton (Didžioji Britanija, „Mercedes“) - 1 val. 43 min. 44,291 sek. 2. Kimi Raikkonen (Suomija, „Ferrari“) - +2,460 sek. 3. Sergio Perez (Meksika, „Force India“) - +4,024 sek. 4. Sebastian Vettel (Vokietija, „Ferrari“) - +5,329 sek. 5. Carlos Sainz (Ispanija, „Renault“) - +7,515 sek. 6. Charles Leclerc (Monakas, „Alfa Romeo Sauber“) - +9,158 sek. 7. Fernando Alonso (Ispanija, „McLaren“) - +10,931 sek. 8. Stoffel Vandoorne (Belgija, „McLaren“) - +12,546 sek. 9. Lance Stroll (Kanada, „Williams“) - +14,152 sek. 10. Brendon Hartley (Naujoji Zelandija, „Red Bull Toro Rosso“) - +18,030 sek. Bendroji įskaita po 4 etapų. 1. Lewis Hamilton (Didžioji Britanija, „Mercedes“) - 70 tšk. 2. Sebastian Vettel (Vokietija, „Ferrari“) - 66 3. Kimi Raikkonen (Suomija, „Ferrari“) - 48 4. Valtteri Bottas (Suomija, „Mercedes“) - 40 5. Daniel Ricciardo (Australija, „Red Bull“) - 37 6. Fernando Alonso (Ispanija, „McLaren“) - 28 7. Nico Hulkenberg (Vokietija, “ Renault“) - 22 8. Max Verstappen (Olandija, „Red Bull“) - 18 9. Sergio Perez (Meksika, „Force India“) - 15 10. Carlos Sainz (Ispanija, „Renault“) - 13...  RACE CLASSIFICATION (LAP 51/51) What drama! WHAT A RACE!#AzerbaijanGP 🇦🇿 #F1 pic.twitter.com/iXRDA8ZUpS— Formula 1 (@F1) April 29, 2018  Daugiau naujienų rasite F-1.lt.