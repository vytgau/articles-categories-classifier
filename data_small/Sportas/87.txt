„Japonai – geriausi čiuožėjai pasaulyje. Pasižiūrėkite, ką jie išdarinėja dailiajame čiuožime. Bet mes buvome užtikrinti savimi“, – po rungtynių pabrėžė Lietuvos rinktinės vairininkas Berndas Haake. Šeštus metus lietuvius treniruojantis vokietis pernai pats patyrė, kokia grėsminga gali būti stipriausia Azijos komanda. Prieš metus ji B. Haake auklėtinius parbloškė 6:2. Trečiadienį pastarieji, pasistiprinę ryškiausiomis šalies ledo ritulio žvaigždėmis Dainiumi Zubrumi ir Dariumi Kasparaičiu, pasiekė revanšą dar didesniu skirtumu. Du veteranai šįkart iščiuožė ant ledo apsikeitę pareigomis – kapitono antsiuvas bent trumpam papuošė D. Kasparaičio marškinėlius, o D. Zubrus tapo jo padėjėju. „Zubrus niekad negalėjo japonų nugalėti, tai davė Kasparaičiui“, – DELFI paklaustas apie naujas pareigas, juokėsi 45-erių gynėjas, pirmą kartą ginantis Lietuvos garbę oficialiame turnyre. Atsakingiausiose rungtynėse kokybės kartelę aukštyn iškėlė ir jis, ir visa komanda. Lietuviai nenusileido varžovams greičiu, abi komandos atliko po 25 metimus. Bet rekordinio dydžio publikos palaikomi šeimininkai puolė konstruktyviau, o kitoje aikštės pusėje kaip uola stovėjo geriausiu mačo žaidėju pripažintas Mantas Armalis. „Praėjusiose rungtynėse su rumunais labai gerai žaidėme puldami. Bet ginantis reikėjo daugiau disciplinos ir mąstymo. Buvau truputį pyktelėjęs ir nustebęs, kad rumunams leidome tiek daug smūgiuoti (42 kartus – DELFI). Šiandien tikrai pažengėme į priekį ir, man rodos, galime dar geriau“, – komentavo vartininkas, atrėmęs 96 proc. japonų metimų. „Komanda labai gerai pasiruošė šioms rungtynėms – peržiūrėjome daug vaizdo įrašų, prisiminėme praėjusių metų akistatą su japonais. Žaidėme protingai, gynyba buvo puiki, padėjo ir „greiti“ įvarčiai. Komandos dvasia buvo neįtikėtina. Bet šou nesibaigė: toliau įkalnė bus tik statesnė“, – emocingai kalbėjo B. Haake. Nedidukai, bet greiti Japonijos ledo ritulininkai iš pradžių pateisino išankstinį pagrindinių lietuvių konkurentų statusą. Vis dėlto rungtynių eigą smarkiai paveikė kaip du vandens lašai panašūs šeimininkų įvarčiai pirmame kėlinyje. 3-ią min. atėmę iš japonų ritulį lietuviai surengė greitą antpuolį, kurio smaigalyje atsidūrė Edgaras Rybakovas (perdavimai: Artūras Laukaitis ir Ilja Četvertakas). Neprabėgus nė minutei Tekančios saulės šalies atstovai suklydo dar kartą, o po Marko Kaleinikovo metimo nuo virpsto atšokusį ritulį į vartus nukreipė Arnoldas Bosas. Nors darbo Lietuvos rinktinės vartininkas M. Armalis turėjo užtektinai, antrame kėlinyje B. Haake auklėtiniai rezultatą padvigubino. Du įvarčius paeiliui pelnė A. Bosas (27 min., D. Zubrus, Rolandas Aliukonis) ir Povilas Verenis (28 min., Tadas Kumeliauskas, Domantas Čypas). Vos prasidėjus paskutiniam kėliniui, rezultatą sušvelnino Ryo Hashimoto, bet 45-ą min. status quo grąžino Danielius Bogdziulis (P. Verenis, T. Kumeliauskas). O 56-ą min. japonų triuškinimą užbaigė trečiąkart pasižymėjęs A. Bosas (M. Kieras, M. Kaleinikovas).  Lietuviai jau užsitikrino turnyro medalius, bet sveikinimus šia proga priėmė nenoriai – komandos mintyse yra ambicingesnis siekis. „Tikslas vienas – laimėti auksą. Ir kol kas viskas eina pagal planą. Bet bandau nuraminti vyrus, kad dar nieko nelaimėjome. Puiku nugalėti japonus, bet šis čempionatas – nenuspėjamas, kiekviena komanda gali pateikti siurprizų“, – sakė D. Kasparaitis. „Tikrai nesustosime, mes tik pradėjome“, – šyptelėjęs pridūrė M. Armalis. Aukso pastarasis labiausiai trokšta dėl dviejų komandos draugų, grįžusių į ledo ritulį dėl šalies rinktinės. „Jie yra legendos. Vienas – sužaidęs per 1200 rungtynių NHL, kitą žino visi mano draugai, kurių tik paklausiu, pamena, ką jis išdarinėjo ant ledo. Svarbiausia tai, kokie dideli jie yra lyderiai rūbinėje, kaip veda šitą komandą į priekį“, – D. Zubrumi ir D. Kasparaičiu žavėjosi vartų sargas. Dvikova su japonais į „Žalgirio“ areną priviliojo beveik 7 tūkst. žiūrovų, tarp kurių buvo ir Lietuvos krepšinio federacijos (LKF) prezidentas Arvydas Sabonis, Kauno „Žalgirio“ ekipos treneriai Šarūnas Jasikevičius, Darius Maskoliūnas bei Darius Songaila, nušviesti Eurolygos ketvirtfinalio serijos su Pirėjo „Olympiakos“ atvykę graikų žurnalistai. Pastarieji susidomėję mobiliaisiais telefonais fotografavo ledo aikštę, kuri dar išvakarėse buvo užklota parketu. Primename, kad čempionatą lietuviai pradėjo 3:0 įveikdami kroatus ir 8:3 sutriuškindami rumunus. Kitose trečiadienio rungtynėse Estija paskutinę akimirką išplėšė pergalę 1:0 prieš Rumuniją, o Ukraina patyrė eilinį nusivylimą, 2:4 nusileidusi Kroatijai. Ketvirtadienį ledo ritulys Nemuno saloje antrą kartą užleis krepšiniui – per pirmenybių poilsio dieną santykius vėl aiškinsis „Žalgirio“ ir „Olympiakos“ komandos. Penktadienį Lietuvos ledo ritulininkai nuo 19.30 val. susitiks su Ukraina, o šeštadienį užbaigs turnyrą kova su Estija. Pastaruosius ketverius metus iš eilės Lietuvos rinktinė pirmo diviziono B grupėje, kurioje varžomasi dėl 23-28 vietų pasaulyje, užimdavo trečią poziciją. Į aukštesnę A grupę lietuviams pakilti dar nebuvo pavykę. „Žalgirio“ arena yra didžiausia per visą istoriją, priėmusi planetos ledo ritulio čempionato pirmo diviziono varžybas. 2014 ir 2009 metais pastarosios vyko Vilniuje, „Siemens“ arenoje, o 2004 metais IIB pogrupio kovas stebėjo Elektrėnai.   