Vievis turi savo futbolo mohikaną, tai – 1992-1993 metų sezone su Panevėžio „Ekranu“ Lietuvos čempionato titulą iškovojęs Vytautas Apanavičius. Buvęs futbolininkas 1992-1995 metais sužaidė 19 rungtynių šalies rinktinėje, dalyvavo mače, kai rekordiniu rezultatu 7:0 buvo sudoroti estai, o šiuo metu sergėja gimtojo miesto „Vievio žiedo“ komandą, kuri rungtyniauja aukščiausioje Lietuvos salės futbolo lygoje. Visgi dabar savotišku Vievio futbolo vėliavnešiu profesionaliame futbole tapo J. Marazas. Jam dar neteko atstovauti „Vievio žiedui“ ir apie simbolines išlydėtuvių rungtynes gimtojo miesto komandoje jis negalvoja. „Trakų“ saugas nusijuokė – planų kabinti bucų ant vinies jo mintyse nebus dar ilgai. „Iš jaunesnių vieviškių futbolininkų dabar turbūt esu vienintelis, bet praeityje juk Vievį garsino Vytautas Apanavičius. Anksčiau buvo tokios kalbos, kad galbūt prisijungsiu pažaisti už „Vievio žiedą“, bet kol kas dar nesigavo. Apie karjeros pabaigą, žinoma, dar negalvoju, tačiau turiu galvoje, kad tai yra gimtojo miesto komanda“, – kalbėjo praėjusių metų gegužės 23-iąją A lygos mače su „Kauno Žalgiriu“ debiutavęs saugas. J. Marazo pirmieji žingsniai futbole nedaug kuo skyrėsi nuo kitų: „Man buvo šešeri metai, žaisdavome kieme su draugais futbolą ir kartą atvažiavo treneris. Pakvietė ateiti pažaisti. Nuėjau į pirmą treniruotę, man labai patiko ir taip užsikabinau. Pirmasis treneris buvo Aurimas Šarapajevas. Iš pradžių treniruotės buvo Vievyje, o po to persikėlėme į Vilnių“. „Ateities“ futbolo mokykloje tobulėjęs vieviškis ten negrojo pirmuoju smuiku. Kur kas daugiau dėmesio iš žiniasklaidos sulaukdavo kiti du jaunieji futbolininkai – Matas Gudaitis bei Matas Radžiukynas, šiuo metu atstovaujantis „Palangai“. J. Marazas buvo savotiškame šešėlyje, tačiau dėl to pernelyg nesisielojo, atkakliai dirbo bei tikėjo, jog jo laikas dar ateis. Taip ir nutiko – „Trakai“ saugą, kaip ir dar keletą „Ateities“ žaidėjų, pasikvietė pas save, visgi, šiuo metu pagrindinėje komandoje stipriau įsitvirtino tik Justinas. „Daugiau dėmesio „Ateities“ komandoje sulaukdavo Matas Radžiukynas ir Matas Gudaitis. Norėjau būti panašus į juos, jie abu – tikrai geri žaidėjai. Žaidžiau savo žaidimą, stengiausi, tobulėjau ir tikėjau, kad kažkada mane pastebės ir ateis mano laikas. Žaidžiau tuo metu Elitinėje lygoje, tad viskas man buvo netikėta. Ten buvo vaikų futbolas, o vėliau „Trakai“ pakvietė į peržiūrą. Viskas pavyko, tad sulaukiau kvietimo prisijungti. Galbūt padariau didžiausią įspūdį treneriams. Judu į priekį, labai stengiuosi. Gaunu didesnį pasitikėjimą iš trenerių, man duoda žaisti, o aš stengiuosi nenuvilti. Lyginant su praėjusiais metais, sukaupiau daugiau pasitikėjimo. Pagrindinėje komandoje visai kitoks lygis, yra patyrusių žaidėjų, kurie man pataria, kaip tam tikruose epizoduose reikia sužaisti. Stumiuosi į priekį ir labai stengiuosi nenuvilti trenerių, sužaisti kiekvienas rungtynes kuo geriau“, – pasakojo per savo kol kas trumpą profesionalo karjerą 4 kartus A lygoje pasižymėjęs saugas. 18-metis futbolininkas praėjusį sezoną išsiskyrė tuo, jog gražiu tolimu smūgiu padovanojo „Trakams“ pergalę, apkartindamas stratego Igorio Pankratjevo sugrįžimą į Klaipėdos „Atlantą“. Į uostamiesčio klubo vartus J. Marazas išvykoje kamuolį pasiuntė ir praėjusiame mače. 8-ojo A lygos turo rungtynėse jaunasis „riteris“ pasinaudojo precizišku Diniaro Bilialetdinovo perdavimu ir įtvirtino itin svarbią „Trakų“ pergalę. Be šio įvarčio, J. Marazas po kartą jau spėjo nuginkluoti „Palangos“ bei Vilniaus „Žalgirio“ vartų sargus. Kalbėdamas apie šį sezoną, vieviškis itin džiaugėsi, jog jo komanda grįžo į pergalių kelią: „Visokių buvo pralaimėjimų, bet nesėkmė prieš „Žalgirį“ buvo tikrai viena iš skaudžiausių. Galvojome, kad pergalė bus mūsų, taip pat turėjome progų įmušti dar daugiau. Neišnaudojome ir tuo jie pasinaudojo. Sezono pradžia tokia, kokia buvo praėjusiais metais. Buvome duobėje, praradome daug svarbių taškų. Prieš „Atlantą“ pergalė buvo labai svarbi, manau, nuo jos viskas eis geryn“. 18-metis atidžiai stebi savo labiausiai palaikomą komandą – Madrido „Real“ (Ispanija). „Karališkojo“ klubo futbolininkai stumia J. Marazą dar atkakliau dirbti, kita vertus, pats saugas nepamiršta, kad „Trakuose“ yra daug patyrusių komandos draugų, kurie negaili naudingų patarimų, vienas tokių – buvęs Rusijos rinktinės saugas Diniaras Bilialetdinovas. „Labiausiai palaikau Madrido „Real“. Žiūriu ir stengiuosi semtis dar daugiau motyvacijos iš futbolininkų, analizuoju, kaip jie žaidžia. Svajoju žaisti kaip jie, tad dirbsiu dar sunkiau, kad kilčiau tolyn. Diniaras man palieka labai gerą įspūdį – juk jis žaidė labai aukštame lygyje. Matosi jo sprendimai tiek aikštėje, tiek treniruotėse ir netgi realiame gyvenime. Jo patarimai tikrai vertingi“, – teigė vienas iš rezultatyviausių A lygos futbolininkų.