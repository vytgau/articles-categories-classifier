Pirmosiose ketvirtfinalio rungtynėse Jonas Truchanovičius buvo vienas rezultatyviausių savo komandos žaidėjų. Tuomet lietuvis į varžovų vartus pelnė 6 įvarčius, o rezultatyviau už jį sužaidė tik 7 kartus pasižymėjęs Ludovic Fabregas. Toks geras lietuvio žaidimas nebuvo atsitiktinumas. Šį sezoną lietuvis Čempionų lygoje jau pelnė 47 įvarčius, o geriausias savo rungtynes sužaidė aštuntfinalio etape. Tuomet į „Barcelonos“ vartus J. Truchanovičius kamuolį siuntė net 8 kartus ir buvo išrinktas geriausiu rungtynių žaidėju. „Montpellier“ pergalės Čempionų lygoje nėra atsitiktinės. Prancūzijos lygoje „Montpellier“ šiuo metu po 21-erių sužaistų rungtynių turi 37 taškus ir yra pirmoje vietoje. Tiesa, vos dviem taškais nuo jų atsilieka daugkartinis čempionas – „PSG“ klubas. Pastaroji ekipa vakar jau žengė ir į Čempionų lygos pusfinalį. Pirmąsias rungtynes prieš Kielcų „Vive“ prancūzai buvo laimėję 34:28, o antrąjį mačą „PSG“ laimėjo rezultatu 35:32. Arti Čempionų lygos pusfinalio yra ir trečia prancūzų ekipa – „Nantes“. Jie pirmajame mače 33:27 nugalėjo „Skjern“ klubą, kuris lygos šešioliktfinalyje eliminavo kito lietuvio – Aideno Malašinsko Zaporožės „Motor“. Paskutiniame ketvirtfinalyje santykius aiškinasi „Vardar“ bei „Kiel“ ekipos, pirmajame mače makedonų „Vardar“, kuriame rungtyniauja ir latvis Dainis Krištopans, pasiekė pergalę 29:28. Nors Jonas Truchanovičius dėl traumos praleido pirmąjį pasaulio čempionato atrankos etapą Klaipėdoje, tačiau tikimasi, jog birželio 8 dieną vienas geriausių šalies rankininkų padės nacionalinei šalies rinktinei lemiamose trečiojo atrankos etapo rungtynėse su Islandija.