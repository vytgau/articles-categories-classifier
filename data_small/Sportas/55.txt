Panašu, kad Klaipėda šį sezoną yra itin dėkingas miestas Liviu Antaliui. Legionierius iš Rumunijos pelnė po du įvarčius tiek pirmojo rato mače su Klaipėdos „Atlantu“, tiek ir dabar. Pirmasis rumuno spirtas kamuolys Antono Cvetkovo ginamų vartų tinkle suspurdėjo jau 2-ąją minutę. Justas Raziūnas netoli atmušė kamuolį galva, o dvikovą prieš „Palangos“ veteraną Mindaugą Bagužį laimėjęs L. Antalis tiksliai smūgiavo iš arti. Vis dėlto vienas iš retesnių nominalių aikštės šeimininkų vizitų „Žalgirio“ pusėje pirmame kėlinyje baigėsi įvarčiu. 13-ąją minutę kontratakos metu Džiugas Bartkus baudos aikštelėje prasižengė prieš aktyviai rungtyniavusį Simoną Urbį, o teisėjo skirtą 11 metrų baudinį užtikrintai realizavo Gvidas Juška. Tai buvo trečiasis 35-erių metų futbolininko įvartis šį sezoną. Abu įvarčiai žaidimo eigos nepakeitė – „Žalgiris“ rengė pozicines atakas, „Palanga“ – ieškojo galimybių kontratakose. 40-ąją minutę į Klaipėdą dar kartą tvieskė rumuniškas žaibas. Krūtine Sauliaus Mikoliūno perduotą kamuolį susistabdęs L. Antalis įspūdingu smūgiu vėl išvedė „Žalgirį“ į priekį, pelnydamas vieną iš gražiausių šio sezono įvarčių. Dar prieš tai rumunas pirmame kėlinyje porą sykių bandė savo laimę šūviais iš toli. Ilgą laiką antrame kėlinyje vaizdas aikštėje nesikeitė, tačiau paskutinėmis susitikimo minutėmis „Palanga“ vis dažniau primindavo apie save. 88-ąją minutę vos keliolika centimetrų skyrė G. Jušką nuo dublio ir antrojo išlyginamojo įvarčio. „Palangos“ veteranas baudos smūgio metu efektingai užsuko kamuolį virš gyvatvorės, tačiau šis skriejo šiek tiek virš skersinio. Pasinaudoję Marijampolės „Sūduvos“ kluptelėjimu Jonavoje, vilniečiai atsilikimą nuo čempionų sumažino iki 7 taškų. Rungtynių statistika: „Palanga“ – Vilniaus „Žalgiris“ 1:2 (1:2) Įvarčiai: 13 min. G. Juška (11 metrų baudiniu); 2 ir 40 min. L. Antalis Geltonos kortelės: 53 min. Sim. Urbys; 13 min. Dž. Bartkus, 73 min. S. Mikoliūnas „Palanga“: A. Cvetkovas, V. Kaborda, W. Dioufas, M. Bagužis, Sig. Urbys, J. Raziūnas (62 min. M. Radžiukynas), R. Šveikauskas, G. Juška, B. Goupy, Sim. Urbys (70 min. R. Gecevičius), D. Konikas (73 min. B. Younaevas). „Žalgiris“: Dž. Bartkus, D. Slijngardas, G. Freidgeimas, M. Mbodjis, R. Baravykas, M. Tomičius, J. Manzorro (76 min. K. Uzėla), S. Mikoliūnas, L. Antalis, S. Nyuiadzi (46 min. Marquinhosas), T. Malecas (62 min. L. Ogana). „Jonava“ sustabdė čempionus A lygos lyderė Marijampolės „Sūduvos“ komanda tik antrą kartą šį sezoną prarado taškus. Šeštadienį sūduviečiai Jonavoje nesugebėjo įveikti vietos komandos – 0:0. Kaip ir buvo galima numatyti, „Sūduva“ šiose rungtynėse iš karto mėgino perimti iniciatyvą. Čempionai atakavo dažnai, bet jonaviečiams pavykdavo sėkmingai apsiginti. Kėlinio viduryje „Sūduva“ sukūrė rimtą progą, tačiau po Andro Švrljugos perdavimo Aleksandras Živanovičius galva nepataikė į vartus. 35 minutę A. Živanovičius turėjo dar vieną galimybę, kai jam baudos aikštelėje atšoko kamuolys. Bet „Sūduvos“ serbas smūgiavo silpnai ir „Jonavos“ vartų sargas Guilherme Cioletti pavojų užgesino. Vos prasidėjus antram kėliniui, iš toli pavojingai šovė A. Švrljuga – kamuolys praskriejo greta virpsto. O netrukus puikią galimybę iššvaistė Rigino Cicilia. Gavęs Ovidijaus Verbicko perdavimą, „Sūduvos“ legionierius iš Olandijos turėjo galva nukreipti kamuolį į nedengiamą vartų plotą, tačiau buvo netaiklus. Tuo metu „Jonava“ taip pat atsakydavo pavojingais išpuoliais, kelis kartus pavojingai smūgiavo Laurynas Stonkus. Rungtynių pabaigoje dar vieną progą iššvaistė R. Cicilia – jo smūgį iš arti atrėmė G. Cioletti. Visgi jonaviečiai nesunkiai atmušdavo varžovų atakas, o paskutinėmis rungtynių minutėmis ir patys surezgė kelis aštrius išpuolius. Vytautas Lukša netgi galėjo išplėšti pergalę šeimininkams, bet jo iš toli muštą kamuolį pasiekė ir į kampinį nukreipė vartininkas Ivanas Kardumas. Per šias rungtynes įvarčių taip ir nebuvo pelnyta, tad teisėjas iš Latvijos Aleksandras Golubevas užfiksavo nulines lygiąsias. Tokiu būdu nutrūko „Sūduvos“ penkių pergalių serija. Nepaisant to, marijampoliečiai ir toliau tvirtai pirmauja A lygoje. Rungtynių statistika „Jonava“ – Marijampolės „Sūduva“ 0:0 Geltonos kortelės: Tadas Eliošius (56), I. Fahadas (76); A. Jankauskas (90+1). „Jonava“: G. Cioletti, M. Činikas, G. Gomesas, R. Santosas, A. Tručinskas, M. Dapkus (67 min. Tautvydas Eliošius), I. Fahadas, E. Veliulis, J. Zasavickis, Tadas Eliošius (83 min. V. Lukša), L. Stonkus. „Sūduva“: I. Kardumas, V. Gaidučikas, A. Jankauskas, S. Kerla, P. Leimonas, A. Švrljuga, A. Živanovičius, G. Matulevičius (83 min. B. Dybalas), O. Verbickas, R. Cicilia, J. Tadičius (80 min. J. Kasparavičius).  A lygos rikiuotė (vieta, komanda, rungtynės, pergalės, lygiosios, pralaimėjimai, įvarčių santykis ir taškai): 