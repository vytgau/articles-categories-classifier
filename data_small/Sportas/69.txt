Gegužės 4 dieną Vilniaus „Siemens“ arenoje skambios pravardės savininkas tarptautinio „MMA Bushido“ turnyro narve susikaus su Aria Sheiku iš Olandijos. „Ruošiuosi šiai kovai įprastai: dvi treniruotės per dieną, laikausi griežto mitybos ir poilsio režimo, - teigė L. Urbonavičius. – Kol kas apie savo varžovą informacijos daug neturiu. Tačiau mačiau, kad jis yra tvirto sudėjimo ir mėgsta imtyniauti. Dabar galiu jam tik palinkėti įžengti į ringą ir nepabijoti išsiaiškinti, kuris iš mūsų yra geresnis“. L. Urbonavičius prisipažino, kad narvas – jam tarsi antri namai. „Kiekvieną dieną treniruojuosi narve ir tuo džiaugiuosi. Galiu netgi prisipažinti, kad narvas man labiau patinka už ringą, nes pastarasis tikrai nėra pritaikytas MMA kovoms, - kalbėjo L. Urbonavičius. – Artėjantis turnyras man bus tikrai ypatingas. „Siemens“ – didžiausia arena, kurioje man teks kovoti. Pirmą kartą mano kovą stebės tokia gausi žiūrovų minia“. Kovotojas pasidžiaugė, kad pasiruošimo laikotarpiu žinių semiasi ne tik iš trenerio Alfredo Lifšico, bet ir olimpinio prizininko imtynininko Mindaugo Mizgaičio. „Su Mindaugu treniruojamės kiekvieną dieną. Esu labai patenkintas, nes gerų MMA sunkiasvorių, su kuriais būtų galima sunkiai dirbti, Lietuvoje yra mažai, – sakė L. Urbonavičius. – Treniruočių metu Mindaugas dažnai man pataria, pamoko, atskleidžia tam tirus imtynių niuansus. Tikrai labai džiaugiuosi, kad galiu mokytis iš paties geriausio“. Pats M. Mizgaitis intensyviai ruošiasi kovai narve su ukrainiečiu Jurijumi Garbenko. „Tikiuosi, kad žiūrovai mus palaikys, o mes jiems atsidėkosime gražiomis ir efektingomis kovomis“, –nusišypsojo „Kapitonas Lietuva“. 