Progą užlipti ant irklentės arba pasivaržyti atvirame vandenyje Danas turės birželio 2 dieną Panevėžyje, Olimpinėje dienoje. Pasaulyje minimos dienos ambasadorius atsakė į kelis daugiatūkstantinę minią sutraukiančio renginio organizatorių klausimus. – Jei birželio 2 diena, šeštadienis, bus laisvadienis, ar Danas Rapšys dalyvaus Olimpinės dienos „Afidea“ 500 metrų plaukimo varžybose atvirame vandenyje? – Pradėkime nuo to, kad panašiuose plaukimuose esu dalyvavęs. Teko plaukti maratonuose, kur reikėjo atvirame vandenyje įveikti 3 kilometrus. Geras jausmas, kai kojas kutena žolės (juokiasi). Tikrai būtų smagu plaukti su visais drauge būryje, palenktyniauti aplinkoje, kuri man nėra įprasta. Man patinka būti gamtoje, turėtų būti geras jausmas plaukti viduryje miesto, kuriame gyvenu. Jei būsiu Lietuvoje, Panevėžyje, tikrai būsiu ir Olimpinėje dienoje. – Atviro vandens telkinių temperatūra, palyginus su baseinu, negąsdina? – Lengvai manęs neišgąsdinsit, tačiau nežinau ar taip anksti, vasaros pradžioje, kai vanduo dar ne maksimaliai šiltas, esu maudęsis. Jei šalta, yra dvi išeitys: arba labai greitai plauki ir viską baigi greitai, arba velkiesi hidrokostiumą ir mėgaujiesi nuostabiais 500 metrų. – Kaip jaučiatės plaukiodamas ne baseine? – Man labai keista, kai nematau dugno, nematau tų iki skausmo pažįstamų plytelių. Aplink viskas tamsu, juoda. Bet smagu, nes mėgstu vandenyje pagainioti žuvis. – Olimpinės dienos plaukimo varžybos vyks Senvagės tvenkinyje. Ar teko jame maudytis, plaukioti? – Esu plaukęs Panevėžio karjeruose, kuriuos yra išbandęs turbūt visas miesto jaunimas. Tačiau dabar ten įsmeigtas ženklas, draudžiantis maudytis. O Senvagėje maudytis neteko. Iki šiol atrodo, kad ten maudytis nelegalu. Tai panašus jausmas, kaip lįsti į centrinį miesto fontaną. Bet birželio pradžioje, kaip suprantu, plaukioti Senvagėje taps teisėta ir net rekomenduotina. – Danai, kai nesportuojate baseine, į kokį vandens telkinį lendate mieliausiai? – Po intensyvių treniruočių nebenoriu net žiūrėti į vandenį. Net skaidresnė arbata purto (juokiasi). Todėl didžiausias mano įveikiamas vandens telkinys, kai nesportuoju baseine, yra nuosava vonia. – Geras kateris, vandens motociklas, jėgos aitvaras ar irklentė situacijos nepataiso? – Šitie dalykai – kitas reikalas. Vandens motociklus mėgstu labai. Jais bangas skrosti galėčiau visą dieną. Jei nuvažiuojame į treniruočių stovyklą ir ten yra vandens motociklas, būtinai juo pasivažinėju. Kai ilsiuosi, vien gulėti nemėgstu, todėl įdomu ir pripučiami čiužiniai, ir irklentės (juokiasi). Tiesa, šio išradimo dar nesu bandęs, bet būtų super. Džiaugiuosi, kad Panevėžys turės progą užlipti ant irklentės ir pasivaržyti arba tiesiog pramokti plaukti. *** Olimpinė diena Panevėžyje – jau birželio 2 dieną. Be vandens sporto renginyje bus galima išbandyti daugiau kaip 60 rungčių, susipažinti su nebandytomis sporto šakomis, pabendrauti su Lietuvos olimpiečiais. Daugiau informacijos ir nemokama registracija į renginį – svetainėje LTeam.lt.