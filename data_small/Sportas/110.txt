Lengvai ir saldžiai – Lietuvos rinktinė antrose pirmenybių rungtynėse nuo pradžios iki pabaigos slydo tarsi per sviestą. Bet ne viskas buvo taip gražu kaip galutinis rezultatas. Ir nors geriausiu Lietuvos komandoje pripažintas puolėjas Edgaras Rybakovas, po rungtynių pirmiausia padėkos plaukė vartininkui Mantui Armaliui. Kartu – ir atsiprašymai. „Gerai, jog įmušėme užtektinai, kad laimėtume. Bet realybė tokia, kad visiems mums reikia „pasivalyti“ savo žaidimą. Galbūt mes per daug prašome savo vartininko, per daug suteikiame varžovams gerų galimybių. Gerbiu visas komandas, bet manau, kad likusiose rungtynėse bus truputėlį sunkiau. Reikia pasimokyti iš klaidų, pradėti galvoti“, – nedžiūgavo ekipos kapitonas Dainius Zubrus. „Laimėjome, įmušėme daug įvarčių, bet buvo ir nešvaraus žaidimo. Dar turime kur dirbti. Per daug laisvai leidome priešininkams žaisti savo zonoje, galvojome tik apie ataką. Kai manai, kad varžovai – truputį silpnesni, visada nori tik bėgti į priekį ir mušti įvarčius. Bet ginantis žaidimas vis dėlto nebuvo labai geras – treneriai turės ką pasakyti peržiūrėję vaizdo įrašą“, – antrino kita rinktinės įžymybė Darius Kasparaitis. Pirmoje dvikovoje „sausus“ vartus išsaugojęs M. Armalis ir šįkart gali didžiuotis savo atremtų metimų procentu (92,86) – net nepaisant 3 kritusių įvarčių. „Mantas sužaidė labai gerai. Bet dėl jo aš mažiausiai jaudinuosi – Manto žaidimas visada aukšto lygio. Puolėjai taip pat gali sukurti nemažai progų, kai tik bėga ir laiko ritulį. Pirmiausia mums reikia išsivalyti savo zoną, reikia gintis atidžiau“, – sakė D. Zubrus. Tad komandai, be nuostolių įveikusiai pirmą varžybų dalį, bet dabar laukiančiai dvikovų su potencialiai pajėgesniais nei iki šiol oponentais, treniruotėje antradienį turėtų pakakti veiklos. Vyriausiasis treneris Berndas Haake pareiškė tiesiai – per poilsio dieną jo žaidėjus turi jaudinti ne krepšinis ir ne Eurolygos ketvirtfinalis. „Nežiūrime į rezultatą, mums rūpi žaidimas. 16 žaidėjų mums pridarė aibę problemų, triskart įmušė. Pasisekė, kad patys pelnėme du „greitus“ įvarčius, visas rungtynes pirmavome. Negaliu pasakyti, kad esu nusivylęs šiuo maču, bet galvoju, ką reikės padaryti, kad sėkmingai sužaistume su japonais. Yra daug detalių, kurias būtina gerinti. Žinau, rytoj visi laukia krepšinio, bet vaikinai turi būti susikaupę tik kitoms rungtynėms“, – įsitikinęs vokietis. „Japonai bus žymiai greitesni nei rumunai, bus tikrai sunkiau. Žinojome, kad pastarieji „lips“ ant gynėjų, bet akivaizdu, kad vis tiek savo planų nesilaikėme. Ačiū Dievui, puolėjai atliko savo darbą, ir laimėjome“, – pridūrė gynėjas Nerijus Ališauskas.  Nugalėtojų gretose po dusyk pasižymėjo E. Rybakovas (3 ir 11 min.) bei Arnoldas Bosas (40 ir 43 min.), po įvartį pelnė Povilas Verenis (4 min.), Danielius Bogdziulis (24 min.), Markas Kaleinikovas (35 min.) ir Ugnius Čižas (47 min.). Du rezultatyvius perdavimus atliko D. Kasparaitis, šįkart aikštėje čiuožęs kur kas ilgiau nei sekmadienį. „Pasakiau treneriui, kad galiu žaisti, traumų beveik nejaučiu. Aš patenkintas – kvėpuoti sunku, bet toliau turėtų būti lengviau. Neatvažiavau čia sėdėti ant suolo. Nebus lengva, bet darysiu, ką galėsiu, manau, viskas bus gerai“, – vertino 45-erių gynėjas. Savo taškų sąskaitą atidarė ir D. Zubrus, du sykius asistavęs A. Bosui. Pagaliau ledus pralaužė smogiamasis lietuvių puolimo trejetas, kuriam priklauso D. Zubrus, A. Bosas ir M. Kaleinikovas. Pirmuosius 7 komandos įvarčius čempionate mušė kitos grandys. Rumunijos gretose visus paguodos įvarčius pelnė Gergo Biro (17, 29 ir 49 min.). Pernai antro diviziono A grupės varžybas laimėję ir aukštyn šoktelėję rumunai į Kauną atsivežė 20 žaidėjų, bet ant ledo leista iščiuožti tik 16. Tarptautinė ledo ritulio federacija (IIHF) atsisakė registruoti pirmenybėms keturis „natūralizuotus“ ukrainiečius, kurie įvykdė ne visas šalies keitimo sąlygas. Primename, kad Rusijai praeityje atstovavęs D. Kasparaitis turėjo palaukti penkerius metus ir keturis sezonus rungtyniauti Lietuvos čempionate, kol sulaukė leidimo prisidėti prie savo tėvynės nacionalinės komandos. Sekmadienį turnyrą lietuviai pradėjo 3:0 įveikdami kroatus. Tokio susidomėjimo kaip čempionato startas antrosios šeimininkų rungtynės nebesulaukė – jei išvakarėse „Žalgirio“ arenoje mačą stebėjo 6 tūkst. žiūrovų, pirmadienį jų buvo maždaug perpus mažiau. Pasižiūrėti grumtynių ant ledo po vakarinės treniruotės buvo užsukę ir Kauno „Žalgirio“ krepšinio ekipos treneriai Šarūnas Jasikevičius ir Darius Maskoliūnas. Kitose pirmadienio rungtynėse Estija pateikė dar vieną staigmeną, 2:0 parklupdžiusi Ukrainą. Savo ruožtu, Japonija tik trečiame kėlinyje palaužė Kroatiją 4:3. Antradienį ledo ritulys „Žalgirio“ areną užleis krepšiniui – ant ledo paklojus parketą, čia vyks Eurolygos ketvirtfinalio rungtynės tarp „Žalgirio“ ir Pirėjo „Olympiakos“ (Graikija). Lietuvos ledo ritulininkai po poilsio dienos į kovą grįš trečiadienį. 19.30 val. laukia akistata su Japonijos ekipa. Pastaruosius ketverius metus iš eilės Lietuvos rinktinė pirmo diviziono B grupėje, kurioje varžomasi dėl 23-28 vietų pasaulyje, užimdavo trečią poziciją. Į aukštesnę A grupę lietuviams pakilti dar nebuvo pavykę. „Žalgirio“ arena yra didžiausia per visą istoriją, priėmusi planetos ledo ritulio čempionato pirmo diviziono varžybas. 2014 ir 2009 metais pastarosios vyko Vilniuje, „Siemens“ arenoje, o 2004 metais IIB pogrupio kovas stebėjo Elektrėnai.   