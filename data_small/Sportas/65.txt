Pasak Anykščių kūno kultūros ir sporto centro vadovo Žilvino Ovsiuko, tai bėgimas, kuris laikosi senųjų tradicijų, tačiau kasmet pateikia netikėtumų. „Turbūt daugelis Anykščių bėgimo negali įsivaizduoti be Puntuko. Jo apibėgimas trasoje – ne atsitiktinumas. Tai tradicija, kurios laikomasi jau 55 metus. Tiesa, trasos šįkart kiek kitokios: 11 km – bėgimas iki Puntuko ir atgal, savęs išbandymas ir galimybė pakovoti dėl apdovanojimų. 3 km ir 6 km trasos skirtos mokiniams ir norintiems pasimėgauti bėgimu Anykščių šileliu. Be to, šįmet dalyvius kviečiame suburti komandas, išsiskirti savo apranga, būti kūrybingais”, – pasakojo Ž. Ovsiukas. Renginio organizatoriaus teigimu, dalyvių skaičius, tikimąsi pranoks praėjusius metus. O bėgančių aplink Puntuko akmenį, planuojama, bus per šimtą. „Su kiekvienais metais dalyvių skaičius vis auga. Šiais metais tikimės jų sulaukti dar daugiau. Be to, žinome, jog bėgikai dalyvavę praėjusiais metais ir vėl susirungs. Kasmet Puntuką apibėgančių skaičius siekia 100-tą. Viliamės, jog ši tradicija ir išliks. Sportininkai bėgs Anykščių šileliu. Ši A. Baranausko 342 eilučių poema apie šilelį yra išversta net į 18 kalbų: visas tekstas į 11, fragmentai – dar į 7 kalbas. Į tris kalbas: lenkų, anglų ir vokiečių – kūrinys išverstas net po kelis kartus. Tad jame apsilankyti ir tai pamatyti gyvai – verta”, – teigė Ž. Ovsiukas. Anot organizatorių, renginio dalyvių laukia staigmenos, lyderiams – rėmėjų prizai. „Visiems dalyviams rėmėjai įsteigė begalę prizų. Išskirtinis dėmesys skiriamas 300 m Puntukėlio bėgikų, jiems prizus parengė dviraciudalys.lt, kuriuos po bėgimo, vaikų kiemelyje, užims sporto centro specialistai. Visus dalyvius po bėgimo vaišinsime specialiai bėgimui virta koše ir arbata. Beje, įdomu ir tai, jog bėgime dalyvaus ne tik patys mažiausieji, bet ir vyriausias 77-erių metų Anykštėnas Juozas Simoliūnas. Tad, tikimės, tai gegužės pirmąją paskatins bėgti ir kitus brandaus amžiaus asmenis. Patikėkite, tai net tik puiki pramoga, bet ir šaunus indėlis gerai savijautai bei sveikatai. Nebūkite apsunkę, kaip akmuo – junkitės prie jau tradicija tapusio 55-ojo Anykščių bėgimo”, – kvietė Ž. Ovsiukas. Šis renginys yra įtrauktas ir į Lietuvos bėgimo taurės įskaitą, tai bus šeštasis bėgimo taurės etapas. Išankstinė bėgikų registracija vyks iki balandžio 29 dienos bėgimo svetainėje.