„Facebook“ pripažino, kad Europos Sąjungoje šis skandalas galėjo paliesti iki 2,7 mln. žmonių. Praėjusią savaitę ES pareiškė, kad teisingumo eurokomisarė Vera Jourova surengs derybas telefonu su „Facebook“ veiklos direktore Sheryl Sandberg ir aptars, kokių priemonė socialinės žiniasklaidos milžinė imasi dėl šio asmens duomenų saugumo pažeidimo. Visame pasaulyje nuo jo galėjo nukentėti 87 mln. žmonių. V. Jourova patvirtino, kad ketvirtadienį šis pokalbis įvyko. Pasak eurokomisarės, ji paragino „Facebook“, įskaitant aukščiausią kompanijos vadovybę, visapusiškai bendradarbiauti su tyrėjais iš Europos. Diskusija su Sh. Sandberg buvo „konstruktyvi ir atvira“, sakė V. Jourova. „Pateikiau virtinę klausimų dėl „Cambrige Analytica“ reikalo. Man labiausiai rūpi, kad būtų informuoti skandalo paveikti Europos šalių piliečiai“, – pažymėjo eurokomisarė. Jai buvo nurodyta, kad „Facebook“ „šią savaitę“ pradėjo informuoti žmones. „Paraginau „Facebook“ imtis visų būtinų žingsnių sušvelninti bet kokias galimas neigiamas pasekmes vartotojams ateityje. Buvau informuota, kad „Facebook“ planuoja nuodugnų visų tų programėlių patikrinimą, tačiau tam reikės daug laiko“, – sakė V. Jourova. Ji taip pat nurodė patarusi „Facebook“ vadovui Markui Zuckerbergui priimti kvietimą apsilankyti Europos Parlamente. Šis skandalas įsiplieskė Europoje augant susirūpinimui dėl to, kaip interneto kompanijos naudoja savo klientų asmeninius duomenis, taip pat vadinamųjų išgalvotų naujienų sklaidos internete. Ypač nerimaujama dėl Rusijos kišimosi į rinkimus Europoje skleidžiant dezinformaciją ir kurstant nesantaiką socialiniuose tinkluose. V. Jourova sakė, kad ji su Sh. Sandberg „taip pat aptarė platesnį klausimą dėl poveikio demokratiniams procesams ir būsimiems rinkimams“. Sh. Sandberg informavo, kad „Facebook“ ieško būdų, kaip užtikrinti didesnį politinės reklamos skaidrumą, ir yra pasirengęs visais šiais klausimais bendradarbiauti su ES reguliavimo institucijomis“, nurodė eurokomisarė.