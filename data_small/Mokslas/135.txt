Skaičiuojama, kad vienas iš keturių rinkoje esančių deimantų yra kruvinas, tačiau žmonės juos vis tiek perka. Tačiau tam artėja galas, nes mokslininkai jau gali mikrobangų krosnelėje labai pigiai sukurti sintetinius deimantus. Bet kuris juvelyras gali greitai atskirti tikrą deimantą nuo dirbtinio. Daugelis dirbtinių deimantų yra tiesiog cirkonio kristalai, kurie nėra tokie kieti ir, pažvelgus iš arčiau, šiek tiek kitaip atspindi šviesą. Žinoma, jie yra kur kas pigesni, todėl domina ne visus žmones. Deimantai yra prabangos prekė, tai kas ją pirks, jei ji nebus brangi? Mokslininkai tikisi, kad mažai kas. Mokslininkai kelių eksperimentų metu sukūrė lengvą ir labai pigų būdą deimantams auginti. Jie į mikrobangų krosnelę padėjo mažytį tikro deimanto gabalėlį – toks trupinys veikia kaip sėkla. Tuomet į krosnelės vidų prileidžiama daug dujų, kuriose yra daug anglies atomų. Tuomet keliama temperatūra ir mažytė anglies sėkla yra veikiama mikrobangomis. Susidaro plazmos kamuolys, kuris skaido dujas ir leidžia anglies atomams kristalizuotis ant to mažyčio deimanto gabalėlio. Rezultatas – deimantas, kurio kaina yra keliskart mažesnė nei legaliai ir nelegaliai rinkoje parduodamų deimantų. Aišku, ne viskas taip paprasta. Procesas gali trukti net 10 savaičių, kol iš krosnelės bus ištrauktas tinkamo dydžio deimantas, kurį po to būtų galima apdoroti įprastai. Ar tai tikras, ar dirbtinis deimantas? Deimantų pramonė kovoja, kad visi laboratorijoje užauginti deimantai būtų specialiai paženklinti ir niekada nebūtų vadinami tikrais. Tačiau tiesa yra ta, kad toks deimantas savo sudėtimi visiškai nesiskiria nuo tų, kurie dabar surandami kasyklose. Joks juvelyras jų neatskirtų, o ką jau kalbėti apie deimantinius papuošalus mėgstančius žmones. Tiesa, speciali aparatūra, į kurią reikia įvesti dirbtinai užauginto deimanto kristalinės struktūros aprašymą, vis tiek gali pasakyti, ar deimantas buvo užaugintas laboratorijoje. Deimantų prekeiviai džiaugiasi. Tokie sintetiniai deimantai padėtų parduoti daugiau, nes daugiau žmonių juos galėtų įpirkti. Jie vis tiek nebūtų pigūs, nes nemažą kainos dalį sudaro šlifavimas ir poliravimas, todėl išliktų prabangos preke. Natūralių deimantų pramonė turėtų atsakyti taip pat mažindama kainas, o štai kruvinųjų deimantų pardavėjai nukentėtų labiausiai. Toks ir yra mokslininkų tikslas – užtvindyti rinką aukštos kokybės sintetiniais deimantais, kurie numuš kruvinųjų deimantų kainą. Neseniai atlikta apklausa parodė, kad mažiau nei pusė Šiaurės Amerikos gyventojų pirmenybę teiktų tikram natūraliam deimantui. Tai sparčiai pakeis šią seną pramonės šaką. Prognozuojama, kad 2026 metais bus pasiektas įspūdingas rekordas – rinkoje jau suksi 20 milijonų karatų sintetinių deimantų. Įdomu, kad tai ne tik atpigins papuošalus ir sukurs naują pramonės šaką, bet ir pasauliui atneš taikos. Tačiau pagrindo liūdėti turi ne tik nelegalių deimantų pardavėjai, bet ir tie, kurie deimantus laiko investicija – jų turtų vertė taip pat smuks.