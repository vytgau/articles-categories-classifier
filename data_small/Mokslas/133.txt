JAV įstatymų leidėjai iš viso 10 valandų klausinėjo milijardieriaus, kaip jo interneto milžinė teikia vartotojų duomenis reklamos užsakovams, ir priekaištavo jam dėl „Facebook“ privatumo politikos. Tai buvo vienas didžiausių pastaraisiais metais Kongreso spektaklių, kuris socialiniuose tinkluose buvo stebimas su grotažymėmis “#ZuckerBowl“ (pagal amerikietiškojo futbolo čempionato finalines rungtynes „Superbowl“) ir “#ZuckUnderOath“ („Zuckerbergas liudija su priesaika“). Perteikdami visuomenės pasipiktinimą dėl privatumo politikos klaidų, iš kurių įspūdingiausia yra 87 mln. „Facebook“ vartotojų asmeninės informacijos nutekinimas Didžiojoje Britanijoje įsikūrusiai politinio konsultavimo firmai „Cambridge Analytica“, Atstovų Rūmų ir Senato nariai iškėlė interneto kompanijų reguliavimo perspektyvą. 33 metų M. Zuckerbergas pripažino, kad tam tikras socialinės žiniasklaidos kompanijų reguliavimas „yra neišvengiamas“, pasiūlė „Facebook“ reformų sąrašą ir pažadėjo stiprinti privatumą ir saugumą. Tačiau jis tvirtai gynė „Facebook“ verslo modelį ir, konkrečiai, tai, kaip tinklas naudoja 2,2 mlrd. savo nemokamos platformos vartotojų duomenis ir skelbiamas žinutes. Pasak M. Zuckerbergo, tai būtina norint pritraukti reklamą, nuo kurios priklauso 480 mlrd. dolerių (387,6 mlrd. eurų) vertės kompanija. „Facebook“ krizę sukėlė pranešimai, kad duomenų analizės įmonė „Cambridge Analytica“, dirbusi Donaldo Trumpo 2016 metų rinkimų kampanijai, užvaldė iki 87 mln. „Facebook“ vartotojų privačius duomenis. M. Zuckerbergas pakartojo, kad kompanija uždarė kanalą, kuriuo duomenys, įskaitant jo paties privačią informaciją, galėjo be sutikimo patekti trečiosioms šalims. Antradienį kalbėdamas JAV Senate, jis prisiėmė asmeninę atsakomybę už duomenų apie šio socialinio tinklo dešimtis milijonų vartotojų užvaldymą. Vis dėlto trečiadienį liudydamas Atstovų Rūmų energetikos ir prekybos komitete, jis taip pat nuosekliai įrodinėjo, kad „Facebook“ vartotojai patys nusprendžia pateikti savo duomenis ir kad kompanijos sąlygos suteikia jiems pakankamai galimybių kontroliuoti, kas yra viešinama. „Kaskart, kai žmogus nusprendžia kuo nors pasidalyti feisbuke, jis aktyviai nueina į tarnybą ir nusprendžia, kad nori pasidalyti kokia nors nuotrauka, parašyti kam nors žinutę, – sakė jis. – Kaskart būna kontrolės teisė.“ „Reali pasitikėjimo spraga“ Atstovų Rūmų nariai trečiadienį M. Zuckerbergui uždavė sunkesnių klausimų dėl „Facebook“ pozicijos nei senatoriai per antradienį penkias valandas trukusį klausinėjimą, kai jo teisinimasis dėl duomenų dalijimosi buvo ne taip smarkiai puolamas. „Man susidarė įspūdis, kad čia yra reali pasitikėjimo spraga. Kodėl turėtume jumis pasitikėti?“ – paklausė Atstovų Rūmų narys, demokratas Mike'as Doyle'as. „Vienintelis būdas, kuriuo panaikinsime šią pasitikėjimo spragą, yra įstatymo projektai, sukuriantys ir įgalinantys pakankamai finansuojamą iš ekspertų sudarytą priežiūros agentūrą, įgaliotą kurti taisykles, turinčias apginti skaitmeninį privatumą ir užtikrinti, kad kompanijos saugotų mūsų vartotojų duomenis“, – sakė M. Doyle'as. Kelias į priekį Kai kurie analitikai sakė, kad M. Zuckerbergo pasirodymas galbūt žymi naują kelią į priekį atidžiau prižiūrimai socialinei žiniasklaidai. „Zuckerbergo liudijimas pademonstravo, kad kompanija per pastarąjį dešimtmetį subrendo; ypač (tai pasakytina) apie jo pripažinimą, kad „Facebook“ yra atsakingas už jo platformoje skelbiamą turinį“, – sakė Delavero universiteto komunikacijų profesorė Dannagal Young. „Atsakomybės už šioje platformoje skelbiamą turinį pripažinimas keičia tai, kaip „Facebook“ turėtų prisidėti saugant vartus ir tikrinant faktus, ir kaip vyriausybė galėtų ... reguliuoti šią industriją“, – sakė ji. Sirakjuso universiteto profesorė Jennifer Grygiel svarstymus Kongrese pavadino „svarbia kelio gaire“. „Tai pirmas žingsnis kuriant labai reikalingą reguliavimą, – sakė ji. – Iš liudijimo Kongrese aišku, kad vien savireguliacija neveikia ir kad Jungtinėse Valstijose reikalinga reguliuojanti priežiūra, siekiant užtikrinti saugią socialinę žiniasklaidą.“ „Akį rėžiančios“ supratimo spragos Atkreipęs dėmesį, kad Europos duomenų apsaugos standartai, turintys įsigalioti gegužės 25 dieną, yra griežtesni nei dabar galiojantys feisbuke, M. Zuckerbergas sakė, kad tai galėtų pasitarnauti apytiksliu pavyzdžiu būsimoms JAV taisyklėms. ES Bendrąjį duomenų apsaugos reglamentą (angl. General Data Protection Regulation, GDPR) „Facebook“ nuo kito mėnesio taikys Europos vartotojams. Kai kurios jo taisyklės vėliau taip pat bus imtos taikyti JAV ir kitų šalių vartotojams, patvirtino M. Zuckerbergas. „GDPR reikalauja mūsų padaryti kelis papildomus dalykus, ir mes išplėsime tai visame pasaulyje“, – sakė jis. Vienu atžvilgiu M. Zuckerbergui jo pasirodymas Vašingtone tikrai nusisekė: „Facebook“ akcijų vertė antradienį pakilo 5 proc., o trečiadienį – dar 0,78 procento. Tai laikoma pasitikėjimo kompanija ženklu po didelio smukimo pastarosiomis savaitėmis. „Man jis pasirodė labai linkęs taikytis, ypač kai prisiėmė visišką atsakomybę už savo kompanijos klaidas“, – sakė Jessica Vitak, vadovaujanti Merilando universiteto Privatumo ir švietimo tyrimų laboratorijai. „Tai atrodo palyginti naujas kompanijos požiūris, mano nuomone, bent iš dalies reiškiantis reakciją į kritiką dėl „Facebook“ lėto ir ... tonų neskiriančio atsako į ankstesnius pažeidimus, kursčiusio vartotojų pasipiktinimą“, – pažymėjo ji. Tačiau kiti atkreipė dėmesį, kad įstatymų leidėjai pademonstravo menkai išmanantys, kaip veikia „Facebook“, ir kad toks nesupratimas potencialiai gali apsunkinti bet kokias reguliavimo pastangas. „Galbūt svarbiausias dalykas, paaiškėjęs per Zuckerbergo liudijimą, yra akį rėžiančios mūsų įstatymų leidėjų supratimo spragos (kalbant apie) „Facebook“ vidaus logiką ir verslo modelį“, – sakė D. Young. „Niekas negalės pakankamai reguliuoti „Facebook“, kol įstatymų leidėjai nebus adekvačiai apsišvietę, kaip tai veikia“, – pridūrė ji.