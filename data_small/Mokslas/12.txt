Užvaldęs vandenis tarp Kalifornijos ir Havajų, šis lopinys yra didžiausias iš penkių vandenyje susikaupusių šiukšlių zonų, kurios susidaro dėl vandenyno srovių. Šį tyrimą atliko Vandenynų valymo fondo (Ocean Cleanup Foundation) tyrinėtojai, siekiantys išsiaiškinti tikrąjį pasaulio vandenynų užterštumo plastiko atliekomis mastą. „Bendras užterštumas plastiku vandenynuose didėja, nes mes kasmet visame pasaulyje gaminame ir naudojame vis daugiau plastiko“, – „The Independent“ sakė mokslų daktaras Laurent`as Lebretonas. „Mes nustatėme, kad 1,6 mln. kvadratinių kilometrų plote plūduriuoja maždaug 80 tūkst. t plastiko. Tai atitiktų maždaug 1,8 trln. bet kokio dydžio plastiko dalelių“, – sakė jis. 99 proc. šiukšlių, kurias mokslininkai aptiko plūduriuojant šiame plote, buvo iš plastiko. Mokslininkai tyrinėtame regione ne tik aptiko didesnį kiekį šiukšlių, negu manyta anksčiau, bet ir nustatė, kad vandenyje sparčiai kaupiasi mikroplastikas – 5 mm skersmens nesiekiantys plastiko fragmentai. Remdamiesi savo analize, kuri buvo paskelbta žurnale „Scientific Reports“, L. Lebretonas ir jo kolegos padarė išvadą, kad plastiko kiekis šiame plote didėja dideliu greičiu, o mikroplastiko kiekis nuo 8-ojo dešimtmečio išaugo trigubai. Kad praplėstų savo tyrimą už mikroplastiko ribų, mokslininkai ne tik vertino vaizdus iš oro, bet ir tyrinėjo šiukšles, kurias šiame vandenyno regione 18 žvejybinių laivų ištraukė tinklais per daugiau kaip 600 kartų. Beveik pusę plastikinių šiukšlių, kurias jie surinko, sudarė žvejybiniai tinklai, ir nors mikroplastikas yra didelė problema, daugiau kaip trys ketvirtadaliai plastiko buvo nuolaužos, didesnės negu 5 cm. Bėgant laikui šie didesni plastiko gabalai suirs į mažesnes daleles ir suformuos „plastiko sriubą“, kuri sudaro Didįjį Ramiojo vandenyno šiukšlių lopinį ir kitas sankaupų zonas. „Mes iš tikrųjų nenutuokiame, kur ir kiek plūduriuoja plastiko. Tai palyginus nauja mokslo sritis, tyrinėjanti plastiko šiukšles vandenynuose. Taigi tikiuosi, kad naujos technikos bus panaudotos ir kitose pasaulio dalyse“, – sakė L. Lebretonas. 