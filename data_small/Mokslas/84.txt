„Niokojantys praėjusių metų išpuoliai rodo, kad kibernetinis saugumas nėra susijęs vien su tuo, ką gali padaryti viena atskira bendrovė. Tai taip pat susiję su tuo, ką visi mes galime padaryti kartu“, – pažymėjo „Microsoft“ prezidentas Bradas Smithas pareiškime, kurį patvirtino JAV įmonės, įskaitant „Facebook“ ir „Oracle“, bei tarptautiniai verslo milžinai, įskaitant „Telefonica“, „Nokia“ ir BT. „Šis technologijų sektoriaus susitarimas mums padės principingai siekti imtis veiksmingesnių priemonių, kurios mums leistų dirbti kartu ir ginti klientus visame pasaulyje“, – nurodoma pareiškime. „Pripažindamos, kad kiekvienas yra vertas būti apsaugotas... neatsižvelgiant į tai, kokios yra internete rengiamų atakų priežastys“, įmonės įsipareigojo užtikrinti tvirtesnę gynybą nuo kibernetinių atakų, pažymima dokumente. 2017 metais pasaulį sukrėtė nemažai niokojančių kibernetinių atakų, įskaitant išpirkos reikalaujančių virusų pasklidimą. Šios savaitės pradžioje Didžioji Britanija ir Jungtinės Valstijos perspėjo, jog Rusijos vyriausybės remiami kompiuteriniai įsilaužėliai rengia atakas prieš svarbius vyriausybės ir verslo tinklus. „Ne kartą matėme, kokios yra kibernetinių grėsmių pasekmės realiame pasaulyje. Kaip sektorius, privalome susivienyti ir kovoti su kibernetiniais nusikaltėliais bei pasistengti, kad būsimos atakos nesukeltų dar daugiau žalos“, – pareiškė Kevinas Simzeris, saugumo įmonės „Trend Micro“ veiklos direktorius. Pareiškime nurodoma, kad ekonominiai nuostoliai, kurie, kaip prognozuojama, bus patirti dėl kibernetinių atakų, iki 2022 metų gali pasiekti 8 trln. JAV dolerių. Be minėtų įmonių, susitarimą taip pat pasirašė ABB, „Arm Holdings“, „Avast“, „Bitdefender“, „CA Technologies“, „Cisco“, „Cloudflare“, „Datastax“, „Dell“, „Docusign“, „Fastly“, „FireEye“, „F-Secure“, „Github“, „Guardtime“, HP, HPE, „Intuit“, „Juniper Networks“, „LinkedIn“, „Nielsen“, RSA, SAP, „Stripe“, „Symantec“, „Tenable“ ir „VMware“.