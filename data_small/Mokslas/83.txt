„Telegram“ Rusijoje pradėta blokuoti pirmadienį, „Roskomnadzor“ balandžio 13-ąją, gavus atitinkamą vieno Maskvos rajono teismo leidimą. Sprendimas užblokuoti „Telegram“ veikimą buvo priimtas jos operatorei atsisakius vykdyti Federalinės saugumo tarnybos (FSB) reikalavimą pateikti susirašinėjimo šifravimo kodus programėlės vartotojų žinutėms netrukdomai skaityti. Nemokama „Telegram“ Rusijoje yra itin populiari tarp įvairių politinių aktyvistų, ją Kremlius naudodavo bendrauti su žurnalistais, tačiau programėle taip pat naudojasi islamo teroristai. Šia programėlę valdančią bendrovę „Telegram Messenger“ Jungtinėse Valstijose įkūrė paslaptingasis verslininkas P. Durovas, sukūręs ir Rusijoje itin populiarų socialinį tinklą „VKontakte“. „Anksčiau kritikuodavau „Telegram“ už jos saugumo modelį, bet Durovo reakcija į Rusijos vyriausybės totalitarines pastangas atrasti landų (suteikiančių prieigą) prie privačių žinučių – atsisakymas (paklusti) ir priešinimasis – yra vienintelis priimtinas atsakas, demonstruojantis tikrąją lyderystę“, – sakoma E. Snowdeno „Twitter“ pranešime. Buvęs JAV Nacionalinio saugumo agentūros (NSA) kontraktininkas E.Snowdenas, dabar gyvenantis prieglobstį jam suteikusioje Rusijoje, 2013 metais nutekino žiniasklaidai tūkstančius įslaptintų dokumentų, atskleidusių po 2001 metų rugsėjo 11-osios NSA vykdytų sekimo programų mastą. Jungtinėse Valstijose jis yra kaltinamas šnipinėjimu ir valstybės paslapčių vagyste. Už tokius nusikaltimus jam grėstų iki 30 metų laisvės atėmimo bausmė. P. Durovas antradienį nurodė, kad „Roskomnadzor“ pradėjus blokuoti „Telegram“, prieigos prie programėlės neteko apie 15 mln. IP adresų. Pačios ryšių priežiūros agentūros interneto svetainė pastarosiomis dienomis irgi tapo „galingų DDoS (paskirstyto atsisakymo aptarnauti) atakų“ taikiniu, pranešė Rusijos žiniasklaida. „Rosomnadzor“ siekis nubausti „Telegram už vartotojų teisių gynybą šiandien visiškai sutrikdė rusiškąjį internetą, – pareiškė E. Snowdenas. – Daugybė tinklalapių, niekaip nesusijusių su „Telegram“, buvo užblokuoti dėl moraliai ir techniškai nevykusios cenzūros.“ E. Snowdenas pridūrė, jog jeigu interneto milžinės „Google“ ir „Amazon“ panaikins galimybę parsisiųsti „Telegram“ programėlę per savo platformas, jos taps Rusijos vyriausybės cenzūros kampanijos bendrininkėmis, o ne jos aukomis.