Nuo vaikystės mus moko ranką spausti tvirtai. Geras pirmasis įspūdis yra labai svarbus, o rankos paspaudimas gali suteikti nemažai informacijos. Jei žmogus nežiūri į akis, jam nedrąsu. Jei rankos paspaudimas yra gležnas, žmogus yra silpnas arba nepatyręs. Arba nelaba protingas, kaip rodo naujas Mančesterio Universiteto tyrimas. Mokslininkai ištyrė 475 397 žmonių iš Jungtinės Karalystės rankų jėgą ir palygino ją su intelektiniais gabumais. Paaiškėjo, kad stipresni visų amžiaus grupių žmonės intelekto testuose pasirodo geriau ir pasižymi geresniais reakcijos laikais, geresne atmintimi ir problemų sprendimo įgūdžiais. Jau dabar sakoma, kad šie rezultatai gali padėti verslininkams, kurie apie naują kandidatą galės daug pasakyti vien iš rankos paspaudimo. Tačiau silpnas rankos paspaudimas yra ne tik silpnesnio intelekto ženklas. Kiti tyrimai nurodė, kad silpna rankų jėga gali būti siejama su širdies ligomis ir net trapesniais kaulais. Žinoma, tai nieko keisto, nes treniruotės sporto salėse tvirtina raumenis ir didina kaulinio audinio tankį. Kitaip tariant, silpnas rankos paspaudimas gali parodyti, kad žmogus savimi nesirūpina. Mokslas jau seniai įrodė, kad raumenų tvirtumas yra susijęs su intelektiniais gebėjimais. Mankšta yra naudinga ne tik kūnui, bet ir protui. Žinoma, pasaulyje gyvena labai daug itin protingų žmonių, kurie visiškai nesportuoja. Tačiau, jei tikėtume ne vieno atlikto tyrimo rezultatais, jei sportuotų, jų smegenys būtų sveikesnės. Dabar Mančesterio universiteto mokslininkai nori išsiaiškinti, ar reguliarūs vizitai į sporto salę pataisytų ne tik rankos paspaudimą, bet ir protinius pajėgumus. Beje, silpnas rankos paspaudimas gali turėti ir kitų priežasčių. Kai kurie žmonės, kad ir kaip keistai tai skambėtų, nemoka spausti rankos. Jie tiesiog ištiesia savąją ir niekada jos nesuspaudžia. Kartais tai yra tiesiog išsilavinimo, o ne fizinės parengties ar intelekto spraga.