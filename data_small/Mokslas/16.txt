„Facebook“ paaiškino, kad taip daroma dėl saugumo. Iš tiesų, požiūris į vyrų ir moterų spenelius jau labai ilgą laiką yra skirtingas. Internete nebus blokuojamos merginų iškirptės ar nuotraukos, kuriose jos dėvi mažus maudymosi kostiumėlius. Iš esmės, gali būti rodomos visos krūties dalys, išskyrus spenelį. Tuo tarpu vyrų speneliai, kurie nuo moteriškų dažniausiai nesiskiria kaip diena nuo nakties, yra toleruojami. Dažnai juokaujama, kad moterys, kurios nori kelti nuotraukas, kuriose matomi jų speneliai, turėtų iškirpti spenelius iš vyrų nuotraukų ir juos užsiklijuoti ant savųjų. Tačiau „Facebook“ nemano, kad šis klausimas apskritai diskutuotinas ir „Išlaisvinkit spenelį“ judėjimui atšauna – taip daroma dėl saugumo. Nuogos vyrų krūtinės visame pasaulyje yra priimtinas vaizdas. Jos gali būti vaizduojamos ir vaikams skirtuose filmuose, nes vyriška krūtinė netraukia dėmesio ir nėra laikoma seksualinio potraukio objektu. Jei esate vyras ir jūsų draugas neatsiklausęs į internetą įkeltų nuotrauką, kurioje jūs esate be marškinių, tikriausiai ilgai nepyktumėte. Galbūt tik nusijuoktumėte ir paprašytumėte ištrinti, o gal ta nuotrauka internete taip ir liktų. Tačiau jei taip kas nors pasielgtų su mergina tikriausiai grėstų teismai. Taigi, „Facebook“ mano, kad atviras spenelių leidimas tiesiog transformuotų visą socialinį tinklą. Nuotraukų, tikriausiai, būtų tiek daug, kad visas jas įvertinti būtų sunku. Galbūt ir visai nieko baisaus, kai mergina į savo pačios profilį įkelia tokią atvirą nuotrauką, tačiau ką daryti, kai žmonės dalinsis kitų nuotraukomis? O kai atsiras netikros anketos? „Facebook“ tenori užtikrinti, kad intymios nuotraukos nebus keliamos be jų subjektų sutikimo. Kitaip tariant, norima užkirsti kelią patyčioms, šantažui ir seksualinio pobūdžio puslapiams. Tiesa, spenelis „Facebook“ tinkle kartais nėra cenzūruojamas. Pavyzdžiui, nuotraukose, kuriose užfiksuoti protestai ar maitinimas krūtimi. Tačiau merginos negali kelti savo nuotraukų iš, pavyzdžiui, paplūdimių, jei jose matomi jų speneliai. Tikriausiai, tai ir nepasikeis, kol neatsiras technologijos, užtikrinančios, kad nuotraukas įkėlė jose matomas žmogus, arba nepasikeis socialinės normos moteriškų spenelių atžvilgiu.