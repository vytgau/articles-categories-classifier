Visų pirma prie kiekvieno gauto laiško galima matyti keturias ikonas: archyvas, ištrinti, pažymėti kaip neskaitytą arba snausti. „Snaudimas“ iš esmės veikia kaip priminimas apie laišką. Juk būna, kad neturite laiko atsakyti iš karto arba kažkoks aprašomas renginys vyks tik po mėnesio. Tada jums ir prireiks „snaudimo“ – galėsite nusistatyti, kad apie šį laišką būtų priminta jums patogiu laiku. Iki to laiko laiškas tiesiog išnyks iš jūsų laiškų sąrašo ir atsiras aplanke „Nustatyta snausti“ kairėje pusėje, o nustatytu laiku jis pasirodys virš visų kitų laiškų. Dar viena naujovė – elektroniniai laiškai, prie kurių buvo pridėtos nuotraukos, dokumentai ar kitokie priedai, bus aiškiau matomi, tad juos bus lengviau susirasti, be to, norint atidaryti priedą, nereikės pirmiausia atidaryti paties laiško. Dešiniajame šone taip pat rasite naujų funkcijų: kalendorių, priminimus, užduočių tvarkyklę. Internete daug buvo kalbama apie funkciją „Gmail's Confidential mode“, kuri padėtų apsaugoti itin jautrią ar slaptą informaciją. Šios funkcijos esmė tokia, kad išsiųstas laiškas po kurio laiko tiesiog išsitrintų, o gavėjas neturėtų galimybės jo persiųsti, kopijuoti, atsispausdinti ar kažkokiu kitu būdu išsisaugoti. Kol kas ši funkcija nėra įdiegta, tačiau kalbama, kad netrukus ji turėtų atsirasti. Tuomet paaiškės daugiau detalių, kaip ji veiktų ir kokiu būdu padėtų apsaugoti jautrią informaciją. Daugiau apie naujas „Gmail“ funkcijas galite sužinoti pažiūrėję vaizdo įrašą: 