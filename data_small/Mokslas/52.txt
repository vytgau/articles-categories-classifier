Interneto svetainių sutrikus fiksuojančioje svetainėje downdetector.com matyti, kad „YouTube“ sutrikimai fiksuojami tik Rusijos teritorijoje. Žmonės skundžiasi, kad neveikia ne tik „YouTube“, bet ir „Google“. Internautai spėlioja, ar tai tik nebus Rusijos ryšių rinkos priežiūros agentūros „Roskomnadzor“ darbas. Praėjusią savaitę agentūra pradėjo blokuoti populiarią susirašinėjimo programėlę „Telegram“. Sprendimas užblokuoti „Telegram“ veikimą buvo priimtas jos operatorei atsisakius vykdyti Federalinės saugumo tarnybos (FSB) reikalavimą pateikti susirašinėjimo šifravimo kodus programėlės vartotojų žinutėms netrukdomai skaityti. Nemokama „Telegram“ Rusijoje buvo itin populiari tarp įvairių politinių aktyvistų, ją Kremlius naudodavo bendrauti su žurnalistais, tačiau programėle taip pat naudojasi islamo teroristai. Agentūra nusitaikė ir į „Facebook“. Ji ne kartą perspėjo, kad „Facebook“ veikla Rusijoje gali būti sustabdyta, jeigu socialinį tinklą valdanti JAV bendrovė nesilaikys įstatymų dėl duomenų apie Rusijos piliečius tvarkymo.