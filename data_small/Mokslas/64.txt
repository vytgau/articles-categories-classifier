Tai įgyvendinti padės penktadienį Valstybinės teismo medicinos tarnybos ir biotechnologijų įmonės „Thermo Fisher Scientific Baltics“ pasirašyta sutartis, pagal kurią įmonė nemokamai suteiks genetiniams tyrimams būtinus reagentus, rašoma pranešime žiniasklaidai. 1863 m. sukilėlių palaikai buvo rasti pernai, atliekant Gedimino pilies kalno archeologinius tyrimus. Šiuo metu 17-os asmenų palaikus tiria Vilniaus universiteto (VU) mokslininkų komanda, vadovaujama VU Medicinos fakulteto profesoriaus Rimanto Jankausko. Prof. R. Jankauskas sako, kad kalne tikrai buvo palaidotas vienas aktyviausių sukilimo vadų – Zigmantas Sierakauskas. Tai patvirtina šalia kūno rastas vestuvinis žiedas, antropologiniai identifikaciniai duomenys. Kitų 16-os žmonių palaikus siekiama identifikuoti pasitelkus ir genetinius tyrimus. „Šiuo metu ieškome aukų palikuonių pagal geneologinį medį. Keletą jau pavyko rasti. Pasitelkdami gyvybės mokslų metodus, lyginsime pačių palaikų genetinius duomenis tarpusavyje, palikuonių ir rastų palaikų DNR. Taip galime net ir praėjus keliems šimtmečiams nustatyti asmens tapatybę“, – apie tyrimą pasakoja profesorius. Lietuva tik neseniai minėjo savo šimtmetį ir, pasak prof. R. Jankausko, toks atradimas yra dar viena dovana mūsų valstybingumui. „Šis atradimas Lietuvai reiškia istorinės teisybės atkūrimą: šie žmonės yra vieni iš mūsų nacionalinių simbolių. Be to, viena iš svarbiausių žmogaus teisių – būti palaidotam kape su savo vardu ir pavarde. Tai yra vienas prasmingiausių tyrimų Vilniaus universiteto istorijoje“, – pabrėžia jis. Sudėtingus genetinius palaikų tyrimus atliks Valstybinės teismo medicinos tarnybos specialistai. Šiems tyrimams biotechnologijų bendrovė „Thermo Fisher Scientific Baltics“ dovanoja reagentų komplektą, kuris skirtas nustatyti DNR profilius iš kaulinio audinio naujos kartos sekoskaitos ir kapiliarinės elektroforezės metodais. „Labai džiaugiamės, kad mūsų kuriami produktai padės Lietuvos tyrėjams atlikti tokius visai šaliai svarbius tyrimus. Mes matome didžiulę to prasmę, nes mokslas darkart įrodė, kad šiuolaikiški metodai ir tyrimai svarbūs ne tik mūsų ateičiai, bet lygiai taip pat ir praeičiai“, – pasakoja prof. Arvydas Lubys, „Thermo Fisher Scientific Baltics“ vyresnysis direktorius moksliniams tyrimams ir eksperimentinei plėtrai. Pasak Valstybinės teismo medicinos tarnybos direktoriaus dr. Romo Raudžio, projektui skirti reagentai leis išplėsti jau pradėtus genetinius tyrimus, kuriems pasitelkiamos pažangios technologijos. „Labai tikimės, kad mūsų tyrėjai galės duoti galutinius atsakymus ir taip visi kartu prisidėsime prie to, kad mūsų nacionaliniai didvyriai būtų tinkamai pagerbti“, – teigė dr. R. Raudys.