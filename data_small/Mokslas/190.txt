Dauguma jų – amerikiečiai, bet tarp jų yra ir Jungtinės Karalystės gyventojų, jų apie 1,1 mln. Buvęs „Cambridge Analytica“ tyrimų skyriaus direktorius Christopheris Wylie'is kalbėjo apie 50 mln. žmonių, kurių duomenis gavo jo įmonė. „Facebook“ vadovas Markas Zuckerbergas pripažino, kad „akivaizdu, mes turėjome padaryti daugiau“, ir pažadėjo „judėti pirmyn“. Per spaudos konferenciją jis sakė anksčiau manęs, kad jeigu „Facebook“ suteikė žmonėms įrankius, tai didžiąja dalimi jie yra atsakingi už sprendimus, kaip juos naudoti. Bet jis pridūrė, kad „žvelgiant retrospektyviai“ toks ribotas požiūris yra klaidingas. „Šiandien, atsižvelgdami į tai, ką žinome (...), manau, kad aišku, jog turime plačiau pažvelgti į savo atsakomybę, – sakė jis. – Kad mes ne tik kuriame įrankius, bet turime prisiimti visą atsakomybę ir už tų įrankių naudojimo padarinius“. BBC taip pat pavyko sužinoti, kad, naujausiais „Facebook“ vertinimais, apie 350 tūkst. žmonių buvo įdiegę programėlę „This Is Your Digital Life“, kuri numatė tokio socialinio tinklo vartotojų duomenų surinkimo galimybę. Anksčiau buvo skelbta, kad tokią programėlę buvo įdiegę galimai 270 tūkst. žmonių. Visų šių žmonių asmeninė informacija vėliau buvo perduodama trečiosioms įmonėms, įskaitant ir toms, kurios buvo įsitraukusios į 2016 m. JAV rinkimų kampaniją. JAV laikraščių „Los Angeles Times“ ir „US Today“ duomenimis, prieigą prie šių duomenų gavo ir įmonė, bendradarbiavusi su Donaldu Trumpu. Minėta įmonė ištyrė tokius duomenis ir išsiuntinėjo atitinkamą informaciją svyruojantiems rinkėjams. Bendrovė tikina, kad gavo ne daugiau kaip 30 mln. vartotojų duomenis Britų duomenų analizės ir konsultavimo įmonė „Cambridge Analytica“ trečiadienį pareiškė negalėjusi gauti daugiau kaip 30 mln. žmonių duomenų. Tai teigiama įmonės tinklalapyje publikuotame pranešime. „Šiandien „Facebook“ pareiškė, kad tyrimų bendrovė GSR („Global Science Research“, pasamdyta įmonės „Cambridge Analytica“ socialinio tinklo vartotojų duomenims rinkti), galėjo gauti neteisėtą prieigą prie beveik 87 mln. socialinio tinklo vartotojų. „Cambridge Analytica“ turėjo licenciją naudoti ne daugiau kaip 30 mln. žmonių duomenis, gautus iš GSR, tai aiškiai nurodyta mūsų sutartyje su tyrimų bendrove. Mes negavome daugiau duomenų“, – teigiama pareiškime. Trečiadienį „Facebook“ vadovybė išsakė nuomonę, esą „Cambridge Analytica“ galėjo surinkti iki 87 mln. socialinio tinklo vartotojų asmeninius duomenis. Didžiausias skandalas Tai vienas iš garsiausių skandalų, sudrebinusių „Facebook“ per visus 14 jos egzistavimo metų. Socialinio tinklo „Facebook“ įkūrėjas M. Zuckerbergas šią savaitę patvirtino liudysiantis prieš JAV Kongresą balandžio 11 dieną. Ilgai reaguoti į skandalą delsęs M. Zuckerbergas pažadėjo padaryti visa, kas įmanoma, kad būtų užkirstas kelias naujiems vartotojų asmeninių duomenų nutekėjimams. Įmonės „Facebook“ veikla domisi ir JAV Federalinė prekybos komisija, pradėjusi savo nuosavą tyrimą, kurio metu turėtų paaiškėti, kaip užtikrinamas socialinio tinklo vartotojų duomenų saugumas.