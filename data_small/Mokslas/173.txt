Artėjant Pasaulinei sveikatos dienai, kuri kasmet minima balandžio 7-ąją, pristatome kelis patarimus, iš kurių sužinosite, kaip išmanieji prietaisai gali tapti pagalbininkais, kuomet iškyla grėsmė ar pavojus jūsų sveikatai, gyvybei ar saugumui. Pasirinkite kontaktus, kurie gaus informaciją apie tai, kad jus ištiko nelaimė Naudojate išmanųjį telefoną, kuriame įdiegta „Android“ operacinė sistema? SOS žinutės pagalba galėsite ne tik įrašyti penkių sekundžių garso įrašą, kuris pasieks iki keturių jūsų pasirinktų kontaktų, bet ir išsiųsti kelias nuotraukas MMS žinutės formatu. Visą tai galėsite atlikti triskart paspaudus išmaniojo įrenginio įjungimo mygtuką. Jei norite įsitikinti, kaip tai veikia, telefono nustatymuose pasirinkite skiltį „Sauga ir privatumas“ ir spustelėkite „Siųsti SOS žinutes“. Svarbu paminėti, kad ištikus nelaimei dar daugiau informacijos kitiems galėsite suteikti, jei esate įsijungę GPS. Tuomet pasirinkti kontaktai gaus ne tik kelis vaizdus ar balso įrašą, bet ir jūsų buvimo koordinates. Pasinaudokite virtualiųjų asistentų pagalba Dirbtinio intelekto pagalba sukurti ir jūsų išmaniuosiuose įrenginiuose įdiegti virtualieji asistentai gali jums padėti ne tik tuomet, kai jūs norite palengvinti savo kasdienybę, bet ir tais atvejais, kai jums reikia neatidėliotinos pagalbos. Duokite komandą savo išmaniajame telefone integruotam virtualiam asistentui, pavyzdžiui, „Samsung“ bendrovės flagmanuose vartotojui visuomet padėti pasiruošęs išmanusis pagalbininkas „Bixby“. Angliškai ištarę komandą „Call 112“ galėsite susisiekti su bendrojo pagalbos centro darbuotojais, kurie toliau suteiks jums reikiamą pagalbą. Net jei rankoje nelaikote savo išmaniojo telefono, išsikviesti pagalbos galite balsu, pavyzdžiui, duodami komandą ant rankos dėvimam išmaniajam laikrodžiui. Tiesa, jeigu dėvite išmanųjį laikrodį, o šalia jūsų nėra mobiliojo telefono, pagalbą taip pat galite išsikviesti, jei esate įsidiegę „React Mobile“ programėlę. Ji turi tris parinktis – „I`m Fine“, „Follow Me“ ir „SOS Help Me“. „Follow Me“ funkcija leis išsiųsti jūsų lokacijos vietą trumpąja žinute ar elektroniniu laišku iš anksto pasirinktiems kontaktams. „I‘m Fine“ funkcija jūsų pasirinktiems kontaktams praneš, kad jums negresia pavojus ir jūs esate saugūs. „SOS Help Me“ ne tik išsiųs įspėjamąjį signalą, jog jus ištiko nelaimė, bet ir informuos apie tai vietines pagalbos tarnybas. Negana to, galite pasirinkti, jog tokie pranešimai atsirastų ir jūsų socialinių tinklų paskyrose „Twitter“ arba „Facebook“. Leiskite artimiausiems asmenims matyti jūsų buvimo vietą Tikėtina, kad ši mintis iš pirmo pasirodys bauginanti, bet įsidėmėkite, kad jūsų artimiausi asmenys, kuriais besąlygiškai pasitikite, nelaimės atveju gali matyti jūsų buvimo vietą telefone. Atsisiųskite nemokamas programėles, pavyzdžiui, „Find My Phone“. Svarbu įsidėmėti, kad ši programėlė rodo mobiliojo telefono vietą tik tuomet, kai šis yra įjungtas. Jei atsitiko taip, kad mobilusis telefonas yra išjungtas, programėlė rodys paskutinę įrenginio buvimo vietą.