Žmonėms dažnai smalsu – negi nedidelėje TKS erdvėje mėnesius praleidžiantys astronauto taip niekada ir nesusigundo užsiimti seksu? Bent jau oficialiai teigiama, kad toks įvykis nėra užfiksuotas. Tačiau jei žmonija kada nors keliaus į kitas tolimas planetas ar ilgam laikui įsikurs kosmose, mums reikia žinoti, kaip kosmosas veikia žmogaus lytines ląsteles. Juk ateityje žmonių dauginimasis kosmose yra beveik neišvengiamas, tačiau „Micro-11“ eksperimentas, kuris greitai bus pasiųstas į tarptautinę kosminę stotį, yra svarbus ne tik dėl to. NASA į TKS pasiųs užšaldytos žmogaus ir buliaus spermos mėginius. Teigiama, kad jie padės ne tik išsiaiškinti su kokiomis problemomis ateityje susidurs kosmose įsikūrusios žmonių gyvenvietės, bet ir leis patyrinėti lytines ląsteles taip, kaip jų neįmanoma tirti Žemėje. Paprastai tariant, šie eksperimentai padės pagilinti žinias apie spermatozoidus, o surinkta informacija gali praversi ir kai kurių ligų gydymui. Apvaisinimas žinduolių pasaulyje yra sudėtingas procesas. Visų pirma, spermatozoidai turi būti aktyvuoti. Jų membranos šiek tiek suskystėja, kad jie galėtų greičiau plaukti, pasiekti kiaušialąstę ir su ja susilieti. Ankstesni eksperimentai, atlikti su jūros ežio ir buliaus lytinių ląstelių mėginiais parodė, kad spermatozoidai mikrogravitacijos sąlygomis gali judėti labai greitai, tačiau susiliejimas su kiaušialąste užtrunka ilgiau arba neįvyksta visiškai. Astronautai atitirpdys mėginius ir į juos įves specialius chemikalus, kurie turėtų aktyvuoti spermatozoidus. Tuomet bus tiriamas jų gebėjimas judėti. Šiuo atveju, buliaus spermatozoidai yra tarsi kontrolinis mėginys, padėsiantis išsiaiškinti, ar matomi pokyčiai yra tikri, ar mėginys buvo pažeistas transportavimo metu. Vėliau spermatozoidai vėl bus siunčiami į laboratoriją Žemėje. Tai ar žmonės gali sėkmingai natūraliai daugintis kosmose? Iš tiesų, mokslininkai daro prielaidą, kad taip, tačiau tik tokie eksperimentai padės tiksliai išsiaiškinti atsakymą.