Neseniai D. Trumpas, kaip jam įprasta, „Twitter“ tinkle reiškė nepasitenkinimą „Amazon“ kompanija ir teigė, kad neva ji nemoka mokesčių arba moka labai mažai ir išstumia kitus verslus. Dabar į „juodąjį Trumpo sąrašą“ gali pakliūti ir kita pasaulinio lygio kompanija – „Apple“. Dar praėjusių metų spalio mėn. Aplinkos apsaugos agentūra (EPA) pasiūlė atšaukti „Švarios energijos planą“ – Obamos laikų politiką, skirtą sumažinti išmetamų šiltnamio reiškinį sukeliančių dujų kiekį iš elektros energiją gaminančių jėgainių. Iki šių metų balandžio 26 dienos buvo galima pateikti pastabas dėl šio pasiūlymo ir kaip praneša „Reuters“, kompanija „Apple“ pateikė gausybę išsamios informacijos, dėl ko Obamos planas turėtų būti paliktas ramybėje ir nurodė visas priežastis, kodel jo panaikinimas būtų blogas sprendimas. „Apple“ teigia, kad pirmiausiai tai yra finansinės priežastys. Įmonės, kurios naudojasi atsinaujinančiais energijos šaltiniais, pavyzdžiui saulės ir vėjo energija, geriau kontroliuoja savo išlaidas ir mato kiek jos išleidžia energijai. Kompanijos teigimu, atsinaujinančių energijos šaltinių kaina taip stipriai nešokinėja kaip iškastinio kuro. O pagal EPA‘i pateiktas „Apple“ pastabas, stabilesnės energijos kainos padeda įmonėms geriau konkuruoti tarptautinėse rinkose. Sekantis „Apple“ argumentas yra aplinkosauginės priežastys. Kaip teigia „The Verge“, kurie matė „Apple“ pateiktų dokumentų kopijas, „Apple“ kviečia kovai su klimato kaita, nes tai yra „moralinė ir aplinkosauginė būtinybė, kuri taip pat verslą paverčia atsakingu“. Panaikinus Obamos planą, galėtų sumažėti investicijos į švarią energetiką arba sutriktų jau pradėti ir įpusėti aplinkosauginiai projektai bei planai. Yra diskutuotina ar pavieniai piliečiai gali paveikti politinius pokyčius, bet istorija rodo, kad korporacijos gali sėkmingai daryti įtaką priimant įstatymus – automobilių pramonei tai puikiai sekasi daryti. „Apple“ yra viena iš didžiausių ir žinomiausių JAV kompanijų, todėl galbūt jos balsas už „Švarios energijos plano“ nekeitimą galėtų paveikti EPA galutinį sprendimą. Kalbant apie EPA reakciją į „Apple“ pateiktus dokumentus ir jų pasiūlymus, jos spaudos tarnybos atstovas Jahanas Wilcoxas „Reuters“ sakė, kad „agentūra vertina visus viešus atsiliepimus ir svarsto juos prieš priimant galutį sprendimą.“ Tačiau Trumpo administracija nepasižymi dideliu noru atsižvelgti į pasiūlymus iš šalies, pavyzdžiui Federalinė ryšių tarnyba ignoravo visus pasiūlymus, kurie pasisakė už tinklo neutralumą, tad belieka tik sukryžiuoti pirštus ir viltis, kad šįkart viskas bus kitaip ir „Apple“ pasiūlymai nenukeliaus į šiukšlių dėžę.