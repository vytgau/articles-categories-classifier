Tai – pirmas kartas, kai Lietuvoje bus galima pamatyti visą šio išnykusio gyvūno skeletą. Jis rastas Kotelno saloje – didžiausioje Anžu salų grupės saloje Naujojo Sibiro salyne, Rusijoje. Tai labiausiai į šiaurę nutolęs žinomas mamuto skeleto radinys. Skeletą surado V. F. Juzefovičius ir Jurijus Čumakinas per 2003 m. rugpjūčio mėnesio ekspediciją. Manoma, kad jam yra maždaug 40 000 metų. Anžu mamutas (Mammuthus primigenius) yra 3,1 metro aukščio, 5 metrų ilgio ir sveria 595 kilogramus. Tai suaugęs 45–50 metų patinas, jo iltys siekia 4 metrus ir sveria po 65 kilogramus. Būdamas gyvas šis mamutas svėrė apie 7 tonas. Įspūdingą skeletą gali išvysti visi norintys Geologijos muziejuje (M. K. Čiurlionio g. 21/27, Vilnius). Ekskursijos vyks nuo balandžio 9 iki birželio 20 d. pirmadieniais–ketvirtadieniais 10–18 val., tačiau būtina registracija iš anksto el. paštu eugenija.rudnickaite@gf.vu.lt. 