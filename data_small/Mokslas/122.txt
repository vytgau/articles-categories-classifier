Dažnai žmonės mano, kad prastas miegas vieną naktį nieko nereiškia. Juk visada galima geriau išsimiegoti kitą naktį, nueiti pokaičio miego ar išgerti kavos ir jaustis visai neblogai. Tačiau taip tikrai nėra. Viena iš pagrindinių miego funkcijų yra išsivalymas. Kai jūs miegate, jūsų smegenys aktyviai valosi nuo per dieną susikaupusių šalutinių produktų. Viena iš žalingų medžiagų, kurių mūsų smegenys nori atsikratyti, yra beta amiloidai. Tai – vienas iš Alzheimerio ligos sukėlėjų. Mokslininkai, nepaisant didžiulių pastangų ir nesibaigiančių tyrimų, nežino, kas sukelia Alzheimerio ligą. Tačiau mes jau žinome, kas gali paskatinti jos vystymąsi – prastas nakties miegas. Beta amiloidai sudaro plokšteles, kurios trukdo signalų perdavimui tarp smegenų neuronų. Beta amiloidų kaupimasis dažniausiai siejamas su genetinėmis priežastimis, tačiau šis naujas tyrimas atskleidė labai paprastą tiesą – jei gerai neišsimiegosite, didinsite riziką susirgti Alzheimerio liga. Mokslininkai pakvietė 20 sveikų žmonių, kurių amžius svyravo nuo 22 iki 72 metų, dalyvauti tyrime. Dalyviai buvo paprašyti vieną naktį nemiegoti, o tada jų smegenys buvo nuskenuotos pozitronų emisijos tomografu. Ši įranga leidžia pastebėti beta amiloidų plokštelių susidarymą. Taigi, mokslininkai pastebėjo, kad vos viena naktis prasto miego leido beta amiloidų plokštelėms susirinkti ten, kur jos ir aptinkamos Alzheimerio ligos atveju. Kiek mažiau stebėtinas buvo mokslininkų pastebėjimas, kad neišsimiegoję žmonės buvo prastos nuotaikos. Nors tyrime dalyvavo visai nedaug žmonių, prieš tai tie patys rezultatai buvo patvirtinti eksperimentuose su pelėmis ir žmonių smegenų mėginiais. O ar galima šį poveikį panaikinti gerai išsimiegojus kitą naktį? Mokslininkai mano, kad jei po prastos nakties miego gerai pamiegosite kitą naktį, amiloidinės plokštelės bus pašalintos iš smegenų. Bet kur kas labiau tikėtina, kad po vienos nakties prasto miego, kitą taip pat miegosite prastai. Dalis plokštelių smegenyse liks, o tada kada nors vėl prastai miegosite ir jų sankaupos didės. Galiausiai gydytojui teks pripažinti Alzheimerio ligos diagnozę. Taigi, geriau jau išsimiegokite – planuokite savo laiką taip, kad jums visada pakaktų miego.