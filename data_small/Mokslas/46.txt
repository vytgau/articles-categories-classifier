Bet yra manančių, kad to toli gražu negana. Štai Kalifornijos kompanija „SpaceFab“ planuoja pagaminti ir į kosmosą iškelti nedidelį 21 cm skersmens teleskopą, kuris būtų prieinamas praktiškai kiekvienam norinčiam. Žinoma, tam reikės sulaukti eilės, tačiau iš principo teleskopas turėtų stebėti ir Žemę, ir kosmosą, o jį valdyti būtų galima su išmaniojo telefono programėle. Šiuo metu kompanija pritraukė pradinį finansavimą, o daugiau lėšų renka „Kickstarter“ kampanijoje, siūlydami pasidaryti kosmines asmenukes – nuotraukas, kuriose šalia kosmoso vaizdo matytųsi teleskopo dalis, rodanti jūsų pasirinktą vaizdą. Apskritai teleskopas būtų pritaikomas ir moksliniams tyrimams – nuo egzoplanetų tranzitų stebėjimų iki supernovų gaudymo. Belieka laukti ir žiūrėti, ar planai pavyks. Numatoma, kad teleskopas bus paleistas į orbitą 2019 metų pabaigoje.