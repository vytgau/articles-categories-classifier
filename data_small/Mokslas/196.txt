Šiuo metu Bezoso turtas vertinamas daugiau nei 115 milijardų dolerių. Ar jis kada pasieks visą trilijoną? Jeffas Bezosas yra turtingiausias pasaulio žmogus ir tokiu išliks dar ilgai. Žinoma, JAV prezidentas Donaldas Trumpas turi kitų planų ir aktyviai pasisako prieš „Amazon“ verslo kūrimo būdus, tačiau mažai kas mano, kad Bezoso turtų augimą galima sustabdyti. Pačiam Bezosui tai, žinoma, nerūpi – koks skirtumas ar turi 80 ar 100 milijardų dolerių? Bezosas koncentruojasi į savo verslus ir kuria naujas ambicingas strategijas. Tačiau mums vis tiek smalsu – ar jis sulauks laiko, kai jo turtas pasieks trilijoną? Mums net sunku įsivaizduoti, koks milžiniškas iš tiesų yra Bezoso turtas. 2013 metais jis gana spontaniškai įsigijo žiniasklaidos galiūnę „The Washington Post“. Už ją verslininkas paklojo 250 milijonų dolerių – visus sumokėjo iš karto tiesiai iš savo kišenės. Galbūt jums tai neatrodo kaip labai ypatingas veiksmas, tačiau įprastai tokie stambūs pirkimai atliekami per investicines bendroves. Jeffas Bezosas didžiuojasi, kad mokėsi Prinstono universitete – prestižinėje aukštojoje mokykloje, kuri prisidėjo prie verslininko asmenybės formavimo. 2011 metais Bezosas su žmona universitetui paaukojo 15 milijonų dolerių. Pats Prinstono universitetas, beje, yra vertas beveik penkis kartus mažiau nei Bezoso turtas. Tačiau klausimas dėl trilijono kyla ne dėl dabartinės Bezoso turto vertės, o dėl jos augimo. „Amazon“ vadovo turtai auga vis greičiau. Milijardieriumi Bezosas tapo dar 1998 metais, kai buvo pradėtos platinti „Amazon“ akcijos. Tuo metu Warrenas Buffettas buvo antrasis turtingiausias žmogus JAV su maždaug 30 milijardų dolerių. Kitaip tariant, prieš 20 metų Buffetto, patyrusio investuotojo ir verslininko, turtas buvo 30 kartų didesnis nei Bezoso. Dabar Buffetto turtas vertinamas beveik 85 milijardais dolerių, o Bezoso – maždaug 115 milijardų. Bet kad ir kaip skaičiuotume, Bezoso turto vertė yra dar toli nuo vieno trilijono. Jam reikėtų savo turtą padidinti net 9 kartus, kad pasiektų šią istorinę ribą. Jeffo Bezoso turtas labai priklauso nuo „Amazon“ akcijų vertės, kuri stabiliai auga. Tačiau turint omenyje, kad monopolijos nėra galimos ir prezidento taikiklis jau yra nutaikytas į „Amazon“ plėtrą, kada nors ji pasieks galutinį tašką, kai nebegalės būti didesnė. Tačiau ekspertai skaičiuoja kitaip – ne pelno siekianti organizacija „Oxfam“ prognozuoja, kad Bezoso turtas pasieks vieną trilijoną per ateinančius 25 metus. Šiuo metu Bezosui yra 54 metai. Taigi, jei „Oxfam“ prognozė būtų teisinga, jis gali tikėtis atšvęsti savo 80-ąjį gimtadienį būdamas pirmuoju pasaulio trilijonieriumi. Tačiau ne visi žmonės gyvena tiek ilgai. Dar daugiau – ne visi verslai gyvena tiek ilgai, o ir ekonomikas ištinka reguliarios krizės. Tai ar Bezosas kada nors taps trilijonieriumi? Priklausys nuo jo strategijų ir investicijų bei „Amazon“ plėtros.