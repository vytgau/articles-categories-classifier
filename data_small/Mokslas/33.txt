Ekspertai sako, kad daugelio šių traumų būtų galima išvengti labai paprastai pakeitus lėktuvų salonų dizainą, tačiau oro linijos šio žingsnio tikrai nežengs. Mažų vaikų automobilines kėdutes saugumo ekspertai pataria įrengti nugara į automobilio priekį. Kitaip tariant, vaikai turėtų keliauti žiūrėdami pro galinį automobilio stiklą. Priežastis labai paprasta – smūgio į priekį metu visi keleivių kūnai staiga dideliu greičiu metasi pirmyn, o vaikų kaklai ir krūtinės šių jėgų gali neatlaikyti. Kuomet sėdynės nugarinė dalis yra nukreipta į automobilio priekį, ji gali sugerti smūgio energiją, tolygiai paskirstydama ją per visą keleivio nugarą, ir tuo pačiu išlaikydama galvą stabilioje padėtyje. Tai jau seniai patvirtinta automobilių saugumo bandymuose. Avarinio nusileidimo metu keleiviai dažnai patiria smulkių traumų. Jas dažniausiai sukelia staigus lėktuvo greičio kritimas. Dėl inercijos keleivių kūnai staiga pajuda į priekį, visas jų svoris gula ant pakankamai siaurų saugos diržų (nes automobilinio tipo trijų taškų diržai nėra galimi), o galvos neretai trankosi į salono sienas ar priešais esančias sėdynes. Aviacijos saugumo ekspertai sako, kad smūginės jėgos lėktuvuose dažniausiai patiriamos horizontalioje plokštumoje iš priekio atgal (kaip, pavyzdžiui, lėktuvui staigiai stabdant) arba vertikalioje plokštumoje iš viršaus į apačią (pavyzdžiui, turbulencijos metu). Nuo vertikalių smūgių saugo saugos diržai, o štai lėktuvui nusileidus avariniu būdu, keleivių kūnai dažnai chaotiškai juda į šalis, neretai patirdami traumas. Taigi, apsukus sėdynes keleivių saugumas stipriai pagerėtų, nes jų kūnai leidžiantis būtų tvirtai prispausti prie sėdynių atlošų. Tai apsaugotų keleivių sprandus, neleistų į šalis per daug judėti galvai, užkirstų kelią keleivių trankymuisi į kitas sėdynes. Ekspertai neabejoja, kad toks sprendimas suteiktų daugybę privalumų – kai kurie Karališkųjų oro pajėgų transportiniai lėktuvai naudoja būtent tokią sėdynių konfigūraciją. Tačiau oro linijoms ji netiks. Visų pirma, žmonės yra įpratę keliauti atsisukę į priekį. Taip sėdite automobiliuose, autobusuose ir daugelyje kitų transporto priemonių. Sėdėjimas nugara į kelionės kryptį kai kuriuos žmonės tiesiog pykina. Taip pat negalima pamiršti, kad staigaus stabdymo metu (nebūtinai avarinio nusileidimo atveju) keleivių kūnai visu svoriu gultų ant sėdynių atlošų, todėl juos reikėtų gaminti tvirtesnius. Juk jie šiuo atveju tarnautų kaip saugumo įranga, todėl turėtų atlaikyti pakankamai didelį svorį. Tai reiškia, kad sėdynės brangtų, augtų jų svoris ir, tikėtina, užimama vieta.