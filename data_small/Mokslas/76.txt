Viešbutis, pavadintas „Aurora“, skraidys 320 km aukštyje virš Žemės – šiek tiek žemiau nei Tarptautinė kosminė stotis. Jame vienu metu galės būti šeši žmonės – du darbuotojai ir keturi svečiai. Kiekvienam svečiui 12 dienų trukmės apsilankymas kainuos 9,5 milijono dolerių. Nors ši kaina yra didžiulė, ji visgi gerokai mažesnė, nei kaina, kurią privatūs turistai mokėjo už apsilankymą Tarptautinėje kosminėje stotyje – nuo 20 iki 40 milijonų dolerių. Svečiai galės ne tik grožėtis po jais lekiančia Žeme ir šešiolika saulėtekių ir saulėlydžių kasdien, bet ir skraidyti mikrogravitacijos sąlygomis, žaisti virtualios realybės žaidimus (jei realios realybės, esant kosmose, pasirodytų maža...), ir netgi bendrauti su Žeme naudodamiesi bevieliu WiFi internetu. Tiesa, prieš skrydį jiems reikėtų praeiti tris mėnesius truksiančius apmokymus – tai yra gerokai mažiau nei ankstesni dvejus metus trukdavę apmokymai. „Aurora“ stotyje būtų vykdoma ir kažkiek mokslinių eksperimentų, bet pagrindinė jos nauda būtų skatinimas tobulinti kosminių skrydžių technologijas ir duomenų apie žmonių elgesį ir fiziologiją kosmose rinkimas.