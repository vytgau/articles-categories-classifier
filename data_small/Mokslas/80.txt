„Iki 2018 metų pabaigos atliksime bendrovės patikrinimą“, – prokremliškam dienraščiui „Izvestija“ sakė „Roskomnadzor“ vadovas Aleksandras Žarovas. Agentūra ne kartą perspėjo, kad „Facebook“ veikla Rusijoje gali būti sustabdyta, jeigu socialinį tinklą valdanti JAV bendrovė nesilaikys įstatymų dėl duomenų apie Rusijos piliečius tvarkymo. 2014 metais priimtas įstatymas įpareigoja užsienio bendrovių kontroliuojamas susirašinėjimo platformas, interneto paieškos sistemas ir socialinius tinklus vartotojų iš Rusijos asmeninius duomenis laikyti Rusijoje. Šis reikalavimas daugeliui kelia nerimą, kad vartotojų asmeninė informacija gali tapti pasiekiama Rusijos žvalgybos tarnyboms. A. Žarovas sakė „Izvestija“, kad „Facebook“ šio reikalavimo nesilaikė. „Jie jau reikšmingai vėluoja, taip pat kalbant apie kitų įstatymų laikymąsi“, – sakė „Roskomnadzor“ vadovas, turėdamas omenyje „Facebook“. „Jeigu visa tai arba dalis (šių reikalavimų) nebus įvykdyta – arba jeigu Rusijos valstybė nebus informuota apie ketinimus imtis tokių veiksmų – aišku, bus keliamas blokavimo klausimas“, – prabrėžė A. Žarovas. Jis pridūrė, kad su „Facebook“ atstovais susitinka „maždaug kartą per pusmetį“. „Telegram“ Rusijoje pradėta blokuoti pirmadienį, „Roskomnadzor“ balandžio 13-ąją, gavus atitinkamą vieno Maskvos rajono teismo leidimą. Sprendimas užblokuoti „Telegram“ veikimą buvo priimtas jos operatorei atsisakius vykdyti Federalinės saugumo tarnybos (FSB) reikalavimą pateikti susirašinėjimo šifravimo kodus programėlės vartotojų žinutėms netrukdomai skaityti. Nemokama „Telegram“ Rusijoje yra itin populiari tarp įvairių politinių aktyvistų, ją Kremlius naudodavo bendrauti su žurnalistais, tačiau programėle taip pat naudojasi islamo teroristai. Šia programėlę valdančią bendrovę „Telegram Messenger“ Jungtinėse Valstijose įkūrė paslaptingasis verslininkas Pavelas Durovas, sukūręs ir Rusijoje itin populiarų socialinį tinklą „VKontakte“. Nuo 2013 metų ši programėlė įgijo daugiau kaip 200 mln. vartotojų. Antradienį „Roskomnadzor“ blokavo milijonus IP adresų, kuriuos vartotojai naudojo, kad apeitų draudimą naudotis „Telegram“. „Facebook“ ir „Telegram“ yra plačiai naudojamos Rusijos opozicijos protestams prieš prezidento Vladimiro Putino vyriausybę koordinuoti ir politiniams pareiškimams skelbti. Kremliaus spaudos tarnyba taip pat naudojosi „Telegram“ bendrauti su žurnalistais. bet anksčiau šią savaitę perėjo prie ICQ – 10-ame dešimtmetyje sukurtos susirašinėjimo platformos, dabar kontroliuojamos glaudžius ryšius su V. Putinu palaikančio milijardieriaus Ališero Usmanovo.