„Roskomnadzor“ gavo (Maskvos) Tagankos rajono teismo nutarimą blokuoti „Telegram“ veikimą Rusijos teritorijoje. Ši informacija buvo išsiųsta interneto tiekėjams pirmadienį, balandžio 16 dieną“, – sakoma tarnybos pranešime. Kai kurie Rusijos interneto tiekėjai pradėjo blokuoti „Telegram“ veikimą pirmadienio popietę. „Rusijos valdžios atstovai pradėjo blokuoti „Telegram“ veikimą. Paslaugų teikimas gali būti nestabilus nenaudojant VPN (virtualaus privataus tinklo). Informuosime jus apie besiklostančią padėtį“, – savo vartotojams pranešė programėlės kūrėjai. Kremliaus spaudos tarnyba pirmadienį žurnalistams sakė, kad ateityje bendraus su jais 1996 metais sukurtu pokalbiu tinklu ICQ, šiuo metu priklausančiu milijardieriaus Ališero Usmanovo bendrovei „Mail.ru“. „Tai liudija, kad autoritarinės vyriausybės (pavyzdžiui, Rusija) mėgina užblokuoti „Telegram“ dėl susirašinėjimo šifravimo, tuo pat metu ne taip griežtai žiūrėdamos į kitas šifravimą naudojančias susirašinėjimo programėles“, – socialiniame tinkle „Twitter“ paskelbė Rusijos Marku Zuckerbergu (Marku Zukerbergu) pramintas Pavelas Durovas, sukūręs blokuojamą programėlę. Savo sukurtame socialiniame tinkle „VKontakte“, šiandien kontroliuojamame valstybės, P. Durovas parašė, kad toks sprendimas kenkia Rusijos nacionaliniam saugumui, kadangi vartotojai pradės naudotis „iš JAV kontroliuojama“ programėle „WhatsApp“ bei socialiniu tinklu „Facebook“. „Manome, kad šis uždraudimas yra antikonstitucinis, tad ir toliau ginsime Rusijos gyventojų teisę į privatų susirašinėjimą“, – sakė 2014 metais iš Rusijos išvažiavęs P. Durovas, šiuo metu gyvenantis Dubajuje. Jis jau seniai kartoja, kad neleis Rusijos saugumo tarnyboms slapta stebėti programėlės vartotojus. Sprendimas užblokuoti „Telegram“ veikimą buvo priimtas po ilgos kovos tarp valdžios įstaigų ir programėlės kūrėjų, garsėjančių savo saugiai šifruojamų ryšio paslaugomis, Maskvai vis intensyviau sekant piliečių veiklą internete. „Telegram“ yra nemokama programėlė, leidžianti vartotojams siųsti iki 5 000 žmonių grupėms žinutes, šypsenėles, nuotraukas ir vaizdo įrašus. Daugiau nei 200 mln. vartotojų turinčią programėlę 2013 metais pristatė P. Durovas ir jo brolis Nikolajus. „Telegram“ yra itin populiarus tarp įvairių politinių aktyvistų, ja Kremlius bendravo su žurnalistais, tačiau programėle taip pat naudojasi džihadistai. Socialiniams tinklams tapus pagrindine demonstracijų organizavimo priemone, Rusija ėmėsi veiksmų, nukreiptų į interneto laisvių apribojimą.