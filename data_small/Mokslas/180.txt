Klaviatūros yra sukurtos taip, kad leistų efektyviai ir greitai rašyti. Tai – darbo įrankis, vienas iš pagrindinių kompiuterio įvesties įrenginių, kurį žmonės liečia nuolat. Todėl ir mygtukai yra išdėlioti ne abėcėlės tvarka, o pagal tai, kokios raidės žodžiuose dažniausiai yra greta. Įvairias klaviatūrų sistemas kūrę inžinieriai stengėsi, kad į darbą būtų įtrauktos abi rankos – maksimalus rašymo greitis pasiekiamas tada, kai vienos rankos pirštui spaudžiant mygtuką, kita ranka jau ieško sekančios raidės. Tačiau žmonės turi ne du pirštus, o klaviatūros turi daugybę mygtukų. Taigi, kam reikalingi iškilimai ant F ir J klavišų? Šie iškilimai yra lengvai pajuntami pirštais, todėl juos lengva surasti ir nežiūrint į klaviatūrą. Žmogus rašydamas dažniau žiūri į ekraną – tai padeda susikoncentruoti į rašymo turinį, o ne metodą, ir išvengti klaidų. Kuo daugiau žiūrime į tai, ką rašome, o ne kur yra mūsų pirštai, tuo greičiau galime rašyti. Taigi, nedideli iškilimai padeda pirštams surasti F ir J klavišus, o pagal juos – ir visus kitus. Tačiau kodėl pasirinkti būtent šie mygtukai? Nedideliais iškilimais pasipuošė tie mygtukai, kurie yra skirti jūsų smiliams. Klaviatūros yra sukurtos taip, kad jomis būtų galima rašyti visais 10 pirštų. F ir J yra tarsi namai jūsų smiliams – visi kiti mygtukai nuo šių taškų yra pasiekiami minimaliai judinant rankas. Kuo daugiau pirštų įtraukiama ir kuo tiksliau jie atlieka savo užduotis, tuo mažiau judinamos rankos, tuo greičiau rašoma ir tuo mažiau pavargsta žmogus. Kaip nutiko, kad tiek daug žmonių nežino šių gumbelių paskirties? Labai paprasta – anksčiau žmonės buvo mokomi naudotis klaviatūromis. Anksčiau, kai dar buvo rengiamos profesionalios sekretorės, klaviatūra buvo vienas iš tų įrenginių, kurį reikia įvaldyti. Kuo greičiau rašysi, tuo laisviau liesis tavo ar tavo darbdavio mintys. Dabar tai nebėra taip svarbu, todėl daugiau žmonių rašo taip, kaip nori – labai nedaug kas rašo visais 10 pirštų. Taigi, niekas nebėra mokomas, kaip naudotis F ir J iškilumais. Anksčiau dar kursuose žmonės išmokdavo, kad F ir J yra smilių „namų“ pozicija ir nuo jos prasideda darbas. Beje, skaičiaus 5 klavišas dar visai neseniai taip pat turėjo iškilumą – nedidelį tašką. Tačiau dabar jis sutinkamas rečiau. Gali būti, kad kada nors dings ir F bei J iškilumai – juk nedaug kas jais naudojasi.