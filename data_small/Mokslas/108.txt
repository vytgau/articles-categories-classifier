Bezosas teigia, kad visada naudojosi „gailėjimosi minimizavimo strategija“, kurią galite pasiskolinti ir jūs. „Amazon“ yra neįtikėtina sėkmės istorija. Šios kompanijos pradžioje buvo abejojama jos galimybėmis išsiplėsti, tačiau dabar įmonės akcijų vertė vis auga, o jos vadovas Jeffas Bezosas yra turtingiausias visų laikų žmogus. Tai nepasiekiama be sudėtingų sprendimų ir pastangų. Iš tikrųjų, apklausos rodo, kad daugelis žmonių nesiryžta imtis verslo, nes sprendimai atrodo tiesiog per dideli. Kas jei nepasiseks? Kas jei iššūkis pasirodys didesnis nei galite pakelti vieni? Nuo ko pradėti? Kokia strategija jums geriausia? Kaip ši sritis atrodys po penkerių metų? Kai kuriems žmonėms šių klausimų tiesiog per daug. Jeffas Bezosas teigia, kad jis naudojosi vadinamąja „gailėjimosi minimizavimo strategija“, kurią sau pritaiko nemažai garsiausių pasaulio verslininkų. Bezosas norėjo kokio nors verslo projekto, kurį galėtų vykdyti iki sulaukęs 80 metų. Kitaip tariant, jis norėjo tokios veiklos, kuri būtų pelninga, tačiau kartu ir labai maloni, kad jam nesinorėtų jos greitai mesti. Taigi, jis pažvelgė į savo verslo idėjas ir žingsnius, kuriuos reikia žengti pirmiausia ir paklausė savęs: „Ar gailėsiuosi tai padaręs, kai būsiu 80 metų amžiaus?“. Atrodo kaip paprastas triukas iš kokios nors motyvacinės knygos, tačiau atsakymas į šį klausimą beveik visada yra neigiamas. Svarbiausia tai, kad sprendimo nebus gailimasi net jei jis nepasiteisins. Ar po kelių dešimtmečių gailėsitės pabandę sukurti verslą, jei jis sugrius? Tikriausiai, kad ne. Priešingai – džiaugsitės, kad išbandėte savo jėgas ir nesėdėjote vienoje vietoje. Tuo tarpu pritrūkę ryžto tikrai gailėsitės. Vėlgi, skamba banaliai, tačiau mąstymas apie tai, ko gailėsitės labiau po kelių dešimtmečių, padeda priimti svarbius sprendimus. Žinoma, šis metodas turi ir trūkumą. Gailėjimosi minimizavimas visiškai netinka smulkesniems sprendimams priimti. Bus sunku įsivaizduoti, ar gailėsitės nenuėję į kokį vakarėlį ar pasirinkę vieną iš dviejų darbo pasiūlymų. Kai rezultatai yra labai sunkiai nuspėjami, sunkiau prognozuoti, kaip tą momentą prisiminsite vėliau. Visgi, šią strategiją naudoja ne tik Bezosas – apie tokią verslo pradžią kalba nemažai garsių verslininkų. Tačiau svarbu nebijoti ir rizikuoti. Bezosas teigia, kad net jei sėkmės tikimybė yra tik 10 %, verta tai išbandyti. Tai pastebėjo ir penkerius metus milijonierių įpročius tyrinėjęs žurnalistas. Nesėkmės visada gailimasi mažiau nei atsisakymo pabandyti.