Operacijos „IceBridge“ tikslas – nustatyti, kaip sparčiai dėl klimato kaitos kinta ledo sluoksnis. Mokslininkai pastarąjį dešimtmetį stebi Arkties ir Antarktidos ledo sluoksnius, jų skilimus ir judėjimus. Praėjusią savaitę operaciją vykdantis tyrimų lėktuvas P–3, skridęs virš rytinės Boforto jūros dalies, užfiksavo neįprastas skyles lede. Net patyrę Arkties tyrinėtojai negali pasakyti, dėl kokių priežasčių šios ertmės susiformavo. Keliamos kelios hipotezės. Tai galėjo nutikti dėl naujo ledo formavimosi ir ledo plokščių slinkimo. Mokslininkai spėja, kad tai gali būti ir ruonių pramuštos kvėpavimo skylės. Dar viena versija – gali būti, kad tokias skyles palieka šilto vandens versmės. Kadangi šis niekada anksčiau neregėtas reiškinys patraukė daugelio mokslininkų dėmesį, anksčiau ar vėliau turėtume geriau suprasti, kas tai.