Ketvirtadienį Lietuvos vyrų rinktinė sužaidė priešpaskutines rungtynes šiame atrankos cikle į pasaulio čempionatą. Maltoje lietuviams pavyko atsigauti po praleisto įvarčio, bet rungtynės baigėsi lygiosiomis 1:1. Tai buvo pirmasis taškas Maltai šiame atrankos cikle. Lietuva su šešiais taškais lieka penktoje vietoje, o sekmadienį žais paskutinį mačą su Anglijos rinktine LFF stadione. „Galime surasti ir pozityvių dalykų. Praleidome nesėkmingą įvartį, vaikinai sugebėjo atsitiesti. Kontroliavome žaidimą, mano nuomone, turėjome kamuolį daugiau, ieškojome kelių prie varžovų vartų, bet per kraštus mums nelabai sekėsi“, – vertino E. Jankauskas. „Kai turėjome progas pakelti kamuolį, tie padavimai nesigaudavo, bandėme ieškoti perdavimų tarp linijų, atkirsti jų gynybos redutus, bet antram įvarčiui neuždirbome. Rankų nuleisti negalime, laukia svarbios rungtynės su Anglija“, – pridūrė treneris. Jis tvirtino, kad Maltos futbolininkai nuspėjo, kad lietuviai mėgins pulti per kraštus, o tai apsunkino rungtynių eigą. „Buvo neblogų momentų, įmušėme gražų įvartį, gaila, kad nepasiekėme antrojo. Buvo daug laiko, bet geriausias momentas mušti antrą įvartį – iš karto po pirmojo, – kalbėjo E. Jankauskas. – Nenorėjome skubėti, mums reikėjo greitai žaisti. Svarbiausia buvo, kad kamuolys greitai judėtų, atsidarytų erdvės, išvestume priešininkus iš savo pozicijų. Ne iki galo gavosi. Reikia pripažinti“. Paklaustas, ar žaidėjai susitvarkė su spaudimu įveikti Maltą, Lietuvos rinktinės strategas atsakė neigiamai: „Nemanau, kad spaudimas labai veikia žaidėjus ir jie kažko negali išpildyti. Reikia pripažinti, kad mums daug ko trūksta. Bazinių dalykų, be kurių negalime kalbėti apie aukštesnio lygio futbolą, taktinį supratimą, futbolo IQ. Reikia pagerinti perdavimo ir priėmimo kokybę, kamuolio greitį. Žinome ir turime reikalauti daugiau iš savęs, kur bebūtume, klube ar rinktinėje“.   „Pastabdžiau, pažiūrėjau, kad laisvas kampas ir mušiau, tikėjau įmušti. Kartais „užkimba“, - sakė vienintelio įvarčio Lietuvos rinktinėje autorius Vykintas Slivka. „Gal per daug skubėjome įmušti antrą įvartį... skaudu, kiekvienas iš mūsų nori, kad rinktinė laimėtų“, - kalbėjo Lietuvos rinktinės kapitonas Fiodoras Černychas. „Mes privalome prieš tokias komandas laimėti, esu labai nusivylęs rezultatu“, - sakė Lietuvos rinktinės saugas Arvydas Novikovas. #WCQ | Group F (EUROPE) Next round 8 Oct: 🇸🇰Slovakia🆚Malta🇲🇹 🇱🇹Lithuania🆚England🦁 🇸🇮Slovenia🆚Scotland💙 pic.twitter.com/JWB2m2rbMP — #WCQ ⚽️🏆 (@FIFAWorldCup) October 5, 2017 