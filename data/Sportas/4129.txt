Antrą vietą užėmė alytiškis Lukas Tarasevičius („Dzūkija“) – 26:22 min., trečias finišavo šiaulietis Justinas Križinauskas (SK „Lukas“), nuotolį įveikęs per 26:31 min. Rudenio planuose – maratonas M. Viršilas birželio antroje pusėje triumfavo pusmaratonyje aplink Elektrėnų marias (1.12:19 val.), o birželio pradžioje pasiekė solidžiausią savo karjeros pergalę – nugalėjo tarptautiniame Kauno maratone, 42,195 km įveikęs per 2.23:48 val. „Pirmąją sezono pusę vertinu labai gerai, tik visuose bėgimuose pritrūksta rimtesnės konkurencijos. Gaila, kad varžybose šiemet nesusitikau su kitais stipresniais stajeriais“, - teigė M. Viršilas, kurio rudenio planuose – dar vienas maratonas. „Norėčiau pasiekti geresnį rezultatą, maratoną įveikti kiek greičiau už dabartinį mano laiką. Kaune bėgau pasaulio čempionato normatyvo laiku, bet antroje pusėje nepavyko išlaikyti tempo“, - teigė M. Viršilas, kuriam Kauno maratonas buvo trečiasis karjeroje. Įdomu tai, kad po pirmojo įveikto maratono 2013 m. Valmieroje sekė daugiau nei trejų metų pauzė. „Buvau nusivylęs pirmu maratono rezultatu (Valmieroje 2.34.36 val.). Tačiau vėliau pasiruošiau ir 2016 m. rudenį Poznanėje startavau antrąkart (2.26,03). Manau, maratonas dabar taps mano svarbiausia distancija, kurioje sieksiu geriausių savo rezultatų“, - pasakojo M. Viršilas, kuriam treniruotis padeda bėgimo specialistas, treneris Alfonsas Kazlauskas. Džiaugėsi puikia atmosfera Moterų gretose pirmą vietą užėmė orientacininkė iš Kauno Teklė Emilija Gvildytė (OK „Medeina“), kuri 7,8 km distanciją įveikė per 29:29 min. Antrą vietą užėmė kaišiadorietė Vytautė Pabiržytė („Kauno maratono klubas“), nuo lyderės atsilikusi 14 sekundžių (29:43 min.), trečia – kaunietė Gitana Akmanavičiūtė („Bėgimo klubas“) – 31:18 min. „Žaslių bėgimas tikrai patiko, nustebino, kad mažo miestelio bėgimas, o organizacija – kaip tarptautinių varžybų. Kalbu apie trasoje gėrimų ir atsigaivinimo punktus, finiše – košė, arbūzai. Nuostabus gyvos muzikos koncertas. Jautėsi, kad labai pasistengta su rėmėjais, ir oras nuostabus pasitaikė“, - po finišo džiaugėsi bėgimo nugalėtoja. „Dalyvauti bėgime pakalbino iš Švedijos atostogoms atvykusi draugė, tai bėgimo dieną atvykusi vietoje ir užsiregistravau. Deja, Biržuose rugpjūčio 5-ąją nebėgsiu, bet kai tik bus galimybė, dažniau pasirodysiu tokiuose renginiuose“, - tvirtino T. E. Gvildytė. 3 km distancijoje pergale džiaugėsi Deividas Zakševski iš Pabradės (SK „Lukas“), kuris nuotolį įveikė per 11:55 min., antrą vietą užėmė Marijus Suchockas (Beižionys) – 11:58 min., trečias – Povilas Misevičius iš Elektrėnų (12:12 min.). Merginų gretose nugalėjo Arijana Kotova iš Paberžės (SK „Lukas“), jos rezultatas – 12:44 min., antrą vietą užėmė Sandra Gurskaitė (Beižionys) – 13:09 min., trečia liko vilnietė Dominyka Andronik („Bėgimo klubas“) – 13:26 min. Patiems jauniausiems skirtoje 1 km distancijoje pirmas atbėgo Rokas Jonkus iš Kaišiadorių– 3:28 min., mergaičių gretose nugalėjo elektrėniškė Vaiva Rastenytė (3:39 min.). Skirtingas distancijas Žasliuose įveikė 355 bėgikai iš įvairių Lietuvos regionų, kurių gretose vyriausiam bėgikui Matui Andukavičiui, įveikusiam 7,8 km – 85-eri metai, absoliučiai jauniausiai bėgimo dalyvei Sulamitai Siliūtei – vos vieneri metukai. Buvo apdovanoti ir greičiausi žasliečiai, jais tapo Mantvydas Lazauskas (31:07 min.) ir Jūratė Lakštauskienė (40:23 min.).  Savaitgalį kviečia Biržai Artimiausias 10-asis Lietuvos bėgimo taurės etapas vyks rugpjūčio 5 dieną, šeštadienį Biržuose – tradicinis, ketvirtus metus rengiamas bėgimas „Biržų kilometrai“. Tai neabejotinai gražiausias, masiškiausias Šiaurės Lietuvos sporto renginys, kuriame kiekvienas bėgikas ras sau tinkamą distanciją. Po bėgimo nebūtina skubėti namo: gera proga aplankyti Biržų pilį, žingsniuoti ilgiausiu šalyje mediniu tiltu per Širvėnos ežerą ar užsukti į įspūdingą Kirkilų ežerėlių apžvalgos bokštą. Šiaurės Lietuvoje vyksiančiame didžiausiame bėgimo renginyje dalyviai pagal savo jėgas galės įveikti pusę maratono, 10,5 km, 3,5 km, o mažiausieji sporto šventės dalyviai varžysis specialiame vaikų bėgime. Praėjusiais metais pusės maratono distancijoje nugalėjo žinomas šalies stajeris Ignas Brasevičius (1.08:30 val.), 10,5 km distancijoje pirmas finišavo Dominykas Pacauskas (36:13 min.).