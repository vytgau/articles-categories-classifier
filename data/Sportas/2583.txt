Vėliau pilotas ir jo komanda lyg ir pripažino savo kaltę, nors ir nenoromis, vėl apeliuodami į tai, kad kiti pilotai taip pat nukirtinėjo posūkius, o nubaudė tik vieną Verstappeną. Dabar apie teisėjų nenuoseklumą prabilo ir Guentheris Steineris. „Haas“ komandos vadovas, nors jis traktuoja įvykius savaip, sakydamas, kad teisėjai pro pirštus žiūri į tuos pažeidimus, kuriuos daro didžiųjų komandų pilotai, o atsilošia ant kitų. Išeitį jis mato tame, kad teisėjų sudėtis būtų pastovi, o nesikeistų kiekvienose lenktynėse. Po finišo Meksikoje, kur Romainas Grosjeanas gynėsi nuo Fernando Alonso atakų ir kovos įkarštyje nukirto 14 posūkį ir užsidirbo 5 sek. baudą, Steineris net pabandė situaciją aptarti su lenktynių direktoriumi Charlie Whitingu. „Kiekvieną kartą priimami skirtingi sprendimai. Aš norėčiau suprasti, kas yra leidžiama kovos įkarštyje, o kas yra uždrausta, – kalbėjo G. Steineris. – Mažesniųjų komandų situacija visais atžvilgiais šiuo metu yra blogesnė, todėl, kad teisėjų akyse jos nėra tiek svarbios. Romainas gavo baudą už tai, kad nukirto posūkį, nors Alonso jį išstūmė iš trasos, tuo sugadindamas lenktynes, bet nebuvo nubaustas. Kažkas turi tai paaiškinti. Mano nuomone, išeitis čia yra tik viena: paskirti nuolatinius teisėjus, kurie gerai žinotų savo reikalą. Man regis, teisėjų kolegija gali būti išplėsta, jei tai leistų pasiekti kur kas logiškesnių ir pastovesnių sprendimų“. Tačiau C. Whitingas nesutinka, kad nuolatinių teisėjų paskyrimas leis išspręsti visas problemas: „Mes tai aptariame vėl ir vėl. Mes manome, kad keturių nuolatinių teisėjų skyrimas visiems metams iškels begales kitų klausimų, bet dabar aš nenoriu veltis į detales. Šiuo metu mūsų pasirinktą kryptį laikau protingesne. Mes labai rimtai žiūrime į darbą. Nuolat analizuojame visų posūkių konfigūraciją ir koreguojame kelkraščių išdėstymą. Todėl 2017 metais baltos linijos kirtimų būta kur kas mažiau nei anksčiau. Tačiau turiu pripažinti, kad mums dar yra kur padirbėti“.