Kaip pasakoja pats Ernestas, ambicija ruoštis Tokijo parolimpinėms žaidynėms jam kilo dar šią vasarą, dalyvavus ypatingos ištvermės reikalaujančiose „Geležinio žmogaus“ (angl. Iron Man) varžybose. „Kai vasarą įveikiau „Iron Man“, man kilo mintis: o kodėl nepabandžius dalyvauti pasaulinio masto varžybose? Iš pradžių tai atrodė kaip tolima svajonė, bet dabar tai tapo pagrindiniu mano tikslu“, – teigia sportininkas. Be kairės rankos gimęs atletas nuo pat mažų dienų užsiėmė sportu – vaikystėje žaidė futbolą, o paauglystėje ėmėsi ir lengvosios atletikos, yra pelnęs ne vieną apdovanojimą. Tiesa, apie triatloną – sporto šaką, apimančią tris rungtis (plaukimą, važiavimą dviračiu ir bėgimą) – jis teigia sužinojęs tik praėjusių metų rudenį, kai triatlonas buvo įtrauktas į parolimpines žaidynes. „Šių metų vasarį susipažinau su dviračio treneriu, pradėjau minti dviratį. Dar vėliau susipažinau su Kęstučiu Steponavičiumi, plaukimo treneriu sveikatingumo klube „Impuls“, ir pas jį lankau plaukimo treniruotes. Žinoma, pradėjau ir papildomai bėgioti“, – pasakoja Ernestas. Prisidėti galės kiekvienas Šiuo metu ruoštis varžyboms yra pagrindinis profesinis vyro siekis – jam teko atsisakyti turėto darbo. „Iš pradžių mėginau viską suderinti – ir darbą, ir pasiruošimą varžyboms. Tada Vilniaus triatlono asociacijos vadovas Aleksandras Kočetkovas mane paprotino – jeigu nori siekti profesionalių tikslų, turi rinktis vieną iš dviejų, ir jis buvo teisus“, – apie priimtus sprendimus pasakoja sportininkas Lapkričio 19 dieną, Ernestas dalyvavo „Impuls“ triatlono taurės 1-ajame etape. Po varžybų įvyko atviras „IronWings 2020“ pristatymas, kuriame Ernestas plačiau papasakojo apie savo olimpinį projektą ir detalius planus. Kartu startavo „Crowdfunding“ platforma, kuri suteikia galimybę kiekvienam žmogui prisidėti prie Lietuvos dalyvavimo parolimpinėje triatlono rungtyje. „Esu dėkingas Lietuvos parolimpiniam komitetui, kuris man padovanojo dviratį, bet dar laukia daug išlaidų. Daugiausiai pinigų reikia dalyvauti varžybose užsienyje – kelionėms ir pragyvenimui, o vyksiančiuose čempionatuose Europoje turiu sukaupti taškų – tai būtina sąlyga, norint patekti į parolimpines varžybas“, – atvirai pasakoja sportininkas. Kartu jis priduria, jog bus dėkingas visiems, kurie pasiryš ir galės prisidėti prie jo tikslo finansiškai: „Nėra taip, kad reikia tiek ar tiek. Surinkti bet kiek bus labai naudinga, o kartu tai ir palaikymo bei motyvacijos išraiška – žmonės investuodami parodo savo tikėjimą ir pasitikėjimą manimi.“ Laukia didelis pasiruošimas Sportininko plaukimo treneris K. Steponavičius atskleidė, kad jų laukia ilgas ir intensyvus pasiruošimo darbas, kuris vyks keliais ciklais: žiemą bus stiprinama fizinė bazė, o pavasarį, vasarą dalyvaujama varžybose. „2017–2018 metai skirti bendram fiziniam pasiruošimui, krūviui didinti, kontroliniams startams, kuriuose pamatysime tikrąjį Ernesto pajėgumą“, – pasakoja treneris. Norint konkuruoti didžiosiose varžybose, svarbu dalyvauti ir užsitikrinti vietą užsienyje – sukaupti taškų Europoje ir pasaulyje vykstančiose taurėse bei čempionatuose. „Minimalus reikalavimas – sudalyvauti bent trijuose startuose, o mes planuojame dalyvauti bent penkiuose. Tam turime turėti stovyklas užsienyje – negalime visą laiką dirbti tik Lietuvoje, nes Lietuvos klimatas nepritaikytas visą sezoną ruoštis triatlonui“, – sąlygas komentuoja K. Steponavičius. Anot jo, lemiamais metais taps 2019-ieji. „Tada startuosime tose varžybose, kuriose duodama daugiausiai reitingo taškų ir jau atsirenkama į parolimpines žaidynes. Turėsime turėti aiškią poziciją pasauliniame reitinge“, – teigia treneris. Palaiko čempionai Parolimpinis čempionas Mindaugas Bilius labai palaiko Ernestą ir džiaugiasi tokiomis iniciatyvomis: „Mums, Lietuvos neįgaliųjų sportui, tai yra labai didelis žingsnis į priekį, jog parolimpinėse varžybose savo jėgas išmėginti nori vis daugiau neįgalių sportininkų iš Lietuvos.“ Jis įsitikinęs, kad kuo daugiau sporto šakų vystome, tuo žinomesnis tampa neįgaliųjų sportas. „Triatlonas yra labai įdomi, daug ištvermės, greičio reikalaujanti sporto šaka, ir labai džiugu, jog Ernestas, kuris, mano žiniomis, kol kas yra toks vienintelis, bando dalyvauti parolimpinėje triatlono rungtyje. Galbūt jis pritrauks šią sporto šaką išbandyti ir dar daugiau žmonių, turinčių negalią“, – mintimis dalijasi M. Bilius. Čempiono teigimu, šiandien, be neįgaliųjų lengvosios atletikos ar krepšinio, plėtojama vis daugiau sporto šakų, o tai atveria naujas galimybes neįgaliųjų bendruomenei rinktis ir atrasti mėgstamą sporto kryptį. „Čia, kaip ir visur, kuo daugiau pasirinkimų turime – tuo geriau“, – su šypsena priduria pašnekovas. Kaip kiekvienas galime prisidėti? Savo projektą pavadinęs „IronWings 2020“ vardu, Ernestas kviečia tapti jo dalimi visus. Tai padaryti gali kiekvienas platformoje „Make a Champ“ (https://makeachamp.com/ernestas), skirtoje profesionalių sportininkų rėmimui. Norintys paremti daugiau ar prisidėti prie mažų ir didesnių Ernesto pergalių, galima susisiekus tiesiogiai. „Sėkmės atveju visi, kurie prisidėjo prie mano svajonės įgyvendinimo, vienaip ir kitaip keliaus drauge į Tokiją“, – šypsosi Ernestas.