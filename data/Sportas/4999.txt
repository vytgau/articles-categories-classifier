23 Rusijos nacionalinės ekipos žaidėjai, kurie prieš trejus metus Brazilijoje vykusiose planetos pirmenybėse nenužengė toliau grupių etapo, yra tarp 34-ių įtarimus sukėlusių rusų futbolininkų. Pastarieji įtraukti į Pasaulio antidopingo agentūros (WADA) sąrašą, kur minimos per 1000-io tikrinamų atletų pavardės. Rusijoje šiuo metu vyksta FIFA Konfederacijų taurės turnyras, kur nacionalinė ekipa, A grupėje likusi trečioje vietoje už Portugalijos ir Meksikos, neprasibrovė į pusfinalį. Kitais metais Rusijoje vyks pasaulio futbolo čempionatas. Dabartinėje Rusijos rinktinėje yra penki žaidėjai, žaidę 2014 metų planetos pirmenybėse. Tai Igoris Akinfejevas, Denisas Glušakovas, Maksimas Kanunikovas, Aleksandras Samedovas ir Jurijus Žirkovas. Leidinys teigia, kad Rusijos futbolo rinktinė 2011 – 2015 metais galėjo būti dopingo programos dalimi. Tuo metu prie nacionalinės ekipos vairo stovėjo treneris Fabio Capello. Vėliau FIFA pranešė, kad visi Rusijos rinktinės dopingo testai, daryti prieš ir per 2014 metų pasaulio futbolo čempionatą, buvo neigiami. „Visi žaidėjai, dalyvavę 2014 metų pasaulio futbolo pirmenybėse, įskaitant ir Rusijos rinktinę, buvo patikrinti ir jų organizme dopingo nerasta“, – Rusijos žiniasklaida cituoja FIFA atstovų žodžius. Brazilijoje prieš trejus metus vykusiame planetos čempionate Rusija baigė pasirodymą po grupių etapo – sužaidė lygiosiomis su Pietų Korėja ir Alžyru (1:1) bei pralaimėjo Belgijai 0:1.