Įpusėjus paskutinei kvalifikacijos daliai, du minėtus sportininkus skyrė tik dvi dešimtosios sekundės dalys. Bet vėliau, važiavimams artėjant prie pabaigos, L. Hamiltonas daugiau nei puse sekundės pagerino savo paties rezultatą ir užtikrintai iškovojo „pole“ poziciją. Tuo tarpu savo paskutinį greitą ratą vos greičiau įveikęs S. Vettelis šį kartą turėjo pasitenkinti trečia vieta. „Rezultatas, kurį Lewisas užfiksavo kvalifikacijos pabaigoje buvo labai stiprus“, – kalbėjo S. Vettelis. „Tą rezultatą, kurį jis buvo pasiekęs anksčiau, mes dar galėjome pagerinti. Bet skirtumas kvalifikacijos pabaigoje buvo tiesiog per didelis. Jis tikrai nusipelnė „pole“ pozicijos.“ Kvalifikacijos pabaigoje S. Vettelis buvo itin nepatenkintas tuo, jog trasoje atsidūrė už lėtesnių pilotų. Sportininkas nepasitenkinimą išreiškė radijo ryšiu. „Kas nutiko? Atsidūriau š***noje vietoje, tikrai š***noje vietoje. Važiavau per arti tų pilotų, kurie buvo priekyje.“ Vokietis vėliau pakomentavo kas nutiko važiavimų pabaigoje. „Padangų būklė kvalifikacijos pabaigoje galėjo būti geresnė, bet aš atsidūriau už lėčiau važiavusių pilotų. Važiavau 3-4 bolidų grupėje. Bet kokiu atveju iškovojome gana neblogą rezultatą.“ Daugiau naujienų rasite F-1.lt