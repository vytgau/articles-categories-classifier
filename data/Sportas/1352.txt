Savo stadione žaidę Barselonos „Espanyol“ futbolininkai nuo 66-osios minutės pirmavo, tačiau G. Pique 82-ąją minutę po kampinio smūgiu galva išlygino rezultatą. Gynėjas po įvarčio tildė varžovų sirgalius, kurie, anot paties futbolininko, viso susitikimo metu skanduotėmis įžeidinėjo jį ir jo šeimą.  Nors laimėti ir nepavyko, be pralaimėjimų žygiuojanti „Barcelona“ neklumpa jau 22 mačus. Tai yra geriausias komandos startas Ispanijos čempionate per visą istoriją. 58 taškus turinčių Ernesto Valverde auklėtinių pranašumas prieš artimiausius persekiotojus sumažėjo iki 9 taškų, nes antrąją vietą užimantis Madrido „Atletico“ klubas 1-0 palaužė „Valencia“ ekipą. Turnyrinės lentelės kaimynų akistatoje sostinės komandai pergalę padovanojo Angelio Correa tikslus smūgis 59-ąją minutę. 49 taškus surinkę „Atletico“ paliko trečiąjį pralaimėjimą iš eilės patyrusius „šikšnosparnius“ su 40 taškų. Kitose „La Liga“ sekmadienio rungtynėse „Getafe“ ir „Leganes“ sužaidė 0-0, o „Girona“ 2-0 pranoko Bilbao „Athletic“.  Italijos „Serie A“ pirmenybėse įspūdingą pergalę šventė Turino „Juventus“ klubas, kuris namuose net 7-0 pervažiavo „Sassuolo“. „Senajai Senjorai“ pirmą kartą karjeroje „hattricką“ pelnė Gonzalo Higuainas. Du įvarčius pridėjo Sami Khedira, po vieną – Miralemas Pjaničius ir Alexas Sandro. Turino ekipa toliau tik vienu tašku atsilieka nuo čempionato lyderių „Napoli“, kurie sekmadienį svečiuose 2-0 palaužė autsaiderius „Benevento“. Septintąją pergalę iš eilės pasiekusiems Maurizio Sarri auklėtiniams laimėti leido Mareko Hamšiko ir Drieso Mertenso įvarčiai. Pergalės iškovoti vėl nepavyko nuo lyderių ketverto vis labiau atsiliekančiam ir su 35 taškais 8-ąją vietą užimančiam „AC Milan“ klubui. Gennaro Gattuso kariauna po fantastiško Suso smūgio 9-ąją minutę pirmavo 1-0, bet 68-ąją minutę iš aikštės buvo išvytas Davide Calabria, o 76-ąją minutę į savo vartus įsimušęs Gianluigi Donarumma nulėmė lygiąsias. Kitose „Serie A“ sekmadienio rungtynėse „AS Roma“ 1-0 palaužė Veronos „Hellas“, „Atalanta tokiu pačiu rezultatu pranoko Veronos „Chievo“, „Cagliari“ 2-0 įveikė „SPAL 2013“, o „Fiorentina“ 2-1 nugalėjo „Bologna“. Prancūzijos „Ligue 1“ čempionate sekmadienį buvo žaidžiami tik trys susitikimai, tačiau dramos šiose pirmenybėse buvo ne mažiau nei kitur. Įspūdingą pergalę iškovojo ir į trečiąją vietą pakilo „Monaco“ ekipa, kuri panaikino 2 įvarčių deficitą ir mačo pabaigoje dramatiškai palaužė „Lyon“ klubą 3-2. Į ketvirtąją vietą nustumti „Lyon“ futbolininkai po gražių Mariano Diazo ir Bertrando Traore įvarčių pirmavo 2-0, bet dar pirmajame kėlinyje rezultatą išlygino Balde Keita ir Radamelio Falcao smūgiai. Įvartį pelnęs B. Keita pačioje pirmojo kėlinio pabaigoje už antrą geltoną kortelę buvo išvytas į aikštės, todėl namuose žaidę „Monaco“ futbolininkai pusę mačo žaidė dešimtyje. Dramatiškos pergalės iškovoti tai nesutrukdė. 89-ąją minutę „Lyon“ komandą parklupdė Rony Lopesas. Jo dėka „Monaco“ su 50 taškų priartėjo prie 51 tašką turinčios „Marseille“ ir 62 taškus turinčios „PSG“ ekipos. Dar vienas trileris buvo užfiksuotas šiaurės vakarų Prancūzijos derbyje, kurį dramatiškai 1-0 laimėjo „Guingamp“. Paskutinę pridėto laiko minutę pergalingą įvartį į „Rennes“ vartus pasiuntė Yeni N‘Gbakoto. Intrigos netrūko ir trečiajame „Ligue 1“ susitikime, kuriame Claudio Ranieri vadovaujama „Nantes“ ekipa po 80-ąją minutę praleisto Damieno Da Silva įvarčio turėjo pripažinti „Caen“ pranašumą 2-3.