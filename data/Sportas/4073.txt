Geriausiu pirmu bandymu lietuvė nušoko 13,97 m, antrasis šuolis buvo nesėkmingas, o trečiuoju – 13,43 m. „Dabar negražu kaltinti kažką, bet po pirmo bandymo mano vadybininkas pasakė atsidėti pėdą atgal, nes galvojo, kad greičiau bėgsiu. Atsidėjau ir šokdama „nedažengiau“, tai mane išmušė iš vėžių. Susinervinau ir nebegalėjau susikaupti“, – apgailestavo D. Dzindzaletaitė. Dar pirmu bandymu 2015-ųjų Europos iki 23 metų čempionė pasiekė antrą geriausią savo metų rezultatą, tačiau tai įtampos nuimti nepadėjo. „Pirmas bandymas įtampos nenuėmė, galvojau, kad nušoksiu tiek, kad pasidaryčiau kažkokį rezultatą ir galėčiau antru šuoliu agresyviau viską daryti, techniką pataisyti. O trečiu bandymu įsibėgėjant reikėjo pėdą grąžinti į priekį – kaip bus, taip“, – apie riziką prasitarė D. Dzindzaletaitė. Vis dėlto trišuolininkė džiaugiasi tuo, ką pavyko pasiekti šiemet – iškovoti teisę dalyvauti pasaulio čempionate bei garbingai atstovauti Lietuvai jame. „Manau, kad žmonės Lietuvoje, federacija ir sportininkai iš manęs nesitikėjo, kad taip greitai grįšiu. Čia jau yra pasiekimas vien tai, kad įvykdžiau normatyvą. Tai yra labai gerai, bet kai esi maksimalistas, nori pačio geriausio, todėl liūdna“, – su ašaromis akyse pasakojo lietuvė. Artimiausi sportininkės planai – vestuvės su britų sprinto žvaigžde Richardu Kilty. D. Dzindzaletaitei sužadėtinis talkino ir Londono olimpiniame stadione. „Padarius pertrauką karjeroje buvau laiminga ir dabar esu laiminga. Man to poilsio reikėjo. Jaučiu didesnį dėmesį, tikriausiai dėl to, kad esu Richardo draugė ir tuokiamės. Vestuvės rugsėjo 30-ąją, smagu, kai žinai, jog yra kažko laukti“, – šypseną išspaudė D. Dzindzaletaitė.   66 tūkstančius aistruolių talpinantis Londono olimpinis stadionas sausakimšas buvo ir rytinės sesijos metu. Tai Lietuvos trišuolio rungties rekordininkės nenustebino. „Daug kartų buvau šitame stadione, 2015 metais dalyvavau Deimantinėje lygoje, praėjusiais metais ir šiemet buvau žiūrėti varžybų. Kaip ir namai, – sakė Anglijoje gyvenanti sportininkė. – Britai labai dideli lengvosios atletikos fanai. Visos žvaigždės jiems yra kažkas tokio. Pavyzdžiui, pamatę Richardą jie puola fotografuotis, prašyti autografų.“ Geriausiai trišuolio atrankos varžybose pasirodė kazachė Olga Rypakova, nušokusi 14,57 m. Itin tolimą bandymą atliko ir sezono lyderė iš Venesuelos Yulimar Rojas – 14,52 m. Rytinėse varžybose nesėkmė ištiko didžiausią Latvijos medalio viltį septynkovininkę Laurą Ikauniecę-Admidiną – startuodama 100 m barjeriniame bėgime sportininkė patyrė traumą. Tuo tarpu Andrius Gudžius disko metimo finale varžysis šeštadienį 21.26 val. Pasaulio lengvosios atletikos čempionatą transliuoja LRT Kultūra.