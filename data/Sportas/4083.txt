Somalyje gimęs 34-erių stajeris iškovojo auksą, užfiksavęs geriausią sezono rezultatą – 26 min. 49,51 sek. Po finišo M. Farah suklupo ant kelių ir pabučiavo bėgimo takelio dangą, o netrukus jau glebėsčiavosi su artimaisiais. Keturis kartus olimpinis ir šešissyk pasaulio čempionas yra pranešęs, kad po šio sezono trauksis iš didžiojo sporto. Sidabrą laimėjo ugandietis Joshua Kiprui Cheptegei (26 min. 49,94 sek.), bronzą – Kenijos atstovas Paulas Tanui (26 min. 50,60 sek.). Visi kiti bėgikai smarkiai atsiliko nuo lyderių. Tai buvo vienintelis medalių komplektas, išdalintas pirmą pasaulio čempionato dieną. Bet nemažiau intrigavo ir prestižinio 100 m bėgimo atrankos varžybose, kuriose dalyvavo geriausias visų laikų planetos sprinteris Usainas Boltas. 30-metis jamaikietis po pirmenybių taip pat atsisveikins su savo gerbėjais, tad Londone norėtų pratęsti auksinį pasirodymą, atnešusį jam 11 pasaulio ir 8 olimpinius titulus. Bet rungties kvalifikacijoje U. Bolto žaibas dar netrenkė – nuotolį jis įveikė per 10,07 sek. Planetos rekordininkas (9,58 sek.) savo atrankos bėgime pirmus keliasdešimt metrų po starto laikėsi tik šeštas, bet finišuodamas be didesnių pastangų išsiveržė į lyderio poziciją. Atrodė, kad U. Boltas kontroliavo situaciją, tačiau jo gestai po finišo išdavė, kad rezultatu greičiausias pasaulio žmogus buvo nusivylęs. Komentuodamas savo pasirodymą, U. Boltas skundėsi dėl esą nestabilių starto kaladėlių. „Aš prie tokių nepratęs. Tai – blogiausios kaladėlės, kokias esu matęs, todėl man startas nebuvo sklandus“, – sakė sprinto karalius.  Tarp 44 sprinterių jamaikiečio rezultatas buvo aštuntas, o geriausią laiką užfiksavo jo tautietis Julianas Forte (9,99 sek.), vienintelis 100 m nubėgęs greičiau nei per 10 sek. Į pusfinalius, vyksiančius šeštadienį, pateko 24 sportininkai.