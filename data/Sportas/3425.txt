Po trijų etapų bendroje įskaitoje pirmauja Rashedas Al Qemzi iš JAE – 32 taškai. Antras žengia švedas Pierre Lundinas (20 tšk.), trečias – Nelsonas Morinas (16 tšk.) iš Prancūzijos. E. Riabko turi 13 taškų ir užima šeštąją vietą. „Liko tik du etapai ir dabar svarbi kiekviena smulkmena. Nuo šio etapo labai priklausys kokiomis nuotaikomis važiuosime į paskutinį etapą Portugalijoje. Bus aišku, ar kovosime dėl podiumo ar dėl vietos dešimtuke“, - teigė E. Riabko. Praėjusių metų Pasaulio čempionato etapas Šveicarijoje lietuviui susiklostė itin nesėkmingai. E. Riabko tikisi, kad šį kartą tai nepasikartos. „Labai svarbu, kad atlaikytų technika, nes praėjusiais metais būtent šio etapo dėl gedimų nebaigiau. Netgi nepavyko startuoti, todėl labai jaudinuosi, kad dabar viskas tinkamai veiktų, o konkurencija bus didžiulė. Dar nėra galutinių duomenų, tačiau paskutiniais duomenimis plauks 27-30 geriausių pasaulio pilotų, o į pagrindines varžybas pateks 20 geriausiųjų“, - teigė pilotas. E. Riabko į ketvirtąjį etapą išvyksta itin kruopščiai paruošęs viso savaitgalio strategiją. „Pirmai ir antrai kvalifikacijos dalims turiu paruošęs vieną sraigtą, o trečiajai – kitą. Lemiamoje dalyje naudosiu greitesnį sraigtą. Pirmose dalyse naudosiu sraigtą, kuris leidžia pasiekti 183 km/val. greitį, o trečioje – 193 km/val. Varžyboms turiu specialų sraigtą, kuris leidžia geriau startuoti. Jis lėtesnis, bet man reikia labai gero starto. Sraigtas, kurį naudosiu varžybų metu, leidžia pasiekti 177 km/val. greitį. Taigi turiu tris sraigtus ir strategiją, kurią paruošiau specialiai šioms varžyboms“, - teigė E. Riabko. Kaunietis gana ilgą laiką bandė išspręsti prasto starto problemą – startuojant variklis prarasdavo galią ir iš vietos formulė judėjo vangiai, tačiau įsibėgėjus reikalai susitvarkydavo. E. Riabko komanda netgi pakeitė variklį, tačiau problemos tai neišsprendė. Galiausiai pilotas rado sprendimą. „Išbandėme kitą motorą, tačiau situacija buvo lygiai tokia pati. Padarėme išvadą, kad motoras sumontuotas per žemai, o hidraulika jo neiškelia į reikiamą aukštį. Viską perdarėme ir motorą pakėlėme aukščiau vienu centimetru – startas iškart pagerėjo. Hidraulika leidžia pakelti ar nuleisti motorą 2,5 cm, bet variklis buvo uždėtas standartiškai šiam laivui, o pagal mano reguliavimą, pagal mano svorį tai netiko. Taigi dabar startas geras, o išplaukus variklį nuleisiu žemiau, nes įsibėgėjus laivas pakyla, o sraigtas pradeda neliesti vandens ir prasisuka“, - pasakojo pilotas. Paskutinis startas prieš Šveicarijos etapą lietuviui susiklostė labai sėkmingai – Kupiškyje rugpjūčio pabaigoje vykusiame Europos čempionate E. Riabko tapo vicečempionu.