Skirtingai nei antrajame etape prieš Marijampolės „Švyturį“, „Trakų“ vyriausiasis treneris Olegas Vasilenka šįsyk išbandė savo kovinę sudėtį. Lyginant su paskutinėmis A lygos rungtynėmis vienintelis pakeitimas padarytas išėmus Deividą Česnauskį bei galimybę suteikus Lajo Traore. Riterių pranašumas nekėlė klausimų nuo pirmų akimirkų, o pirmasis įvartis krito sužaidus kiek daugiau nei septynias minutes. Ilgas perdavimas į dešinę pusę, Valdemaro Borovskio perdavimas galva ir tikslus Maksimo Maksimovo smūgis. Įpusėjus kėliniui, tiek V.Borovskis, tiek M.Maksimovas prisidėjo ir prie antrojo įvarčio. V.Borovskis atliko perdavimą Oscarui, šis L.Traore, o pastarojo smūgį atrėmus varžovų vartininkui, M.Maksimovas tiksliu smūgiu padvigubino skirtumą. Per artimiausias dešimt minučių dusyk įmušė Vaidotas Šilėnas, o kėlinį užbaigė to paties V.Šilėno perdavimas Oscarui bei pastarojo įvartis galva. Po pirmojo kėlinio 5:0, o antrajame nuo pirmųjų minučių O.Vasilenka į aikštę metė D.Česnauskį, Jurijų Mamajevą ir Svajūną Čyžą. Su šia trijule riteriai nemažino apsukų palaikydami kamuolį, tačiau progų tiek daug nebekūrė. Apie 70 minutę „Garliava“ galėjo pasidžiaugti pirmuoju kampiniu, kuris, tiesa, neatnešė jokios naudos. Per paskutines 11 minučių trakiškiai sumušė dar tris įvarčius: iš pradžių – Justinas Januševskis, vėliau – D.Česnauskis, o galiausiai – po fantastiškos atakos debiutinį įvartį atstovaudamas pagrindinei komandai įmušė L.Traore. Šios rungtynės „Trakams“ buvo paskutinis pasiruošimas prieš išvyką į Škotiją, kur po keturių dienų pradės UEFA Europos lygos kampaniją.