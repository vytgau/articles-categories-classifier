„Po to, kai moterų boksas buvo įtrauktas į olimpinių žaidynių programą, moterų boksas sparčiai populiarėja ir Lietuvoje. Bokso treniruotes lanko vis daugiau merginų ir jau turime pergalių ir tarptautinėse varžybose – lietuvės iškovojo du medalius Europos jaunių čempionatuose. Pirmą kartą merginos kovos D. Pozniako turnyro finaluose, kurie vyks kovo 24 dieną „Lietuvos ryto“ arenoje“, – sako Lietuvos moterų bokso rinktinės treneris Darius Katkevičius. Įvairių amžiaus grupių Lietuvos boksininkės savaitgalį svečiuose kovojo su kaimyninės Latvijos atstovėmis. Rygoje vykusiame tarpvalstybiniame mače iš viso vyko 10 boksininkių dvikovų. Kaimynių susitikimas baigėsi lygiosiomis 5:5. Moterų dvikovose lietuvės ir latvės pasidalijo po pergalę. Svorio kategorijoje iki 57 kg latvė Amanda Milere taškais 4:1 įveikė Vaidą Masiokaitę. Svorio kategorijoje iki 60 kg lietuvė Žydrūnė Staškevičiūtė jau antrame raunde įrodė savo pranašumą prieš Kristiną Matjevič. Keturios kovos vyko jaunimo amžiaus grupėje. Svorio kategorijoje iki 54 kg lietuvė Karolina Katkevičiūtė taškais 5:0 nugalėjo Jekateriną Vasiljevną, o latvė Karina Lecko 5:0 įveikė Rugilę Altaravičiūtę. Iki 57 kg latvė Veronika Širjeva 5:0 pranoko Saulę Stulgytę. Svorio kategorijoje iki 64 kg lietuvė Monika Eglinaitė jau pirmame raunde nugalėjo Svetlaną Mazurą. Jaunių dvikovose abi pergales iškovojo varžybų šeimininkės latvės. Svorio kategorijoje iki 54 kg Justina Žvigaitė pirmam raunde turėjo pripažinti Nikolinos Bokės pranašumą. Iki 57 kg Vitalija Mongaudaitė taškais 0:4 pralaimėjo Viktorijai Ivanovai. Jaunučių dvikovose abu kartus stipresnės buvo Lietuvos boksininkės. Svorio kategorijoje iki 32 kg Evelina Šeškutė taškais 5:0 nugalėjo Aleksandrą Suhaverhovą. Iki 40 kg Dija Bajelytė antrame raunde įveikė Veroniką Martinovą.