Valdas Dambrauskas trenerio karjerą pradėjo Anglijoje, o 2010-ųjų pabaigoje grįžęs į Lietuvą prisijungė prie tuometinio šalies čempiono Panevėžio FK „Ekrano“, vadovavo jaunimo komandai, 2013-2014 m. tapo vyriausiuoju komandos treneriu. 2014 m. pabaigoje V. Dambrauskas sukirto rankomis su šalies čempionu Vilniaus „Žalgiriu“, kuriam vadovavo iki 2017-ųjų spalio pabaigos. 40-metis futbolo specialistas iš viso „Žalgiriui“ dirigavo 124 oficialiose rungtynėse, jo vadovaujama sostinės ekipa iškovojo 92 pergales, 15 kartų sužaidė lygiosiomis ir patyrė 17 pralaimėjimų. 2016 m. V. Dambrauskas buvo pripažintas geriausiu Lietuvos futbolo čempionato treneriu. Iš Pakruojo kilęs V. Dambrauskas į Angliją persikėlė 2002-aisiais, Londone baigė universitetines sporto mokslų ir treniravimo studijas, įgijo UEFA „B“ kategorijos trenerio kvalifikaciją. Šešerius metus dirbo „Manchester United“ futbolo mokykloje su 12–16 metų amžiaus vaikais, treniravo „Kingsbury London Tigers“ vyrų komandą, metus dirbo „Fulham“ futbolo akademijoje, o paskutiniais metais buvo „Brentford“ klubo dviejų jaunimo komandų vyr. treneriu.