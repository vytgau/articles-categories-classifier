Šeštadienį vakare Lietuvos jaunimo nacionalinė komanda pasaulio čempionato pirmo diviziono B grupės turnyrą Blede (Slovėnija) pradėjo 1:4 (0:1, 0:2, 1:1) nusileisdama norvegams. Abi rinktinės – grupės naujokės. Tik jei lietuviai po ilgesnės pertraukos pakilo į šį lygmenį, norvegai pirmą kartą nusileido iš A grupės. Iki šiol vienintelį kartą šeštadienio varžovų keliai buvo susikryžiavę 2007 metais. Tuomet Lietuvos 20-mečių ekipa bendraamžiams iš Norvegijos tebuvo patrankų mėsa – pralaimėta 2:11. Tad per dešimtmetį įvarčių santykis susitraukė tris kartus. „Norvegų lygis – žymiai aukštesnis. Bet kovingumas ir noras jiems parodyti, kad ir mes mokame žaisti ledo ritulį, šiek tiek aplygino meistriškumo skirtumą, – mačą DELFI komentavo M. Kieras. – Vaikinai nusiteikė šioms rungtynėms, išėjo į aikštę pasiruošę kovoti nuo pirmos sekundės. Manau, kad prieš tokius varžovus jie sužaidė labai geras rungtynes. Aišku, iki pergalės trūko nemažai, bet bandėme iki paskutinės minutės.“ Bandymas buvo net gana įžūlokas. Paskutiniame kėlinyje Markas Kaleinikovas sušvelnino atsilikimą iki 1:3, o netrukus M. Kieras sukvietė komandą pasitarimui, po kurio pakeitė vartininką Lauryną Lubį šeštu aikštės žaidėju. „Laukė numetimas norvegų zonoje, todėl nusprendėme pabandyti įmušti. Tuo metu buvo likusios dar beveik 4 minutės, jei būtume sumažinę atsilikimą iki minimumo, norvegai būtų morališkai pakrikę. Tai buvo vienintelis šansas laimėti. Aišku, mums reikėjo šiokio tokio stebuklo, bet bent pabandėme. Turėjome neblogų progų, deja, nepavyko, o norvegai įmušė į tuščius vartus. Bet pralaimėti vienu įvarčiu didesniu ar mažesniu santykiu – nėra labai didelio skirtumo“, – savo sumanymą aiškino treneris. Jaunimo rinktinei oficialiose varžybose jis vadovavo pirmą kartą. Vyriausiojo trenerio pareigose debiutavęs 37-erių ilgametis šalies vyrų nacionalinės komandos gynėjas teigė likęs patenkintas tuo, kaip auklėtiniai pildė patikėtas užduotis. „Į kiekvieną mūsų prašymai vaikai stengėsi atsakyti, išgyveno dėl pražangų, kurių norėjome kuo labiau išvengti. Kiekvieną kartą jie ateidavo pas mane pasikalbėti. Manau, komanda labai teigiamai reaguoja į trenerių nurodymus, bando juos vykdyti ir tiki, kad šis turnyras gali būti nauja istorijos dalis“, – džiaugėsi M. Kieras. Vis dėlto jo optimizmą po rungtynių pritemdė nežinia dėl M. Kaleinikovo. Pernelyg įsijautęs į žaidimą pirmo komandos penketo puolėjas pačioje dvikovos pabaigoje – likus vos 13 sek. iki finalinės sirenos – grubiai prasižengė prieš oponentą. Teisėjai epizodą įvertino kaip pavojingą žaidimą kūnu į galvą ir skyrė vienintelio lietuvių įvarčio autoriui 5 ir 20 minučių pašalinimo baudas. Vaizdo įrašą nuspręsta išnagrinėti papildomai, o tai reiškia, kad vienas svarbiausių komandos žaidėjų gali būti eliminuotas iš sekmadienio akistatos su Slovėnija. „Jis norėjo atitverti varžovą nuo ritulio, bet pastarasis pasilenkė, ir Markas pataikė jam pečiu į galvą. Tai nebuvo tyčinė pražanga, panašių epizodų pasitaiko. Jei norvegas nepatyrė rimtesnės traumos, tikėtina, kad Markas žais su slovėnais“, – vylėsi M. Kieras. Turnyro šeimininkai jau egzaminavo lietuvius prieš čempionatą – draugiškose rungtynėse buvo iškovota netikėta pergalė 2:0. Nors slovėnų gretas papildė nauji žaidėjai, M. Kieras ruošiasi dar kartą kovoti dėl pergalės ir žada labiau atakuojantį ledo ritulį nei mače su norvegais. „Pradėsime šiek tiek agresyviau. Norvegai čiuožė taip greitai, kad mums prireikė laiko prisiderinti. Slovėnai nėra tokie greiti ir techniški, reikės nuo pat pradžios kibti jiems į atlapus. Žaidimo plano iš esmės nekeisime, tik stengsimės kuo geriau jį realizuoti. Aišku, atsižvelgsime į slovėnų stipriąsias puses ir galbūt šiek tiek pakoreguosime savo taktiką. Slovėnijos rinktinė bus kitokia nei draugiškose rungtynėse, su aštuoniais naujais žaidėjais. Jeigu nusiteiksime taip, kaip kovai su norvegais, bus labai įdomu – net negalėčiau pasakyti, kuri komanda turi daugiau galimybių nugalėti“, – apie ateinančią akistatą kalbėjo M. Kieras. Slovėnijos ekipa pergalingai pradėjo varžybas Blede, 3:1 susidorojusi su Ukraina. Mačas tarp lietuvių ir slovėnų vyks sekmadienį, nuo 17.30 Lietuvos laiku. Pasaulio jaunimo ledo ritulio čempionato IB diviziono lentelė (vieta, komanda, rungtynės, pergalės, pergalės po baudinių serijos, pralaimėjimai po baudinių serijos, pralaimėjimai, įvarčiai, taškai): 1. Lenkija 1 1 0 0 0 9:4 3 2. Norvegija 1 1 0 0 0 4:1 3 3. Slovėnija 1 1 0 0 0 3:1 3 4. Ukraina 1 0 0 0 1 1:3 0 5. Lietuva 1 0 0 0 1 1:4 0 6. Italija 1 0 0 0 1 4:9 0 