7,4 km distanciją su 19 kontrolinių punktų šiaulietis įveikė per 31 min. 53 sek. „Esu labai laimingas. Orientavimosi klaidų pavyko išvengti, todėl manau ir laimėjau. Sunkesnėse vietose stengiausi vis pristabdyti. Po to pamačiau Vitalijų (Petrulį – red. past.), tuomet tempas dar labiau padidėjo“, – apie varžybų eigą pasakojo I. Ambrazas. Sidabrinės prabos medalį iškovojo orientavimosi sporto klubo „Telšiai“ atstovas Regimantas Kavaliauskas (32:36 min.). Bronza atiteko vos 7 sek. nuo vicečempiono atsilikusiam Vilniaus „Perkūno“ atstovui Nerijui Šulčiui. Moterų grupėje greičiausiai 6,1 km distanciją su 14 kontrolinių punktų įveikė Šiaulių „Sako“ orientacininkė Gabrielė Andrašiūnienė. Anot sportininkės, latvių paruoštos trasos Lietuvos čempionatui buvo aukščiausio lygio. „Labai techniška trasa, geros vėžės – daug gero slydimo. Buvo smagu išnaudoti tai. Orientavimosi klaidų pavyko išvengti. Gal keletas neoptimalių variantų buvo, bet geras slydimas padėjo tą kompensuoti“, – apie savo pasirodymą atsiliepė G. Andrašiūnienė. Sidabro medalis atiteko 3 min. nuo nugalėtojos atsilikusiai jos klubietei Vestai Ambrazaitei. Bronzą laimėjo Ignalinos „Būdakalnio atstovė“ Ramunė Arlauskienė (37:52 min.). Vaikinų iki 20 metų grupėje greičiausias buvo Šiaulių jaunųjų turistų centro atstovas Rokas Vaitkus, o merginų grupėje – Akvilė Bartkevičiūtė. Sekmadienį Lietuvos orientavimosi sporto slidėmis čempionatas tęsėsi ilgos trasos rungtimi. Lietuvos čempionų titulus šioje rungtyje iškovojo orientavimosi sporto klubo „Telšiai“ atstovas Regimantas Kavaliauskas ir Šiaulių „Sako“ orientacininkė Gabrielė Andrašiūnienė. Vyrų elito grupės atstovai varžėsi 15,2 km distancijoje su 29 kontroliniais punktais. Telšių orientacininkas R. Kavaliauskas ilgojoje distancijoje nugalėjo po 14 metų pertraukos, paskutinis kartas buvo 2004-ais metais Ignalinoje suorganizuotame Lietuvos čempionate. Jis trasą įveikė per 1 val. 12 min. 11 sek. Nuo jo pusantros minutės atsilikęs Vilniaus „Perkūno“ atstovas Nerijus Šulčys iškovojo sidabrą, o Šiaulių „Sako“ orientacininkas Ignas Ambrazas iškovojo bronzinės prabos medalį. Moterims reikėjo įveikti 11,6 km distanciją su 20 kontrolinių punktų. Čempionės titulą apgynusi G. Andrašiūnienė distanciją įveikė per 1 val. 2 min. 43 sek. Beveik 4 min. nuo jos atsilikusi antrojoje pozicijoje rikiavosi Ignalinos „Būdakalnio“ atstovė Ramunė Arlauskienė. Bronzos medalis atiteko Šiaulių „Sako“ orientacininkei Vestai Ambrazaitei (1:12:02 val.). Vaikinų iki 20 metų grupėje pirmą vietą laimėjo Šiaulių jaunųjų turistų centro atstovas Rokas Vaitkus. Jis 11,6 km trasą su 20 kontrolinių punktų įveikė per 1 val. 1 min. 49 sek. Antrą vietą iškovojo Vilniaus „Perkūno“ atstovas Kasparas Šulčys (1:03:07 val.), o trečią – taip pat jo klubietis Deividas Januška (1:24:23 val.). Tarp merginų aukso medalį iškovojo Prienų „Šilo“ orientacininkė Akvilė Bartkevičiūtė.