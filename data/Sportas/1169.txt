24-erių metų mūsų šalies slidininkė distanciją įveikė per 30 min. 44,2 sek. „Buvo žiauriai sunku. Raumenys labai greitai užsirūgštino, nes čia daug ilgų pakilimų. Iš pradžių važiavau paskui norvegę, o paskutiniame rate jau teko šliuožti vienai. Gal reikėjo rinktis kiek kitokią taktiką“, - po finišo svarstė visaginietė. M. Kaznačenko neslėpė – arenalinas ją užplūdo dar prieš startą, kai atėjusi į starto zoną išvydo ir išgirdo spalvingą ir triukšmingą žiūrovų minią. Trasoje Lietuvos sportininkės veide ne kartą šmėstelėjo šypsena. Buvo linksma? „Visi klausia – kodėl tu trasoje visą laiką šypsaisi? Net treneriai, kai po varžybų paklausdavo, kaip jaučiuosi, o aš atsakydavau, kad buvo labai sunku, stebėdavosi: „Tai kad neatrodė, juk šypsojaisi“. Išties tą šypseną vadinu mirties arba komos šypsena. Nes jei trasoje šypsausi, reiškia man labai sunku“, - teigė M. Kaznačenko. Pjongčange įveikti sunkius išbandymus jai padėjo ir „Tautiška giesmė“. „Himno žodžius gerai žinau, bet vakar dar kartą perskaičiau. Ir šiandien trasoje važiuoju ir skamba: iš šviesa, ir tiesa. Visą kelią giedojau himną“, - pasakojo slidininkė. Nugalėjo 27-erių metų norvegė Ragnhild Haga - 25 min. 0,5 sek. Antrąją vietą užėmė Pjongčango žaidynių skiatlono varžybų nugalėtoja 30-metė švedė Charlotte Kalla (+20,3 sek.). Bronzos medalį iškovojo 37-erių metų norvegė Marit Bjoergen ir 27-erių metų suomė Krista Parmakoski (+31,9 sek.). M. Bjorgen savo sąskaitoje turi net 12 olimpinių medalių (6 aukso, 4 sidabro, 2 bronzos). Jai trūksta vos vieno apdovanojimo, kad pasivytų tituluočiausią žiemos sporto atstovą Norvegijos biatlonininką Olę Einarą Bjoerndaleną. 