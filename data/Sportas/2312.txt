Starte – geriausi pasaulio pilotai Lenktynės Tailando mieste Patajoje vyks gruodžio 5-10 dienomis. „Tai pačios prestižiškiausios vandens motociklų lenktynės pasaulyje ir labai džiugu, kad jose mes pirmą kartą turėsime lietuvį. Šį renginį galima prilyginti automobilių sporto Dakaro raliui – į Tailandą suvažiuoja visi geriausi pasaulio sportininkai. Tai bus istorinė diena Lietuvos vandens motociklų sportui“, - sako Lietuvos vandens motociklų sporto federacijos (LVMSF) atstovas Deivis Zizas. T. Gurkšnys dalyvaus „Pro-Am Runabout Stock“ ir „Expert Veterans +35“ klasėse. Iš viso lenktynės vyks 14-oje klasių, kuriose dalyviai pagal pajėgumą suskirstyti į tris divizionus (A, B ir C). Lietuvis startuos B divizione. „Getnord Motorsport“ komandai atstovaujančiam kauniečiui teks varžytis su JAV, Kuveito, Tailando, Pietų Korėjos, Indonezijos, Suomijos, Australijos, Jungtinės Karalystės, Irano, Rusijos, Serbijos bei kitų šalių pilotais. Iš viso abejose klasėse startuos po 16 atrinktų sportininkų. „Į šias varžybas vyksta griežta atranka. Tarkime, Azijos regiono sportininkų kiekvienoje klasėje gali būti ne daugiau nei 6”, - teigia LVMSF atstovas. Geriausius pilotus vilioja ir įspūdingo dydžio prizinis fondas. Pajėgiausio diviziono klasės nugalėtojui atitenka 45 tūkst. dolerių. „Žinoma, vilioja ne tik pinigai, bet ir prestižas – nugalėtojai tampa pasaulio čempionais“, - sako D. Zizas. Nerimauja dėl oro T. Gurkšnio motociklas „Yamaha GP 1800R” į Tailandą laivu išsiųstas jau prieš pusantro mėnesio. Specialistų teigimu, šis motociklas bus labai tinkamas lenktynėms Tailande. „Jei varžybos vyksta ežere ar kitame nedideliame vandens telkinyje, kur nėra ilgų tiesiųjų, tai pranašumą turi „Sea-Doo rxp-x 300“ motociklai, tačiau atviruose vandenyse „Yamaha“ niekam nepalieka vilčių“, - sako D. Zizas. Tiesa, prieš išvyką į Tailandą lietuvius šiek tiek neramina kardinaliai pasikeisiančios oro sąlygos, dėl kurių teks perreguliuoti motociklo kompiuterius. „Jei viskas bus gerai su technika, manau pavyks pasiekti neblogų rezultatų. Juk Tomas - Europos čempionas. Kiek neramina kompiuterių nustatymai – jie sureguliuoti pagal mūsų temperatūrą, o ten temperatūra bus gerokai aukštesnė. Prognozuojama, kad dvaržybų metu Tailande bus 35-37 laipsnių karštis ir gerokai didesnis oro drėgnumas. Jei kompiuterių specialistams pavyks tinkamai sureguliuoti techniką – viskas bus gerai. Mums visiškai nekelia nerimo Tomo fizinė būklė ir sportinė forma“, - sako LVMSF atstovas. Šis sezonas geriausiam Lietuvos vandens motociklininkui bei šios sporto šakos federacijos prezidentui T. Gurkšniui buvo labai sėkmingas – šiemet 41-erių metų kaunietis tapo Europos čempionu „Stock“ klasėje. Be to, T. Gurkšnys išrinktas ir geriausiu šių metų Lietuvos vandens motociklininku.