Šie pinigai bus skiriami iš Pietų Korėjos susivienijimo ministerijos biudžeto. Į Pietų Korėjoje vykstančias žiemos olimpines žaidynes keliavo didesnė kaip 400 šiaurės korėjiečių grupė. Susivienijimo ministerijos teigimu, už šias lėšas bus padengtos išlaidos už šokėjų komandos, orkestro, žurnalistų ir kito pagalbinio personalo apgyvendinimą, maitinimą ir transportą. Pietų Korėjos prezidentas Moon Jae-inas pakvietė į žaidynes Šiaurės Korėjos atletus, pareigūnus ir kitus asmenis, siekiant sumažinti įtampą tarp Pchenjano, Seulo ir Vašingtono dėl Šiaurės Korėjos branduolinės ir raketų programos. Pietų Korėjos vyriausybės teigimu, žaidynės tapo galimybe vesti dialogą ir sumažinti įtampą. Už aukšto rango Šiaurės Korėjos pareigūnų, tarp kurių ir Šiaurės Korėjos vadovo sesuo Kim Yo Jong, priėmimą sumokėta atskirai iš vyriausybės biudžeto. Tuo tarpu už 22 Šiaurės Korėjos atletų priėmimą sumokės Tarptautinis olimpinis komitetas (ICC). Šiaurės Korėjos sutikimas dalyvauti žiemos olimpinėse žaidynėse buvo netikėtas, kai pastaraisiais metais tarp Pchenjano ir tarptautinės bendruomenės itin stipriai išaugo įtampa. Trečiadienį Pietų Korėjos susivienijimo ministras Cho Myoung-gyonas Šiaurės Korėjos dalyvavimą žaidynėse apibūdino labai svarbiu įvykiu, kuris atvėrė duris taikos kūrimui Korėjos pusiasalyje. Remiantis naujienų agentūros „Reuters“ pranešimais, didžioji dalis besilankančių šiaurės korėjiečių apsistojo prabangiuose viešbučiuose Seule ir netoli olimpinių žaidynių vietos.