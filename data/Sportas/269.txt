Vyriausiasis rinktinės treneris Artūras Juškėnas burtų per daug nesureikšmino, bet apgailestavo, kad iš paskutinio burtų krepšelio lietuviams teko kone pajėgiausias varžovas. „Norint žaisti Europos čempionate turi įrodyti, jog esi to vertas. Tekę varžovai tikrai pajėgūs, tačiau turime norėti ir žaisti, viskas tikrai įmanoma. Iš paskutinio krepšelio gavome neabejotinai stipriausią varžovą, tai šiek tiek komplikuoja visą situaciją. Be abejo, prancūzai taipogi vis dar viena stipriausių rinktinių pasaulyje, tačiau tiek rumunus, tiek portugalus turime bandyti įveikti“, – sakė specialistas Iš viso atrankoje varžysis 32 nacionalinės rinktinės, o šios atrankos metu bus išdalinta 20 kelialapių (trys šeimininkų rinktinės bei čempionų titulą ginsiantys ispanai jau užsitikrinę patekimą) į kol kas didžiausias Europos pirmenybes. Komandos suskirstytos į 8 grupes po 4 rinktines, o patekimą į Europos čempionatą garantuotų bent antroji vieta grupėje, tačiau kelialapiai atiteks ir 4 geriausioms trečiosioms grupių rinktinėms. Atranka į 2020 metų Europos čempionatą prasidės spalio pabaigoje ir tęsis iki 2019 metų birželio. Finalinis Europos čempionato etapas 2020 metų sausį vyks Švedijoje, Austrijoje bei Norvegijoje. Pirmą kartą istorijoje Europos čempionatą vykdys net trys skirtingos šalys. Lietuvos rinktinės prieš tai dar laukia pasaulio čempionato atrankos paskutiniojo etapo kova su islandais. Pirmoji akistata Vilniaus „Siemens“ arenoje įvyks birželio 8 dieną, o birželio 13 dieną bus žaidžiamos atsakomosios rungtynės varžovų aikštėje.