Trakų klubo debiutantas futbolininkas iš Dramblio Kaulo Kranto Lajo Traore jau pirmosiomis minutėmis susikūrė galimybę smūgiuoti, bet iš toli paleistas jo kamuolys pralėkė pro šalį. 11 minutę savo progą turėjo ir „Atlantas“, vis tik grumdamasis su dviem gynėjais Andrejus Čofu smūgiavo iš nepatogios padėties ir kamuolį atrėmė „Trakų“ vartininkas Timofejus Šeremeta. Šiame mače jis pakeitė pagrindinį komandos vartų sargą Igną Plūką. Netrukus A. Čofu atliko pavojingą perdavimą į baudos aikštelę, o ten Dmitrijus Mazalevskis nespėjo prie kamuolio. Jis ir kitas „Atlanto“ naujokas iš Baltarusijos Dmitrijus Germanas pirmame kėlinyje žaidė aktyviai bei nuolat ieškojo kelių link varžovų vartų. „Trakų“ futbolininkai pirmame kėlinyje žaidė ramiai ir neskubėdami, tarsi tausodami jėgas. O prieš pat pertrauką klaipėdiečiai turėjo puikią galimybę išsiveržti į priekį. 43 minutę A. Čofu perskrodė varžovų gynybą, įsiveržė į baudos aikštelę, o ten jį pargriovė vartininkas T. Šeremeta. 11 m baudinį nusprendė realizuoti Tadas Labukas, tikėdamasis nubausti savo buvusią komandą. Tačiau T. Šeremeta reabilitavosi, atremdamas varžovo smūgį ir priversdamas jį griebtis už galvos. Pakėlus kampinį, „Trakų“ vartininkas iš Ukrainos dar kartą gelbėjo savo komandą, neleisdamas iš arti įmušti Vytui Gašpuičiui. Po audringos pirmo kėlinio pabaigos antroji mačo dalis prasidėjo ramiai. Ilgą laiką vyko pozicinis žaidimas aikštės viduryje. Po keitimo aikštėje pasirodęs 18-metis „Trakų“ saugas Džiugas Sūnėlaitis nustebino puikiu spurtu, tačiau priartėjęs prie varžovų vartų pralaimėjo mikrodvikovą gynėjui Justui Raziūnui. Vis tik O. Vasilenkos auklėtiniams pavyko iš Klaipėdos išsivežti tris taškus. 71 minutę Trakų futbolininkai pelnė įvartį kiek netikėtoje situacijoje. Šeimininkai prarado kamuolį netoli baudos aikštelės ir Justinas Marazas tolimu tiksliu smūgiu išvedė svečius į priekį. Po praleisto įvarčio „Atlanto“ futbolininkai buvo priversti eiti į priekį. Neblogą šansą turėjo D. Germanas, bet baltarusis iš kairiojo krašto nepataikė į vartus. Tai buvo realiausia klaipėdiečių galimybė išlyginti rezultatą. Per likusį laiką trakiškiai išsaugojo minimalų pranašumą ir šventė pergalę, taip pratęsdami nelinksmą „Atlanto“ seriją. Klaipėdos klubas A lygoje negali laimėti jau 9 rungtynių iš eilės. A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):  