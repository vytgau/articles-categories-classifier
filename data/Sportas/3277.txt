Kaip paskaičiavo Ispanijos sporto portalas Marca, iki šiol rezultatyviausiai L. Messi Ispanijos čempionate startavo 2011-2012 metais, kai per pirmąsias penkias rungtynes įmušė 8 įvarčius. Įdomu, kad šį sezoną dar nebuvo „La Liga“ rungtynių, kuriose L. Messi muštų vieną įvartį. Viename iš mačų argentinietis pasižymėjo du, kitame – tris, o minėtame paskutiniajame – keturis kartus. Apskritai keturis įvarčius per rungtynes Ispanijos čempionate L. Messi pelnė ketvirtą kartą. Anksčiau jis „pokerį“ yra pasiuntęs į „Valencia“, Barselonos „Espanyol“ ir Pamplonos „Osasuna“ vartus. Kartą keturis įvarčius jis įmušė per UEFA Čempionų lygos rungtynes su Londono „Arsenal“, o geriausias Leo pasiekimas yra penki įvarčiai, taip pat pelnyti UEFA Čempionų lygoje per susitikimą su Leverkuzeno „Bayer“. „Barcelonos“ komandoje L. Messi žaidžia nuo 2004-ųjų. Visgi 9 įvarčiai per 5 pirmąsias rungtynes nėra visų laikų „La Liga“ rekordas. Madrido „Atletico“ puolėjas Prudenas ir „Sevilla“ puolėjas Campanalis 1940-1941 m. sezone bei Pahino iš La Korunjos „Deportivo“ 1954-1955 m. sezone yra įmušę po 10 įvarčių per pirmus penkis sezono mačus. Pažymėtina, kad kita Ispanijoje žaidžianti futbolo superžvaigždė – Madrido „Real“ puolėjas Cristiano Ronaldo – šį sezoną „La Liga“ pirmenybėse dar nedebiutavo dėl diskvalifikacijos. Jo debiuto laukiama trečiadienio vakarą per susitikimą su Sevilijos „Real Betis“. 