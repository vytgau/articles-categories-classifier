Į finalą, kuris vyks šeštadienį 21.05 val. Lietuvos laiku, pateko 12 šuolininkių. Joms nereikėjo 194 cm aukščio kvalifikacijos normatyvo – 192 cm aukštį įveikė tik 12-a iš 29 dalyvių. Pirmuoju bandymu A. Palšytė įveikė pradinį 180 cm, vėliau – 185 ir 189 cm aukščius. Lietuvė sustojo ties 192 cm aukščiu – pirmas bandymas buvo nevykęs, tačiau antruoju kartelė liko nepajudinta. Dar šuolių į aukštį varžybų išvakarėse A. Palšytės trenerė Tatjana Krasauskienė komentavo, kad jos auklėtinė galėjo šį sezoną fantastišką sportinę formą demonstruojančiai rusei Marijai Lasickienei rimčiau pasipriešinti jei ne traumos pasekmės. Pasirengimo procesą suvėlusi trauma nubraukė viltis pakovoti dėl aukščiausių vietų, tačiau A. Palšytė nusiteikusi kovingai ir žada padaryti viską, ką galės varžybų dieną. Geriausius rezultatus šį sezoną iš 30 kvalifikacijos dalyvių demonstravo M. Lasickienė (206 cm), A. Palšytė (201), amerikietė Vashti Cunningham (199), olimpinė čempionė, ispanė Ruht Beitia (198) ir lenkė Kamila Licwinko (198). Pasaulio čempionatuose kol kas A. Palšytė nesugebėjo pakilti aukščiau 12-os vietos. 2013 metais Maskvoje ji buvo 12-a, o 2015 metais Pekine – 14-a. Pasaulio rekordas nuo 1987 metų priklauso Bulgarijos atstovei Stefkai Kostadinovai – 209 cm. 