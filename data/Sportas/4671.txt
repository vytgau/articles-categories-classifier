Iš Panevėžio kilęs I. Konovalovas traukiasi iš kovos kartu su sprinteriu prancūzu Arnaudu Demare'u, jo tėvynainiu Mickaeliu Delage ir italu Jacopo Guarnieri. Ši ketveriukė ir dar keturi dviratininkai sekmadienį viršijo laiko limitą, o dar keturi finišo nepasiekė. Sekmadienį varžybų dalyviams reikėjo įveikti net tris aukščiausios kategorijos kalnus. „Taip susiklostė, kad į „Tour de France“ atvykome dėl A. Demare'o, kartu su juo laimėjome, kartu ir pralaimėjome. Aštuntame etape dar ištempėme kailį, o šiandien jau nepavyko. Gaila, nes labai norėjosi baigti lenktynes, – neslėpė apmaudo I. Konovalovas. – Atsilikimo limitas buvo 39 minutės, o mes į finišą atvažiavome valanda vėliau. Jau nuo pat etapo pradžios važiavome trise, o pusiaukelėje prie mūsų prisijungė J. Guarnieri. Situaciją puikiai žinojome ir supratome, kuo rizikuojame. Šiandien etapas buvo labai sunkus. Tikėjomės, kad pabėgs grupelė dviratininkų ir pagrindinė grupė nesidraskys, o mes į ją nuokalnėje įvažiuosime. Bet tai neįvyko.“ Lietuvos pavienio starto ir grupinių lenktynių čempionas sakė, kad „koją pakišo“ A. Demare'o sveikatos problemos – Prancūzijos čempionui prieš kelias dienas ėmė streikuoti skrandis. Devintą etapą laimėjo kolumbietis Rigoberto Uranas („Cannondale - Drapac“). Jis 181,5 km nuvažiavo per 5 val. 7 min. 22 sek. (vid. greitis – 35,43 km/h). Geltonus lyderio marškinėlius išsaugojo triskart „Tour de France“ nugalėtojas britas Christopheris Froome'as („Sky“), kuris sekmadienį finišavo trečias. Aukščiausią vietą iš FDJ komandos bendroje įskaitoje užima prancūzas Arthuras Vichotas (+43.30). Jis yra 53-ias. Iš 198-ių startavusių dviratininkų lenktynes tęsia 181-as. Nepaisant pasitraukimo iš varžybų, I. Konovalovas pasirodymu „Tour de France“ lenktynėse liko patenkintas. „Gaila, kad ta gyslelė taip staigiai nutrūko, bet pasirodymą šiose lenktynėse vertinu gerai. Įveikiau beveik pusę Turo. Buvau patenkintas savimi ir komanda džiaugėsi bei tebesidžiaugia. Patyriau daug gerų emocijų. Apmaudu tik dėl to, kad tenka pasitraukti iš tolesnio žaidimo.“ A. Demare'as, kurio vienu svarbiausių „ginklanešių“ buvo I. Konovalovas, laimėjo ketvirtą lenktynių etapą (pirmą karjeroje), o antrame ir šeštame etapuose finišavo antras. „Jei su A. Demare'u pavyktų laimėti bent vieną etapą, būtų fantastika“, – prieš išvykdamas į „Tour de France“ sakė patyręs Lietuvos dviratininkas. Varžybos, kurias sudaro 21-as etapas, baigsis liepos 23 dieną Paryžiuje. Iš Panevėžio kilęs 31-erių metų I. Konovalovas „Tour de France“ lenktynėse dalyvavo antrą kartą. Pirmąsyk jis šiose varžybose jėgas išbandė 2010-ais metais. Tada Ignatas pasiekė varžybų finišą.