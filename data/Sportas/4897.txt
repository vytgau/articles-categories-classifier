Kaip pranešė ketvirtadienį televizijos kanalas „Canal 13“, imtis šių priemonių paskatino kritikos banga, užgriuvusi chirurgus po to, kai buvo paskelbtas operacijos vaizdo įrašas. Jame matyti, kaip gydytojai nutraukia darbą, kad pamatytų Čilės rinktinės įvartį į Portugalijos komandos vartus. Savo pareiškime medicinos įstaiga pavadino rungtynių žiūrėjimą ir filmavimą operacijos metu „pagarbos pacientui principo pažeidimu“. „Mes ėmėmės visų atitinkamų administracinių priemonių. Pradėtas tyrimas“, – pažymima pareiškime.  Ligoninės administracija taip pat informavo, kad pacientas po operacijos sėkmingai taisosi. Anksčiau Čilės sveikatos apsaugos ministerija pranešė ketinanti atlikti tyrimą dėl internete pasirodžiusio vaizdo įrašo. Tuo metu dar nebuvo žinoma, kurioje ligoninėje vyko operacija. Konfederacijų taurės turnyro pusfinalyje trečiadienį Amerikos čempionė Čilės rinktinė po 11 metrų baudinių serijos įveikė Europos čempionę Portugalijos komandą ir pateko į finalą.