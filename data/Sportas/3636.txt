Europos lengvosios atletikos asociacija (European Athletics) į sostinėje spalio 14 dieną vyksiančio geriausių žemyno metų lengvaatlečių vakarą „Golden Tracks“ nusprendė kviesti ne tik kandidatus tapti rinkimų nugalėtojais, bet ir visus pasaulio čempionate triumfavusius europiečius. Tokių sportininkų – 21-as iš 14 šalių. Po 12 metų pertraukos pasaulio čempioną turi ir Lietuva – disko metimo rungtyje triumfavusį Andrių Gudžių. „Tai, kad į geriausių Europos metų lengvaatlečių apdovanojimų ceremoniją pirmą kartą planuojama pakviesti visus šių metų pasaulio čempionus europiečius, renginį padarys dar solidesnį ir neabejotinai padidins užsienio žiniasklaidos dėmesį“, – džiaugėsi renginio organizacinio komiteto vadovas Rimantas Mikaitis. 2017-aisiais Airinė Palšytė net du kartus buvo pripažinta geriausia Europos mėnesio lengvaatlete, tačiau didesnes galimybes patekti tarp kandidatų ir kovoti dėl svariausio metų apdovanojimo turi A.Gudžius. Individualių rungčių planetos čempionais tapo devyni europiečiai vyrai, iš kurių bus išskirti trys kandidatai. „Pretendentų ratas gerokai susiaurės po ateinantį penktadienį Briuselyje vyksiančio „Deimantinės lygos“ finalo“, – teigė R. Mikaitis. Beje, bent vieną apdovanojimą „Golden Tracks“ ceremonijoje lietuviai gaus – „European Athletics“ apdovanos labiausiai per karjerą pasižymėjusį Lietuvos lengvaatletį. „Golden Tracks“ apdovanojimai yra sudėtinė Europos lengvosios atletikos kongreso-konvencijos dalis. Spalio 12-14 dienomis Vilniuje vyksianti konvencija yra svarbiausias ne varžybų tipo lengvosios atletikos renginys Europoje. 2017-ųjų pasaulio čempionais tapę Europos lengvaatlečiai: Vyrai: Ramilis Guliyevas (Turkija, 200 m), Pierre-Ambroise Bosse (Prancūzija, 800 m), Mo Farah (Didžioji Britanija, 10 000 m), Karstenas Warholmas (Norvegija, 400 m barjerinis bėgimas), Yohannas Dinizas (Prancūzija, 50 km ėjimas), Andrius Gudžius (Lietuva, disko metimas), Pawelas Fajdekas (Lenkija, kūjo metimas), Johannesas Vetteris (Vokietija, ieties metimas), Kevinas Mayeris (Prancūzija, dešimtkovė), CJ Ujah, Adamas Gemilis, Danny Talbotas, Nethaneelas Mitchell-Blake‘as (visi – Didžioji Britanija, estafetė 4x100 m). Moterys: Dafne Schippers (Olandija, 200 m), Ines Henriques (Portugalija, 50 km ėjimas), Marija Lasickienė (Rusija, šuoliai į aukštį), Ekaterini Stefanidi (Graikija, šuoliai su kartimi), Sandra Perkovič (Kroatija, disko metimas), Anita Wlodarczyk (Lenkija, kūjo metimas), Barbora Špotakova (Čekija, ieties metimas), Nafissatou Thiam (Belgija, septynkovė).