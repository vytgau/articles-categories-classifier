Retai 200 m plaukianti sprinterė finišavo per 2 min. 22,21 sek. ir antrą kartą per dieną pagerino nacionalinį rekordą. Po pirmų 50 m tituluočiausia Lietuvos plaukikė pirmavo, po 150 m dar buvo antra, bet paskutinėje atkarpoje užleido pozicijas. Nugalėjo favoritė iš Danijos Rikke Pedersen (2:19,84), antra buvo rusė Marija Temnikova (2:20,14), trečia – jamaikietė Alia Atkinson (2:20,63). R. Meilutytę dar aplenkė ketvirtą vietą užėmusi rusė Darija Čikunova (2:20,84). Ketvirtadienio rytą vykusiose atrankos varžybose lietuvė distanciją įveikė per 2 min. 24,95 sek., pagerino Lietuvos rekordą ir taip pat buvo penkta. Išvakarėse 50 m nuotolyje R. Meilutytė pelnė sidabrą. Šiais metais pasaulio taurės varžybas sudaro 8 etapai: Maskvoje, Berlyne, Eindhovene, Honkonge, Dohoje, Pekine, Tokijuje ir Singapūre. Antras etapas rugpjūčio 6-7 dienomis vyks Vokietijos sostinėje. Prie R. Meilutytės šįkart prisijungs ir praėjusį savaitgalį Budapešte (Vengrija) pasibaigusiame pasaulio čempionate dalyvavę Danas Rapšys, Andrius Šidlauskas, Deividas Margevičius bei Gytis Stankevičius. Taip pat Vokietijoje plauks Povilas Strazdas, Viktė Labanauskaitė, Meda Kulbačiauskaitė, Arijus Pavlidi, Erikas Kapočius, Mantas Kaveckas, Dominyka Rapšytė, Alanas Tautkus, Neringa Černiauskaitė ir Ieva Jacevičiūtė.