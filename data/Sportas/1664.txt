2017 m. rugpjūtį į Lietuvą atvykęs J. Manzorro A lygoje sužaidė 10 rungtynių ir atliko 5 rezultatyvius perdavimus. Jis taip pat dalyvavo „Sūduvos“ dvikovose su Razgrado „Ludogorets“ ekipa UEFA Europos lygos „Play-off“ etape, bei sužaidė dvejas rungtynes Lietuvos futbolo federacijos taurės turnyre. Ketvirtfinalio etapo susitikime su „Trakais“ J. Manzorro pelnė vienintelį savo įvartį „Sūduvos“ komandoje. Aukšto lygio individualiu meistriškumu, nestandartiniais veiksmais bei puikiu aikštės matymu pasižymintis prancūzas pasibaigus sezonui sulaukė Lietuvos futbolo specialistų ir mėgėjų pripažinimo, ir buvo vadinamas vienu iš geriausių čempionato žaidėju. Prancūzijos mieste Vilerbane gimęs ir užaugęs J. Manzorro profesionalaus futbolininko karjerą pradėjo antroje pagal pajėgumą šalies lygoje žaidžiančioje „Stade Reims“ ekipoje, o geriausius rezultatus demonstravo persikėlęs į Bulgariją. 2013-2014 m. Burgaso „Černomorets“ gretose jis sužaidė 30 rungtynių ir pelnė 3 įvarčius, o po to pusantro sezono gynė Sofijos „Slavia“ ekipos garbę. Su šia komanda Bulgarijos čempionate futbolininkas sužaidė 45 rungtynes ir įmušė 11 įvarčių. Dar du kartus jis pasižymėjo Bulgarijos taurės turnyre. 2016 m. pradžioje J. Manzorro buvo paskolintas Famagustos „Anarthosis“ komandai iš Kipro, o 2017 m. pradėjo „Paykan F.C.“ klube iš Irano. „Žalgirio“ sporto direktoriaus Mindaugo Nikoličiaus teigimu J.Manzorro klubo radaruose atsidūrė dar prieš kelis metus. „Mes Jeremy pažįstame labai senai. Jis buvo arti persikėlimo į „Žalgirį“ dar 2014 m. žiemą. Nors tada susitarti nepavyko, bet tarp mūsų susiklostė geri santykiai. Mes jį nuolat stebėjome ir palaikėme ryšį. Susiklosčius tam tikroms aplinkybėms praėjusią vasarą jis atvyko į Lietuvą ir prisijungė prie „Sūduvos“ komandos, už ką pastarosios ekipos vadovus galima tik pagirti. Nebuvo jokių abejonių, kad marijampoliečiai sudarė sutartį su labai aukšto lygio žaidėju. Jeremy tapus laisvu agentu, pasinaudojome proga ir jis persikėlė į „Žalgirį“. Tikimės, kad tinkamai pasiruošęs sezonui jis mūsų komandoje dar labiau atsiskleis ir bus labai svarbi 2018 m. „Žalgirio“ dėlionės dalis. Jis puikiai atitinka tokio žaidėjo, kokio mes ieškojome charakteristikas, jis yra – greitas, techniškas, gali žaisti tiek aikštės viduryje, tiek ir krašte, sugeba labai pavojingai atlikti standartines situacijas – kampinius, baudos smūgius. Yra didelė tikimybė, kad komandoje liks ir Serge‘as Nyuiadzi, tad kartu jie gali sudaryti pavojingą prancūzišką duetą. O pagal šiuos žaidėjus parinksime ir kandidatus į puolėjų poziciją“, – teigė M. Nikoličius.  Prisijungus J. Manzorro, „Žalgirio“ pirmoje komandoje jau yra 19 sutartis su klubu turinčių futbolininkų. Anot M. Nikoličiaus, šiuo metu vedamos derybos su dar penkiais kandidatais papildyti komandą. „Tikimės, kad per artimiausias kelias savaites turėsime visus atsakymus ir į treniruočių stovyklą Turkijoje komanda išvyks optimaliai sukomplektuota“, – pareiškė „Žalgirio“ sporto direktorius. Priminsime, kad treniruočių stovykla Turkijoje prasidės sausio 30 d. Iki tol „Žalgiris“ treniruosis Vilniuje, o sausio 20 ir 27 dienomis išmėgins jėgas kontrolinėse rungtynėse su „Žalgiris B“ ir RFS ekipa iš Latvijos. Pirmoji draugiška akistata su jaunaisiais žalgiriečiais „Sportimos“ manieže įvyks šį šeštadienį 13.30 val.