LFF taurės finalą pralaimėjęs sostinės klubas nuo artimiausių persekiotojų „Trakų“ yra atitrūkęs 13 taškų, tačiau net keturiomis rungtynėmis mažiau sužaidusi Marijampolės „Sūduva“ pagal prarastus taškus nuo čempionato lyderių atsilieka jau tik 5 taškais. Svečiams teko verstis be diskvalifikuotų Manto Kuklio, Darvydo Šerno ir Egidijaus Vaitkūno. Tuo pačiu, komandos treneriai nusprendė leisti pailsėti Elivelto ir Matijai Ljujičiui, kurie buvo palikti ant atsarginių suolo. Sėdėdamas ant jo mačą pradėti turėti ir Mamadou Mbodjis, tačiau jam teko žaisti nuo pirmųjų minučių, nes apšilimo metu paaiškėjo, kad blogai pasijautęs Slavko Blagojevičius išbėgti į aikštę negalės. Kovingame pirmajame kėlinyje kamuolį ilgiau kontroliavo vilniečiai, tačiau didelės grėsmės „Atlanto“ vartams nekilo. Pavojingiausias momentas prie klaipėdiečių vartų kilo 15-ą minutę, kai standartinės situacijos metu po Bahrudino Atajičiaus aštraus perdavimo kamuolio nepasiekė Linas Klimavičius. „Žalgirio“ gynėjas sužaidė labai patikimai prie savo vartų, kai, svečiams praradus kamuolį aikštės viduryje, uostamiesčio ekipa surengė žaibišką ataką, o jos smaigalyje atsidūrusio Domanto Šimkaus smūgį L.Klimavičius blokavo krisdamas varžovui po kojomis. Prieš pertrauką už galvos griebėsi Nemanja Ivanovas. „Atlanto“ gynėjas kampinio metu smūgiavo galva, o kamuolys po rikošeto praskriejo visiškai šalia virpsto. Antrą mačo pusę „Žalgiris“ pradėjo kur kas aktyviau, kėlė kelis kampinius prie varžovų vartų, bet klaipėdiečių gynyba klaidų nedarė. Vartininkui Arkadijui Želninui teko įsijungti žaidimą ir sugauti Mahamane’o Traore smūgį po rikošeto. Vėliau jaunasis „Atlanto“ vartininkas sugriebė kamuolį po stipraus Liviu Antalio smūgio. Greitos atakos metu savo komandą gelbėjo ir Džiugas Bartkus, kai po Dmitrijaus Mazalevskio perdavimo kamuolys klastinga trajektorija nuskriejo į vartų stačiakampį. Įsibėgėję žalgiriečiai toliau skubėjo į priekį, pavojingai šalia vartų šovė Vytautas Lukša, tačiau į priekį 65-ą minutę išsiveržė „Atlantas“. Įkirtęs į baudos aikštelę D.Mazalevskis buvo nugriautas D.Bartkaus, ir pats realizavo skirtą baudinį. Po įvarčio aikštėje ėmė gausėti emocijų, futbolininkai audringai reaguodavo į teisėjo sprendimus. Likus žaisti ketvirtį valandos, pasipylė ir kraujas, nes dvikovos metu galva buvo prakirsta po keitimo aikštėje pasirodžiusiam brazilui Elivelto. „Žalgirio“ spaudimas davė vaisių 78-ą minutę. Standartinės situacijos metu klaipėdiečiams kamuolį atmušti pavyko, bet jis nukrito Elivelto, kuris sugebėjo tiksliai smūgiuoti trijų žaidėjų apsuptyje. Po penkių minučių svečiai galėjo išsiveržti į priekį, bet eilinės standartinės situacijos metu už galvos griebėsi L.Klimavičius, iš puikios pozicijos mušęs šalia vartų. Netrukus A.Želninui teko gaudyti dar vieną Elivelto bandymą. Paskutinę rungtynių minutę po Diego Oyarzuno klaidos gerą progą įmušti turėjo „Atlantas“, bet greitos atakos metu svečius išgelbėjo D.Bartkus, sugebėjęs atremti link vartų įkirtusio Dmitrijaus Germano smūgį. Klaipėdos „Atlantas“ – Vilniaus „Žalgiris“ 1:1 (0:0) „Atlantas“: A. Želninas, N. Ivanovas, S. Juška, M. Fridrikas, I. Kalpačiukas, S. Rakauskas, D. Andronikas, D. Šimkus, D. Germanas, D. Mazalevskis, T. Labukas (79 min. M. Beneta). „Žalgiris“: D. Bartkus, R. Baravykas, D. Oyarzunas, L. Klimavičius, D. Slijngardas, S. Blagojevičius, M. Traore, D. Romanovskis (59 min. Elivelto), V. Lukša, L. Antalis, B. Atajičius. Įvarčiai: D.Mazalevskis (65 iš baudinio); Elivelto (78). Geltonos kortelės: D.Šimkus (16), I.Kalpačiukas (78); L. Klimavičius (41), D.Oyarzunas (69). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): 1. Vilniaus „Žalgiris“ 26 17 7 2 51:18 58 2. Trakų „Trakai“ 25 12 9 4 38:21 45 3. Marijampolės „Sūduva“ 22 11 8 3 43:26 41 4. Klaipėdos „Atlantas“ 25 7 9 9 28:27 30 5. Utenos „Utenis“ 25 7 8 10 20:37 29 6. Kauno „Stumbras“ 25 4 10 11 21:35 22 7. Jonavos „Jonava“ 24 5 7 12 23:37 22 8. „Kauno Žalgiris“ 24 3 6 15 16:39 15 Rezultatyviausi čempionato žaidėjai: D. Šernas („Žalgiris“) – 14, A. Paniukovas („Atlantas“) ir Elivelto („Žalgiris“) – po 11, M. Maksimovas („Trakai“) – 10, K. Laukžemis („Sūduva“) – 7.