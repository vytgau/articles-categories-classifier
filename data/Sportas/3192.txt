Artėjančių susitikimų metu daugiausiai vilčių dedama į užsienyje žaidžiančias pajėgiausias šalies rankininkes. Praėjusiais metais Vengrijoje „Kišvarda“ klube žaidusi Marija Gedroit prisijungė prie Živilės Jurgutytės ir Leverkuzeno „Bayer“ klubo. Jau praėjusioje atrankoje būtent šios dvi rankininkės darė daugiausiai problemų varžovėms, o žaidimas drauge viename klube jų ryšius aikštėje turėtų tik dar labiau sustiprinti. „Bayer“ Vokietijos pirmenybių starte žaidžia užtikrintai – 2 pergalės iš trijų rungtynių ir prie to daug prisideda ir gerai rungtyniaujančios lietuvaitės. Vis daugiau tikimąsi ir iš sesių Ivanauskaičių, kurios šiais metais pradėjo legionierių karjeras. Roberta Ivanauskaitė prisijungė prie antroje pagal pajėgumą Danijos lygoje žaidžiančios „Fredericia“ komandos, o Brigita papildė pajėgiausios Norvegijos lygos klubo gretas. Nuo šio sezono ji rungtyniauja „Fredrikstad“ ekipoje, kuri driokstelėjo sezono pradžioje ir yra viena lygos lyderių. Dar dvi rankininkės prie ekipos prisijungia iš Islandijos aukščiausios lygos. Tiek Dianai Šatkauskaitei, tiek Gretai Kavaliauskaitei ši šalis ir jos pirmenybės jau puikiai pažįstamos, todėl jų rezultatai ten su kiekvienais metais tik gerėja. Priešpaskutiniame ture abi Lietuvos rankininkės susitiko tarpusavyje ir abi jos pelnė po 6 įvarčius. Taigi, šių dviejų žaidėjų svaraus indėlio taipogi galima tikrai tikėtis. Iš Lietuvoje rungtyniaujančių rankininkių be abejo daugiausiai rinktinėje yra „ACME – Žalgirio“ ir „Garliavos SM – CASCADOS“ merginų. Dauguma jų jau žino, ką reiškia vilkėti nacionalinius rinktinės marškinėlius. Laimos Bernatavičiūtės bei Audingos Kniubaitės sukaupta patirtis, Gretos Rinkevičiūtės ir Simonos Kazlauskaitės jaunatviška energija turėtų tapti stipria paspirtimi mūsų nacionalinei moterų rinktinei. Šio atrankos ciklo metu prie trenerių štabo prisijungė dar vienas strategas iš Danijos. Mikkelis Staffensenas, anot Bo Miltono Anderseno, daugiausiai dirbs ties taktiniu pasirengimu rungtynėms ir varžovų analize. Šis treneris prisijungė prie vyriausiojo stratego Bo Miltono Anderseno ir Larso Pederseno. Prieš artėjančius susitikimus Bo Miltonas Andersenas džiaugėsi, kad treniruočių metu jau matosi prieš tai buvusių stovyklų įdirbis: „Džiugu, kad nereikia visko pradėti iš naujo. Tas darbas, kurį padarėme iki šiol niekur nedingo ir merginos per treniruotes atrodė tikrai pasirengusios. Be abejo laukia labai sunkios dvejos rungtynės, tačiau turime ieškoti savų ginklų. Visų pirma turime išnaudoti savo privalumus gynyboje, o jeigu sugebėsime apsiginti prieš vokietes, tuomet puolime bus tikrai lengviau. Vokietės besigindamos poziciškai atrodo labai stipriai ir tos dvikovos viena prieš vieną mums gali būt itin sunkios, todėl esant galimybei turime išnaudoti greitą puolimą“. Paklaustas apie tikslus artėjantiems susitikimams treneris neslėpė, kad favoritėmis yra varžovės, tačiau abejose rungtynėse bus siekiama taškų: „ Mes dar esame kūrybos procese, tačiau nepaisant to sieksime taškų. Jeigu mums pavyks iškovoti taškus per šiuos du mačus – būtų labai gerai. Tačiau visų pirma mes turime žaisti taip, kad būtume tų taškų verti. Mums nereikia vienadienio rezultato – norime stabilaus ir kryptingo rinktinės augimo.“ Klubą tarpsezoniu pakeitusi ir į vieną stipriausių lygų Europoje persikėlusi rinktinės kapitonė Marija Gedroit kalbėdama apie žaidimą Vokietijoje išliko kukli: „Pradžioje visada būna sunkumų, reikia peržengti kalbos barjerus, apsiprasti naujoje vietoje. Dabar prabėgus dviems mėnesiams jau pradedu po truputėlį atrasti save naujame klube“. Paklausta apie galimas komandos stiprybes šių artėjančių rungtynių metu Marija neslėpė to, kad varžovės laukia itin galingos, tačiau, anot jos, nuotaikos komandoje išlieka kovingos. „Merginos tikrai nuoširdžiai dirba treniruotėse ir kažkada tai turi duoti vaisių. Laukia dvejos nelengvos rungtynės su itin pajėgiomis rinktinėmis, tačiau mūsų tikslas sužaisti taip, kaip mes galime ir tada jau galvoti apie kažkokį tai rezultatą“, – sakė kapitonė.