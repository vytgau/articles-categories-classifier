Tai bus pusvidutinio svorio kategorijos (iki 66,7 kg) atstovų akistata. 27-erių metų 171 cm ūgio O. Figueroa profesionalų ringe dar nepatyrė nė vieno pralaimėjimo. Jis šventė 26 pergales (18 jų – nokautu), vieną kovą baigė lygiosiomis. Šis amerikietis 2013-2014 metais buvo WBC (Pasaulio bokso tarybos) planetos čempionas lengvojo svorio kategorijoje (iki 61,2 kg). Tai bus tik pirma jo kova nuo 2015 metų gruodžio. O. Figueroa iš rikiuotės ilgam buvo iškritęs dėl dažnų rankos traumų. 33-ejų metų 173 cm ūgio R. Guerrero profesionalų varžybose laimėjo 33 kovas (18 nokautų), 5 kartus nusileido varžovams, o viena akistata baigėsi taikiai. Pastaruoju metu šį atletą persekioja nesėkmės. Jis pralaimėjo dvi paskutines kovas ir keturias iš pastarųjų šešių. R. Guerrero buvo pasaulio čempionas dviejose svorio kategorijose. Jis 2006-2008 metais nešiojo IBF (Tarptautinės bokso federacijos) puslengvio (iki 57,2 kg) svorio kategorijos nugalėtojo diržą. 2009-2010 metais R. Guerrero buvo antro puslengvio svorio (iki 59 kg) IBF čempionas. Jam taip pat priklausė WBA (Pasaulio bokso asociacijos) ir WBO (Pasaulio bokso organizacijos) planetos laikinojo čempiono titulas lengvo svorio kategorijoje (2011) ir laikinasis WBC nugalėtojo diržas pusvidutiniame svoryje (2012-2013). Pasak daugelio bokso specialistų, savaitgalio mūšio favoritas yra O. Figueroa, tačiau jam koją gali pakišti ilga pertrauka be oficialių kovų. R. Guererro nusiteikęs įrodyti, kad pastarojo meto kluptelėjimai yra atsitiktinumas. Dvikovos pakartojimą bus galima stebėti sekmadienį 8.25 val.