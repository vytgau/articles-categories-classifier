Po triumfo prestižiniame „Australian Open“ turnyre R. Federeris buvo nesustabdomas ir ATP „World Tour 500“ serijos varžybose „Rotterdam Open“. Šveicarų maestro finale vos per 55 minutes 6:2, 6:2 sutriuškino bulgarą Grigorą Dimitrovą (ATP 5) ir iškėlė į viršų jau 97-ą trofėjų karjeroje. „Tai tikrai viena iš tų savaičių, kurių niekada gyvenime neužmiršiu. Neįtikėtina laimėti 97-ą titulą ir susigrąžinti pirmos pasaulio raketės vardą“, – džiaugėsi jis. Iš tiesų po daugiau nei po penkerių metų pertraukos (nuo pat 2012 m. lapkričio 4 d.) R. Federeris jau pirmadienį grįš į pasaulio teniso viršūnę – naujame ATP reitinge jis aplenks ispaną Rafaelį Nadalį. Įdomu, kad pirmą kartą R. Federeris ATP Nr. 1 tapo daugiau nei prieš 14 metų – 2004-ųjų vasario 2-ą dieną. Gyva teniso legenda po pusės metų kelio traumos dramatiškai grįžo į kortus 2017 metų sausio 17-ą dieną ir pradėjo savo kelią į viršūnę šluodamas varžovus nuo savo kelio. Šveicaras laimėjo 65 dvikovas ir pralaimėjo vos 5, o tą laikotarpį papuošė trys iš penkių įmanomų „Didžiojo kirčio“ nugalėtojo titulų ir trys „Masters“ trofėjai. R. Federeris pelnytai yra vadinamas geriausiu ir tituluočiausiu visų laikų teniso žaidėju – ant jo trofėjų lentynos puikuojasi rekordinis Didžiojo kirčio turnyrų nugalėtojo prizų skaičius (20).  R. Federerio rekordų šūsnis: Daugiausiai savaičių 1-oje ATP reitingo pozicijoje: 303 savaitės. Iš paskos seka Pete'as Samprasas (286) ir Ivanas Lendlas (270). Vyriausias Nr. 1 vyrų reitinge: Federeriui 36 metai. Prieš tai vyriausias šioje pozicijoje buvo Andre Agassi su 33 metais ir 4 mėnesiais. Ilgiausias laikotarpis, kurio prireikė tenisininkui, kad sugrįžtų į Nr. 1 poziciją. R. Federeris čia vėl nuo rekordo nustūmė A. Agassį – amerikietis grįžo į viršūnę po 3 metų ir 142 dienų pertraukos (1996-1999 metai). Kita garsenybė Jimmy Connorsas tokį sugrįžimą pasiekė per 3 metus ir 65 dienas. Ilgiausias laiko tarpas nuo dienos, kai pirmą kartą užkopė ant ATP lyderio laiptelio iki sugrįžimo ant jo: R. Federerio atveju tai užima 14 metų ir 17 dienų. Kitas sąraše – Rafaelis Nadalis su 9 metais ir 184 dienomis, trečias – J. Connorsas su 8 metais ir 339 dienomis.