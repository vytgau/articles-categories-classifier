Kaip vieną esminių dalykų, sukursiančių geresnes sąlygas žmonėms gyventi ir verslui vystyti Ž. Savickas įvardijo būtinybę keisti mokesčių sistemą. Kalbėdamas apie tai galiūnas pradėjo iš toli: „Šalyje turi būti darbo, o kad būtų darbo – darbo vietų. Lietuva turėtų išsiskirti Europos sąjungoje kaip palankiausias sąlygas turinti šalis. Ko reikia? Užtektų visų šalių mokestinių sistemų analizės, o pasisėmus patirties, pritaikyti mažiausius mokesčius mūsų šalyje. Verslas greitai persiorientuoja ir investuoja į tokią šalį“. Jis pabrėžė, kad mokesčiai turi būti stabilūs ir nekeičiami. „Juos reikėtų sumažinti ir padaryti paprastesnius. Jei turi verslą ir reikia mokėti 10 skirtingų mokesčių, tai gal geriau būtų perpus mažiau? Norėtųsi paprastesnio tų mokesčių administravimo“, – teigė jis. Anot Big Z, tai pritrauktų naujų investicijų ir sukurtų naujų darbo vietų. „Turime didžiausią šešėlį Europos sąjungoje. Jį reikėtų ištraukti į šviesą. Visi bijo mokesčių mažinimo, neva atsivers biudžete skylė. Bet tuomet reikia rimtai su mokesčių sistema dirbti, kad tą šešėlį panaikintų. Kai maži mokesčiai, tuomet sumoki ir esi ramus, o kai dideli – daug įmonių nemoka, kad išgyventų, nebankrutuotų. Į tai reikia atsižvelgti. Ne visos verslo rūšys tokios pelningos ir pajėgia sumokėti mokesčius“, – dalijosi mintimis galiūnas. Paklaustas, kodėl tokia atrodytų paprasta ir aiški schema neįgyvendinta iki šiol Ž. Savickas rėžė: „Trukdo trumparegiškumas ir asmeniniai politikų motyvai. Pastarieji nori vėl ir vėl būti išrenkami. Sumažinus mokesčius biudžeto surinkimas metus ar kitus gali sumažėti, bet mokesčių reforma – ilgalaikė. Ji duos savo vaisius už 5, 10 ar 20 metų. Tačiau šį vaisių bus skanu valgyti. Politikai dažniausiai mąsto tik ketverius metus į priekį, o kas bus už penkerių jiems nebe taip svarbu“. Anot jo, galbūt kitaip mąstyti privers po 2020 metų užsisukęs Europos sąjungos pinigų kranelis, o vienas pirmųjų žingsnių tuomet ir turėtų būti mokesčių sistemos optimizavimas. Prie antrosios idėjos keturis kartus pasaulio galiūnų čempionas stabtelėjo trumpai – mūsų šalies prioritetas turėtų būti nemokamas aukštasis mokslas. „Turime turėti aukšto lygio išsilavinusių specialistų. Su pigia darbo jėga nieko nenuveiksi. Turi būti stiprinamas mokslas. Yra valstybių su nemokamu mokslu ir Lietuva turėtų į tai investuoti“, – teigė jis. Big Z atkreipė dėmesį į „nutekantį protą“ – gabus jaunimas studijuoja šalyse, kur mokslas nemokamas, o tuomet, gavę gerus darbus, ten ir lieka. „Reikėtų ne tik užtikrinti nemokamą ar bent iš dalies nemokamą mokslą Lietuvoje, bet ir gerinti jo kokybę, pritraukti daugiau dėstytojų iš užsienio“, – kalbėjo jis. Imdamasis trečiosios idėjos Ž. Savickas prakalbo apie brangiausią žmogaus turtą – sveikatą. Nenuostabu, kad apie tai galiūnas pasakojo daugiausiai – su sportu, sveiku gyvenimo būdu, fiziniu aktyvumu jis susiduria kasdien. Jo nuomone, medicina Lietuvoje yra pati neūkiškiausia sritis, jei kalbama apie protingą pinigų panaudojimą. „Gydome ne priežastis, o pasekmes. Vaistai kainuoja, eilės ligoninėse. Jei tuos pinigus protingu procentu investuotume į prevenciją, žmonės būtų skatinami gyventi sveikai, – įsitikinęs sportininkas. O pradėti reikėtų nuo mokyklų – daugiau kūno kultūros pamokų, užtikrinti sporto būreliai – krepšinis, futbolas, tinklinis, rankinis, lengvoji atletika ir kiti. „Kiekvienoje mokykloje įrengčiau nedidelę treniruoklių salę, kur moksleiviai galėtų nemokamai sportuoti. Mokyklai tai nebūtų didelė investicija, bet vaikai galėtų sportuoti po pamokų ir laisvalaikiu. Padaugėtų žmonių, kurie rūpinasi sveikata“, – neabejojo jis. Big Z, dar kartą grįždamas prie kūno kultūros pamokų, siūlė ir teorinius užsiėmimus, kur būtų paprastai aiškinama treniruočių metodika ir diegiami sveikos gyvensenos pagrindai. „Tokios pamokos yra būtinos. Vaikai skaito knygas, sprendžia uždavinius, bet nueina į parduotuvę ir į save kemša „šiukšles“, o ne maistą, kuris padėtų išlikti sveikiems, – komentavo Ž. Savickas. – Dažnai žmonės tiesiog nežino. Jei šeimoje nėra sveikos gyvensenos tradicijų, tai valgomos „sasiskos“ ir kitas „brudas“. Mokykloje vaikai gautų žiupsnelį žinių, kas yra sveika gyvensena. Tai neturėtų būti sveikuoliškos maniakiškos pamokos, bet tiesiog supažindinimas, kaip kiekvienas produktas veikia kūną“. Tęsdamas idėją apie sveiką gyvenseną pašnekovas bedė pirštu į kitą aktualų dalyką – daug brangesnius nei įprasti sveikus produktus. „Žmonės dabar taupo savo sveikatos sąskaita. Nesiūlau kažko, kaip cukraus mokestis. Tiesiog sveikiems produktams turėtų būti taikomas lengvatinis mokesčių tarifas arba visai be PVM. Suomijoje tai seniai veikia. Sveikiems produktams – 10 proc. tarifas, o visiems kitiems – apie 20. Ir tokių šalių yra daugiau“, – pasakojo jis. Ž. Savicko nuomone, turėtų pasikeisti ir sveikatos draudimo sistema: „Jei žmogus sveikatos draudimą mokėtų ne į bendrą katilą, o į savo kortelę, galėtų tuos pinigus išleisti ne tik vaistams, bet ir sveikatinimui, masažams, sporto klubams, baseinui ir panašiai. Tai būtų kompleksiška ir plati sistema, skatinanti žmones judėti“. Big Z atkreipė dėmesį, kad Lietuvoje savivaldybės 90 proc. pinigų išleidžia profesionaliam sportui, o masiniam, svarbiausiam, lieka kokie 5-10 proc. „Profesionalus sportas brangus, jam išlaikyti turėtų būti pritaikyta mokesčių sistema, rėmėjai ir jų pinigai. Valstybė turi padėti, bet tai neturėtų būti prioritetas“, – tvirtino galiūnas. Apie galimybę diegti sveikus gyvenimo principus jau nuo mažens projekte „Idėja Lietuvai“ kiek anksčiau DELFI kalbėjo ir kita Lietuvos sporto legenda dukart olimpinis ir dukart pasaulio disko metimo čempionas Virgilijus Alekna.