Anksčiau šalies jaunimo rinktinėms atstovavęs 26 m. T. Simaitis pastaruosius dvejus metus praleido Azerbaidžane, kur gynė Gendžės „Kapaz“ komandos vartus. Su šiuo klubu Azerbaidžano futbolo pirmenybėse užėmė penktą vietą, o praėjusiame sezone buvo iškovoję teisę varžytis UEFA Europos lygos atrankoje. 1,87 m vartininkas šiame sezone sužaidė 17 rungtynių, per kurias 6 kartus savo vartus išsaugojo sausus. Anksčiau T. Simaitis rungtyniavo „Šiaulių“, Pakruojo „Kruojos“, „Klaipėdos Granito“ ekipose, o Rumunijos Galačio „Otelul“ klube ragavo ir legionieriaus duonos. Moldovos futbolininkas P. Leuca savo karjerą pradėjo Ukrainoje, kur žaidė Oleksandrijos PFK klube. 26 m. 1,91 m centro puolėjas savo pasirodymą toliau tęsė gimtojoje šalyje, kur atstovavo „Academia Chisinau“, „Iskra-Stali Ribnita“, „Milsami Orhei“, „Dacia Chisinau“ klubams. Paskutinė jo stotelėje Moldovoje tapo „CF Ungheni“ ekipa, su kuria šalies čempionate praėjusiame sezone užėmė 11 vietą. Iš viso P. Leuca Moldovos čempionate sužaidė 80 rungtynių, per kurias pelnė 23 įvarčius. Puolėjas yra žaidęs ir už savo šalies jaunimo (U-21) rinktinę. Birželio pabaigoje klubas pasirašė sutartį su Ukrainos atakuojančiu saugu Kirilu Siličiumi bei atsisveikino su Kirilu Čiuchlėjumi, Davidu Makaradze, Vitalijumi Barinovu, Karoliu Saliku ir Juliumi Aleksandravičiumi.