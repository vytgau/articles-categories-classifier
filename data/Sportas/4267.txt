Iš pagrindų atsinaujinęs Utenos „Utenis“ jau spėjo sudrebinti A lygą, namuose 1:0 nugalėdamas vieną lygos lyderių Marijampolės „Sūduvą“. Pasak naujojo komandos kapitono, ispano Guillermo Smitarello, ši pergalė dar labiau suartino komandą. Šiuo metu Utenos ekipa ruošiasi trečiadienio dvikovai su Klaipėdos „Atlantu“, kuri „Utenio“ stadione prasidės trečiadienį 18 val. – Kiek laiko jau esate Utenoje?, – utenosutenis.lt paklausė G. Smitarello. – Aš čia atvykau pačią pirmą vasaros dieną, todėl nebegalite manęs vadinti naujoku Utenoje (juokiasi). Man čia patinka. Miestas puikus, vakare labai gražu. Kiek nustebino, kad jis labai tylus, bet tai tik privalumas, nes galime visiškai susitelkti į futbolą. – Ką žinojote apie Lietuvą ir „Utenį“ prieš čia atvykdamas? – Iš esmės nieko. Bet pokalbis su treneriu Davidu Campana buvo lemtingas, po jo aš nutariau čia atvykti. Treneris pasakojo, kad čia gražus miestelis, kuris myli futbolą. Prieš atvykdamas daug skaičiau apie Uteną ir Lietuvą, apie „Utenį“. – Ar pažinojote kuriuos nors „Utenio“ žaidėjus? – Ne, niekada nebuvau komandoje su kuriuo nors iš futbolininkų. Bet varžytis, ko gero, kažkada buvo tekę. – Tapote naujuoju komandos kapitonu. Kieno tai buvo sprendimas? – Kažkurį vakarą prie manęs atėjo treneris D. Campana ir pasakė man, jog norėtų mane matyti su kapitono raiščiu. Dėl to aš esu labai laimingas, nes jis pasitikėjo manimi. – Rungtynės su Marijampolės „Sūduva“ daugumai buvo pirmosios A lygoje. Kaip komanda jautėsi prieš jas? – Mes labai jaudinomės, bet buvome pasiruošę. Žinojome, kad daug kas mumis abejoja, todėl privalėjome įrodyti savo vertę. Esam laimingi iškovoję 3 taškus. Kada teisėjas švilpuku baigė rungtynes, mes visi supuolėme į krūvą - labai džiaugėmės. Pergalė mus suartino. – Kitas rungtynes žaisite su Klaipėdos „Atlantu“, kaip sekasi ruoštis šiam mačui? – Mes esame pasiruošę ir dirbame labai sunkiai. Jei žaisime taip, kaip prieš „Sūduvą“, o aš tuo ir neabejoju, tai būtinai laimėsime. Visų nuotaikos geros, visi motyvuoti laimėti. Kiek žinau, pergalės atveju pakiltume į ketvirtąją vietą lentelėje, bet ties tuo sustoti tikrai neketiname.