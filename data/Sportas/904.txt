Sporto teismas Šveicarijoje oficialiai atskleidė, kad pirmajame teste buvo rasta 8069 nanogramai preparato ruso dopingo mėginio mililitre, o dopingo B mėginyje – 5721. Tai – rekordinis meldoniumo kiekis, aptiktas sportininko organizme. Skelbiama, kad iki šiol rekordinė meldoniumo, kuris yra uždraustas nuo 2016-ųjų sausio 1-osios, koncentracija sportininko organizme buvo 1428 nanogramai dopingo mėginio mililitre. Pastarasis dopingo testas buvo atliktas Kelno laboratorijoje, tačiau sportininko pavardė neįvardijama. Palyginimui, garsios Rusijos tenisininkės Marijos Šarapovos mėginyje dopingo koncentracija siekė tik 890 nanogramų mililitre. Rusė dėl šio pažeidimo buvo diskvalifikuota 18-ai mėnesių, vėliau jos diskvalifikacija sumažinta. Pagautas A. Krušelnickis neigė vartojęs dopingą. Anot jo paties, draudžiami preparatai organizme galėjo atsirasti su viešbutyje vartotu vandeniu. Jis kėlė versiją, neva kažkas galėjo slapta įsilaužti į jo kambarį ir į vandenį įmaišyti draudžiamą medžiagą. Sportininką palaikė ir įvairios Rusijos organizacijos bei aktyvistai. Dėl šio pažeidimo A. Krušelnickis neteko Pjongčango olimpinėse žaidynėse iškovoto bronzos medalio, kurį kartu su žmona Anastasija Bryzgalova iškovojo bronzą pirmą kartą surengtose mišrių porų varžybose. Rusijos duetas kovoje dėl trečiosios vietos 8:4 nugalėjo norvegus Kristin Skaslien ir Magnusą Nedregotteną. Aptikus pažeidimą Rusijos pora buvo diskvalifikuota iš olimpinių žaidynių, o jos pasiektas rezultatas – panaikintas. „Deja, mes turime atsisveikinti su olimpiniu bronzos medaliu. Aš labai tikiuosi, kad tai yra laikina“, – dar prieš dopingo B testo duomenų pasklebimą teigė Rusijos akmenslydžio federacijos prezidentas Dmitrijus Sviščevas, tačiau po pastarosios informacijos visos rusų viltys žlugo.