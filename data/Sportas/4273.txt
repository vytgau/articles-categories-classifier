Puolėjas, kuris daug metų buvo laikomas vienu geriausių ledo ritulininkų už Nacionalinės ledo ritulio lygos (NHL) ribų, įkliuvo 2016-2017 m. KHL čempionato metu. Sportininkui Tarptautinė ledo ritulio federacija (IIHF) skyrė dvejų metų trukmės diskvalifikaciją, truksiančią iki 2019-ųjų gegužės 22 d. „Sport-Express“ duomenimis, sportininko dopingo mėginiuose rasti du draudžiami preparatai – pseudoefederinas ir hidrochlorotiazidas. Pati ledo ritulio žvaigždė išsigynė vartojusi dopingą. „Šimtu procentų esu įsitikinęs, kad dopingo aš nevartojau. Tačiau dabar ši žinia pasklido po visą pasaulį. Žmonių mintyse žodis „dopingas“ iš karto siejamas su stimuliatoriais ir anaboliniais steroidais. O mano organizme aptiko kažkokį šlapimą varantį pereparatą. Aš norėčiau, kad medikai įvertintų esamą situaciją ir žmonėms paaiškintų, kad aš nevartojau jokių stimuliatorių“, – aiškino D. Zaripovas. Ilgametis Rusijos rinktinės narys pastaruosius keturis sezonus atstovavo Magnitogorsko „Metalurg“ klubui. Taip pat pranešama, kad iki 2018-ųjų rugsėjo diskvalifikuoti dar du KLH žaidę ledo ritulininkai – kanadietis gynėjas Derekas Smithas ir rusas gynėjas Andrejus Konevas.