104-ųjų prestižinių dviračių lenktynių „Tour de France“ 19-ąjį etapą penktadienį laimėjo norvegas Edvaldas Boasonas Hagenas (Edvald Boasson Hagen, „Dimenson Data“). Jis 222,5 km nuvažiavo per 5 val. 6 min. 9 sek. Antrąją vietą užėmė vokietis Nikias Arndtas („Sunweb“, +5 sek.), trečiąją - belgas Jensas Keukeleire („Orica-Scott“, +17 sek.). Lenktynių lyderiu išliko nugalėtojo titulą ginantis britas Christopheris Froome'as („Sky“). Jis ketvirtadienį finišavo 27-as (+1.37). Antrąją vietą užimantį prancūzą Romainą Bardet jis lenkia 23 sek., o trečiąją vietą užimantį kolumbietį Rigoberto Uraną – 29 sek. Palyginimui, ketvirtoje vietoje esantis ispanas Mikelis Landa nuo lyderio atsilieka 1 min. 36 sek., o 10-oje vietoje esantis ispanas Alberto Contadoras – 8 min. 34 sek. Toks nedidelis antros ir trečios vietos atsilikimas reiškia, kad lenktynių čempionas bus nulemtas šeštadienį, atskiro starto lenktynėse – 22,5 km dviratininkai turės įveikti Marselio gatvėmis. Iš viso klasifikuoti 167 dviratininkai. Lenktynės, kurias sudaro 21 etapas, baigsis sekmadienį Paryžiuje. Visgi paskutinis jų etapas jau yra tik simbolinis ir nieko nebelemia.