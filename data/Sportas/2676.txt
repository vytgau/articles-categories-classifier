Vasarą už 90 mln. svarų sterlingų į Mančesterį persikėlęs R. Lukaku sulaukia vis daugiau kritikos dėl įvarčių sausros. Ją nutraukti belgas ketino UEFA Čempionų lygoje dvikovoje, tačiau jo norui nebuvo lemta išsipildyti. 77-ąją minutę lietuvis Gediminas Mažeika paskyrė 11 metrų baudinį į „Benfica“ vartus ir kamuolį prieš šios žymos pasistatęs Romelu ruošėsi atlikti smūgį. Visgi tuomet prie jo priėjo komandos draugas Anderas Herrera ir perėmė šią atsakomybę. Tačiau galiausiai ir ne jam teko galimybę įtvirtinti komandos persvarą. Netrukus į baudos aikštelę įžengė olandas Daley Blindas, kuris sėkmingai nuginklavo jaunąjį Portugalijos ekipos vartų sargą bei padvigubino „raudonųjų velnių“ persvarą iki 2:0. ManU penalty 😂😂😂. Lukaku 👀... Herrera 👀... Blind 👀💪😁. #ucl #ManUtd pic.twitter.com/nHqyPvO87Q— Aleksi Valavuori (@Valavuori) October 31, 2017  „Žaidėjai gerbė mano sprendimą. Istorijos pabaiga, – pareiškė J. Mourinho. – Savo sprendimą realizuoti baudinį Blindui patikėjau remdamasis pastaruoju metu atliktu treniruočių procesu. Nematau tame dramos, nes jos paprasčiausiai čia nėra.“ Tiesa, šio incidento galbūt ir nebūtų įvykę, jeigu ne susiklosčiusios aplinkybės. Mušti 11 metrų baudinius šioje akistatoje buvo patikėta Anthony Martialiui, tačiau jis dar pirmo kėlinio pradžioje to sėkmingai atlikti nesugebėjo. Be to, kai buvo paskirtas antrasis baudinys, 21-erių prancūzo apskritai net nebebuvo aikštėje. „Man United“ svečius iš Lisabonos savų žiūrovų akivaizdoje pranoko 2:0 ir Čempionų lygoje šventė ketvirtą pergalę iš tiek pat galimų. Su 12 taškų Mančesterio klubas užtikrintai rikiuojasi A grupės viršūnėje.