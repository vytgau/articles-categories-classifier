Ir išties šeštadienį dieną šalčio netrūko: spaudė keliolikos laipsnių minusas, bet norinčiųjų išbandyti stingdančiai ledinį vandenį ir įveikti eketėje 25 metrus netrūko. Į varžybas registravosi ir užsieniečiai iš Ispanijos, Čekijos ir Prancūzijos, skelbia sveikuoliai.lt. Iš viso ledinį vandenį išbandė apie 150 drąsuolių. Tiesa, startas kiekvienam jų kainavo po 5 eurus. Didžiulėje eketėje buvo suformuoti trys plaukimo takeliai. Per kiekvieną plaukimą startuodavo po tris drąsuolius, nepabūgusius ledinio vandens. Kiekvienas „ruonis“, įveikęs sėkmingai distanciją, gavo atminimo medalį, o amžiaus grupėje buvo apdovanojamos pirmos trys vietos. Tokias varžybas antrus metus iš eilės suorganizavo Lietuvos sveikuolių sąjunga, o jų idėja kilo šios sąjungos prezidentui Simonui Dailidei. „Lietuvoje to nėra buvę, seniai Palangoje sveikuolių sąjunga organizavo 15 metrų plaukimą, bet tokio atstumo, kokios dažniausiai vyksta plaukimo ekete varžybos kitose valstybėse, mūsų šalyje dar nėra buvę“, – sveikuoliai.lt svetainei sakė Lietuvos sveikuolių sąjungos prezidentas. Anot jo, visi šeštadienį startavę dalyviai sėkmingai įveikė distanciją, jokių netikėtumų nebuvo. „Svarbu, kad tai nėra sportinės varžybos, siekiama ne greičio ar rezultato. Pirmą kartą dalyvaujantiems užtenka praplaukti savo greičiu, pažiūrėti savo galimybes, kiti, kam tai ne naujiena, tiesiog plaukia kaip gali greičiau, nes, visgi, ne vasara“, – šypsojosi S. Dailidė. Varžybų nuostatai rungtynių metu griežtai draudė rūkyti ar vartoti alkoholinius gėrimus. Už šio punkto pažeidimą dalyviui grėsė diskvalifikacija. Varžybų tikslas – populiarinti maudynes lediniame vandenyje, stiprinti imunitetą, gerinti sveikatą ir fizinę ištvermę.  