Paskutinę planetos čempionato Budapešte (Vengrija) dieną estafetės atrankos varžybose grūmėsi trys panevėžiečiai – Danas Rapšys (nugara), Andrius Šidlauskas (krūtine) ir Simonas Bilis (laisvu stiliumi) – bei kaunietis Deividas Margevičius (peteliške). Lyginant su 2015-ųjų pirmenybėmis Kazanėje (Rusija), kur lietuviai užfiksavo nacionalinį rekordą (3 min. 35,30 sek.), pasikeitė net 75 proc. brigados sudėties. Vienintelis D. Rapšys jau buvo ragavęs estafetės skonio pasaulio čempionate. A. Šidlauskas nukonkuravo Giedrių Titenį, D. Margevičius – Tadą Duškiną, o S. Bilis – į Budapeštą nevykusį Mindaugą Sadauską. Bet naują kvartetą dar reikės sustyguoti – sekmadienį lietuviai finišavo per 3 min. 36,75 sek. ir bendroje įskaitoje aplenkė tik prie autsaiderių priskiriamus Egiptą, Indoneziją, Paragvajų bei Latviją. Antrame atrankos plaukime D. Rapšys ir A. Šidlauskas dar laikėsi ketvirti įkandin lyderių Rusijos, Didžiosios Britanijos ir Kinijos, D. Margevičius smuktelėjo į šeštą, o S. Bilis – į septintą poziciją. Greičiausi atrankoje buvo kitame plaukime startavę amerikiečiai (3 min. 29,66 sek.), o nuo paskutinį aštuntą bilietą į finalą gavusių baltarusių Lietuvos komandą skyrė 2,92 sek. „Laikas galėtų būti daug, daug geresnis“, – tokia buvo pirmoji D. Margevičiaus reakcija. „Ir bus daug geresnis, – pratęsė S. Bilis. – Europos čempionate kitais metais pamatysite. Tikrai būsime geriau pasiruošę ir plauksime daug greičiau. Aš pats kokią sekundę tikrai galėčiau numesti, ir Deividas. Visi būsime stipresni.“ Apie akademinius S. Bilio rūpesčius, sutrukdžiusios pasirengti pasaulio čempionatui, DELFI jau rašė. Studijas Šiaurės Karolinos universitete baigiantis plaukikas estafetės išvakarėse internetu laikė egzaminą, kurio rezultatų dabar laukia. Dėl to jis nedalyvavo ir vienintelėje estafetės plaukimo repeticijoje. O tokių pasikeitus didžiajai daliai komandos sudėties reikėtų, ir ne vienos. „Deividas buvo įpratęs plaukti po G. Titenio, šįkart reikėjo po A. Šidlausko. O plaukia jie visiškai kitaip, kitaip finišuoja. Reikia labai gerai pažinoti kolegą, jo judesius, kad žinotum, kada šokti nuo starto bokštelio. Tai reikia nušlifuoti per treniruotes, išmokti. Bet aš su kitais retai plaukiu, visi treniruojamės atskirai. Per vieną dieną nieko daug nepadarysi“, – kalbėjo S. Bilis. D. Rapšio ir A. Šidlausko nuomonės sužinoti nepavyko – pirmieji startavę plaukikai tautiečių nelaukė ir vos varžyboms pasibaigus iškeliavo į rūbinę. Tad Lietuvos plaukimo gerbėjams Budapešte beliko sulaukti vieno starto – 50 m plaukimo krūtine finalo, kuriame dalyvaus Rūta Meilutytė. 18.32 val. Lietuvos laiku paaiškės, ar du kartus ir eilės tuščiomis pasaulio čempionato nepalikusi šalies plaukimo rinktinė medaliu galės džiaugtis ir Budapešte. 