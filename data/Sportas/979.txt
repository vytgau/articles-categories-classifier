Dešimtas kartas nemelavo – taip galima apibūdinti Klaipėdos „Atlanto“ pergalę prieš „Trakus“. Iki tol devyneriose rungtynėse „Atlantui“ nepavykdavo svečiuose pranokti „Trakų“ ekipos. Nors šiemet Klaipėdos „Atlantui“ buvo pranašaujamas sudėtingas sezonas A lygoje, klaipėdiečiai jau pirmose rungtynėse į savo sąskaitą įsirašė tris taškus, kai išvykoje 1:0 nugalėjo praėjusio sezono bronzos medalininkus „Trakus“. Klaipėdos ekipa rungtynes pradėjo aktyviau, bet po to ėmė ryškėti trakiškių pranašumas. 13 minutę Svajūno Čyžo smūgį galvą virš skersinio nukreipė naujasis „Atlanto“ vartininkas iš Latvijos Pavelas Doroševas. Po kelių minučių atakos smaigalyje atsidūrė Dinijaras Biljaletdinovas, tačiau „Atlanto“ gynėjai apsigynė nuo ruso. 27 minutę galimybę turėjo kitas Trakų komandos legionierius ukrainietis Michailas Šyška, bet pasižymėti jam sutrukdė smūgį blokavęs „Atlanto“ kroatas Juro Pejičius. Pirmas kėlinys baigėsi be įvarčių, o po pertraukos trakiškiai toliau žaidė pranašiau. Matydamas tai, „Atlanto“ treneris Algimantas Briaunys į aikštę vieną po kito metė du naujokus – kroatą Vice Kendešą bei turkų kilmės belgą Anilą Kocą. Pastarasis 61 minutę pabandė smūgiuoti iš toli, bet kamuolį atrėmė „Trakų“ vartininkas Timofejus Šeremeta. Vėliau du kartus sublizgėjo „Atlanto“ vartų sargas P. Doroševas. Latvis išgelbėjo savo komandą nuo pavojingų Roko Gedmino ir Modesto Vorobjovo smūgių. Po to jau klaipėdiečiai atakavo pavojingai – 78 minutę po Domanto Šimkaus tolimo smūgio padirbėti turėjo T. Šeremeta. D. Šimkus galiausiai prisitaikė 85 minutę. 22-ejų klaipėdiečių saugas tolimu, įspūdingu šūviu išvedė savo komandą į priekį. Per likusį rungtynių laiką „Trakų“ futbolininkų bandymai lyginti rezultatą jiems naudos neatnešė. „Atlantas“ atsilaikė ir iškovojo pirmąją pergalę sezone. Prieš sezono pradžią „Atlanto“ klubo prezidentas Romualdas Jonaitis atsargiai kalbėjo apie komandos tikslus šiame sezone „Sukomplektavome ekipą, tačiau mes patys nežinome, ką mes galime. Pradinė užduotis – patekti į šešetuką. Koks viso sezono tikslas galėsite paklausti ir sulaukti atsakymo po pirmojo rato“, – prieš A lygos startą kalbėjo R. Jonaitis.   Sekmadienį vyks dar dvejos A lygos rungtynės: 13 val. Klaipėda, centrinio stadiono dirbtinės dangos aikštė. „Palanga“ – „Jonava“ 18 val. Vilnius, „Sportima“ maniežas. FK „Žalgiris“ – „Kauno Žalgiris“