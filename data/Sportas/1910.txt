Remiantis bylos dokumentais, 25-erių futbolininkas panaudojo fizinę jėgą prieš savo draugę R. Wall, kuriai keletą kartų smūgiavo kojomis. Mergina patyrė rimtų sumušimų. Tą užfiksavo vaizdo stebėjimo kameros, o vaizdo įrašas tapo svariu šios bylos įrodymu. J. Flanagano teismas numatytas sausio 17 dieną. „Liverpool“ gynėjui gresia 6 mėnesių laisvės atėmimo bausmė. Pranešama, kad pora kartu yra pusantrų metų ir anksčiau jų santykiuose nepasitaikė jokių smurtinių konfliktų. J. Flanaganas prie „Liverpool“ klubo pirmos komandos prisijungė 2010/2011 m. sezone. Sėkmingiausi futbolininkui buvo 2013-2014 metai, po šio sezono 2014 m. jis buvo kviečiamas į Anglijos nacionalinę rinktinę. Tačiau pastaraisiais metais futbolininką kamavo traumos. Praėjusiame sezone jis buvo išnuomotas „Burnley“ klubui, kurio gretose sužaidė 10 rungtynių. Po sezono „Liverpool“ susigrąžino gynėją į Jurgeno Kloppo vadovaujamą komandą. FC „Liverpool“ atstovas spaudai teigė, kad klubas apie šį incidentą yra informuotas, tačiau kol vyksta bylos tyrimas, klubas to viešai nekomentuos.