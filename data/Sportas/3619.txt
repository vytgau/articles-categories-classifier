„Labai smagu matyti, kad šiemet dalyviai pasistengė. Kur kas daugiau pasipuošusių, žybsinčių ir ryškiai apsirengusių dalyvių. Vieni stengėsi pasinaudoti vėsiu oru ir lygia trasa bei pasiekti asmeninius rezultatus, kiti tiesiog susirinko su draugais ir linksmai praleido paskutinį vasaros penktadienį. Smagu matyti, kad dalyvių daugėja ir jie darosi vis kūrybiškesni“, – pasakojo renginį organizuojančio „Kauno maratono klubo“ vadovas Regimantas Tarasevičius. Kaip pastebi organizatoriai, iki paskutinių dienų į renginį buvo daugiau užsiregistravusių merginų, bet paskutinėmis dienomis daugiau užsiregistravo vaikinų ir jų buvo 30 dalyvių daugiau. „Viena apšilimui, kita rimtam bėgimui. Esu nuolatinis bėgimo renginių dalyvis ir norisi vasarą užbaigti išsibėgiojus. Visgi tokių renginių nėra daug, o vėsus vakaro oras, lygi trasa, šviesos ir mirksintys dalyviai sukuria nepamirštamą atmosferą“, – pasakojo nuolatinis renginio dalyvis Tomas. Dar tik temstant dalyvius apšildė „IevaGym“ trenerė. Dalyviai taip pat galėjo stebėti netradicinį šokių studijos „In*beat“ pasirodymą ir galiausiai startavo 350 bėgikų, norinčių įveikti 4 kilometrų distanciją. Dalyviai prekybos miestelio „Urmas“ gatvėmis suko 2 kilometrų ratus. Juos trasoje lydėjo muzikinės stotelės, palaikančių šūksniai ir šviesų efektai. . Pirmasis finišą pasiekė Tomas Bizimavičius. Jis trasą įveikė per 12 min. 26,7 sek. „Nesitikėjau, kad bėgsis taip lengvai. Bet buvo kur kas lengviau ir smagiau nei galvojau. Gera bėgti tokiame renginyje vėlai vakare“, – pasakojo Tomas. Po 4 km nugalėtojų apdovanojimo visų susirinkusių dėmesį prikaustė klaipėdiečių fakyrų „Liepsnojantis šerkšnas“ pasirodymas. Trys atlikėjai, pasipuošę veidrodiniais kostiumais, sukėlė ne vieno dalyvio nuostabą. Pirotechnikos, LED šviesų, lazerių, dūmų šou privertė ne vieną žiūrovą ne tik išsitraukti telefoną ir įsiamžinti šiuos vaizdus, bet ir nuoširdžiai aiktelėti. Galiausiai į trasą išbėgo apie 290 bėgikų, pasiryžusių įveikti 8 kilometrus. Renginį užbaigė 8 km dalyvių apdovanojimai ir linksmiausiai pasipuošusio dalyvio rinkimai. Jį išrinkti buvo patikėta susirinkusiems bėgikams. Dalis iš ant scenos lipusių žmonių buvo matyti ir iš pernai metų renginio.  4km Vyrai: 1. Tomas Bizimavicius – 12:26,7 2. Dovydas Stašys – 12:42,5 3. Saulius Čalkevičius – 13:19,2 Moterys: 1. Austė Janušauskaitė – 15:12,6 2. Kristina Vaidelinskienė – 15:44,8 3. Deimantė Motiejūnaitė – 15:56,6 8 km Vyrai: 1. Šarūnas Mockus – 25:45,7 2. Lukas Budavičius – 26:19,7 3. Dominykas Pacakauskas – 26:32,2 1. Eglė Sakalaitė – 31:23,6 2. Vida Dolgovienė – 32:30,2 3. Kristina Vaidelinskienė – 32:55,4