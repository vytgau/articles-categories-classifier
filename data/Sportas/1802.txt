Trenerių Antano Jakimavičiaus ir Solveigos Baleišytės auklėtinė pirmą varžybų dieną laimėjo skrečo (10 km; 50 ratų) rungtį. Antrą vietą užėmė Nyderlandų atstovė Nina Kessler, o trečią – norvegė Anita Stenberg. Kita Lietuvos atstovė – 18-metė Kristina Kazlauskaitė tarp 20 dalyvių buvo 14-a. O. Baleišytei tai buvo pirmosios varžybos po griūties prieš mėnesį Santjage (Čilė) vykusio pasaulio taurės ketvirtajame etape. „Į Roterdamą vykau nieko nesitikėdama, bet jau pirmą varžybų dieną švenčiau pergalę. Buvo sunku patikėti, nes per treniruotes nesijaučiau gerai, – pasakojo O. Baleišytė. – Be to, lenktynės, iki finišo likus apie 10 ratų, dėl griūties buvo sustabdytos. O tuo metu su dviem varžovėmis buvome atitrūkusios nuo grupės puse rato. Buvo labai apmaudu, kad po pakartotinio starto teisėjai mums nesuteikė jokio pranašumo. Mes, lyderės, buvome jau „prisivalgiusios“, o kitos dviratininkės turėjo daugiau jėgų. Bet pavyko laimėti, nes prieš finišą pasirinkau gerą poziciją.“ Antrą varžybų dieną Olivija grupinėse lenktynėse dėl taškų (19 dalyvių) buvo penkta. Ji surinko 11 taškų. Nugalėjo A. Stenberg, pelniusi 30 taškų. K. Kazlauskaitė nefinišavo. Trečią varžybų dieną O. Baleišytė daugiakovėje (omniume) užėmė taip pat penktą vietą. Ji surinko 105 taškus. Nugalėjo A. Stenberg, surinkusi 156 taškus. Antrą vietą užėmė belgė Lotte Kopecky (121 tšk.), trečią – ispanė Leire Olaberria (117 tšk.), o ketvirtą – N. Kessler (113 tšk.). K. Kazlauskaitė (41 tšk.) tarp 19 dalyvių buvo 14-a. O. Baleišytei varžybos Roterdamo „Ahoy„ arenoje paliko didžiulį įspūdį. „Tūkstančiai žiūrovų, muzika, šviesos efektai. Tokioje puikioje atmosferoje buvo labai smagu lenktyniauti. Automobilių stovėjimo aikštelės aplink areną buvo pilnutėlės. Jautėmės kaip per išpardavimą „Akropolyje“, – sakė dviratininkė.   O. Baleišytė sausio 11-12 dienomis dalyvaus Panevėžyje vyksiančiose tarptautinėse sporto klubo „El-Eko Sport“ varžybose ir Lietuvos treko čempionate, o sausio 19-21 dienomis – pasaulio taurės varžybų penktajame etape Minske (Baltarusija).