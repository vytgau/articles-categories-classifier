Spalio 21-ą dieną Norvegijoje vyksianti dvikova dėl pasaulio čempionės titulo sulauks viso pasaulio dėmesio. Priežastis – bučinys. Incidento vaizdo įrašas iš pirmadienį vykusios spaudos konferencijos jau išplito po visus socialinius tinklus. Kai pasaulio vidutinio svorio čempionės titulą pagal WBA, WBC, IBF ir WBO versijas ginsianti 36-erių C. Braekhus ir švedė M. Lauren surėmė žvilgsnius, pastaroji netruko pasinaudoti artima distancija ir pabučiavo varžovę į lūpas. Dvikovos favorite laikoma norvegė sureagavo moteriškai – pliaukštelėjo delnu akiplėšai per skruostą. „The First Lady“ pravardę turinti C. Braekhus, per karjerą nepatyrusi nė vieno pralaimėjimo (31 pergalė), jau nueidama pradėjo juoktis iš šio incidento.  Neaišku, ar „The Nordic Queen“ pravardę turinti M. Lauren sumanė tokį psichologinį žaidimą su varžove, ar jai oponentė vieną akimirką pasirodė išties patraukli. Buvusios lengvo svorio pasaulio čempionės M. Lauren gyvenimo istorija itin spalvinga. Ji buvo Švedijos olimpinės plaukimo rinktinės narė, tačiau 2005 metais pateko į policijos pareigūnų rankas, kai jos namie buvo rasta anabolinių steroidų ir šaunamųjų ginklų. M. Lauren sėdo už grotų ir į laisvę išėjo po 14-os mėnesių. Tuomet ji nusprendė tapti profesionalia boksininke. 2014-ais metais M. Lauren iškovojo pasaulio čempionės titulą pagal WBC organizacijos versiją ir titulą išsaugojo iki 2016-ųjų. Jos karjeros sąskaitoje 26 kovos ir 23 pergalės. Blod, svett och tårar 👊💪👑 A post shared by The Nordic Queen 👑 👊 (@mikaelalauren1) on Oct 5, 2017 at 2:59am PDT