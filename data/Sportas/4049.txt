Kitaip nei kitų trijų plaukimo stilių atveju, plaukiant krūtine po starto panėrus į vandenį leidžiama atlikti vieną judesį kojomis. R. Meilutytė kojomis „suvinguriavo“ dažniau. Berlyne ją diskvalifikavę teisėjai nepažymėjo, kada įžvelgė taisyklių pažeidimą – starte ar po posūkio. Lietuvos plaukimo federacijos (LPF) atstovai DELFI teigė ketinantys kreiptis į Tarptautinę plaukimo federaciją (FINA) platesnio taisyklių išaiškinimo. Esą diskusijas sukėlę judesiai kojomis – nevalingi ir pranašumo prieš konkurentus nesuteikia, juos atlieka ir kai kurios kitos plaukikės, tik ne taip pastebimai kaip R. Meilutytė. 20-metės lietuvės plaukimo technika dvejonių buvo pasėjusi ir prieš savaitę pasibaigusiame pasaulio plaukimo čempionate. Tuomet Norvegijos dienraštis „Dagbladet“ kėlė klausimą, ar kaunietė nesukčiauja atlikdama daugiau judesių panėrus nei konkurentės. Bet kalbinti ekspertai abejojo, ar toks įprotis R. Meilutytei padeda greičiau pasiekti finišą. O buvęs olimpinis čempionas iš Didžiosios Britanijos Adrianas Moorhouse'as pareiškė esąs įsitikinęs, kad judesiai kojomis turėtų būti vienodai leidžiami plaukiant visais keturiais stiliais.  Primename, kad Budapešte (Vengrija) vykusiame planetos čempionate R. Meilutytė du kartus užėmė ketvirtą vietą 50 ir 100 m distancijose. Šią savaitę ji jau dalyvavo pirmame pasaulio taurės trumpame (25 m) baseine etape Maskvoje (Rusija), kur laimėjo sidabrą 50 m nuotolyje, o plaukdama 200 m buvo penkta.