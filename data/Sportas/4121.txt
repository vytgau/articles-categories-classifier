Visą laiką priekyje plaukusi Rūta po posūkio buvo pirma, tačiau prieš pat liečiant sienelę ją aplenkė šios rungties pasaulio rekordininkė jamaikietė Alia Atkinson (29,46 sek.). Lietuvė nuo jos atsiliko vos 0,05 sek. Tuo metu bronzos medaliu džiaugėsi Rusijos atstovė Natalija Ivanejeva (29,87 sek.). Tiesa, finale neplaukė vietinės publikos numylėtinė Julija Jefimova – po nesėkmingai susiklosčiusios atrankos ji nusprendė pasitraukti iš varžybų. 25-erių sportininkės sprendimą nulėmė sveikatos problemos. Rusės laikas atrankoje buvo tik penktas (30,57 sek.). Aukso medalio laimėtojai atiteko ir 12 taškų bei 1,5 tūkst. JAV dolerių. Sidabrinis apdovanojimas vertas 9 taškų ir 1 tūkst. dolerių, o bronzinis – 6 taškų ir 500 dolerių. Piniginiai prizai išdalinti ir dar trims plaukikėms: už ketvirtą vietą yra skiriama 400, už penktą – 300, už šeštą – 200 dolerių. Women's 50m Breaststroke Final 🏊🏻‍♀️#FINA #Airweave #SWC17 #Moscow pic.twitter.com/67KqrCIAwI— FINA (@fina1908) August 2, 2017  Bendras varžybų prizų fondas siekia beveik 90 tūkst. dolerių. Dar 300 tūkst. dolerių bus išdalinti daugiausiai taškų per dvi dienas surinkusiems plaukimams. Pirmosios vietos laimėtojui atiteks 50, antrosios – 35, trečiosios – 30, ketvirtosios – 20, penktosios – 10, šeštosios – 5 tūkst. JAV dolerių. Vyrų ir moterų reitingai bus sudaromi atskirai. Šiais metais Pasaulio taurės varžybose bus 9 etapai: Maskvoje, Berlyne, Eindhovene, Dohoje, Dubajuje, Honkonge, Pekine, Tokijuje ir Singapūre. Plaukimai šiose varžybose vyksta trumpajame (25 m) baseine.