Pirmenybių autsaiderių akistatoje, kurioje susitiko „Mainz“ ir „Freiburg“, atrodė, kad pirmoji mačo pusė baigsis be įvarčių. Progas kūrę „Mainz“ futbolininkai kėlinio pabaigoje surengė pavojingą ataką, kurios metu į baudos aikštelę įsiveržęs gynėjas Danielis Brosinskis pavojingai smūgiavo į vartus, tačiau kamuolys pataikė į gynėjo Marco-Oliverio Kempfo ranką, o nuo jos atšoko į vartininką. „Mainz“ komandos žaidėjai apeliavo į teisėją skirti 11 m baudinį, tačiau netrukus arbitro Guido Winkmanno švilpukas užfiksavo pirmojo kėlinio pabaigą. Futbolininkai žingsniavo stadiono tuneliu link rūbinių. Tačiau pagrindinis aikštės teisėjas per ausinę netrukus išgirdo kolegės, kuri buvo atsakinga už VAR sistemos taikymą, pranešimą – reikalinga vaizdo peržiūra. Įvertinus ginčytiną epizodą arbitras nusprendė, kad baudinys turi būti skirtas į „Freiburg“ komandos vartus. Teisėjas grąžino į aikštę suglumusius futbolininkus, kad būtų atliktas 11 m baudinys. „Mainz“ išnaudojo šią progą, tiksliai smūgiavo argentinietis Pablo De Blasis ir išvedė aikštės šeimininkų komandą į priekį. Įdomu tai, kad baudinys atliktas kone įpusėjus rungtynių pertraukai – 7-tą minutę po teisėjo švilpuko, skelbusio pirmo kėlinio pabaigą. Po realizuoto 11 m baudinio G. Winkmannas darkart paskelbė pirmojo kėlinio pabaigą ir antrąkart išsiuntė futbolininkus į rūbinę. Po pertraukos „Mainz“ tas pats P. de Blasis 79 min. pasinaudojo ypač grubia vartininko klaida ir pelnė antrą įvartį taip įtvirtindamas šeimininkų pergalę 2:0. Abi komandos kovoja dėl vietos kito sezono „Bundesliga“ čempionate ir su 30 taškų dalinasi 15-16 vietomis.  In Germany tonight: —Mainz have penalty appeal turned down —Half-time —Referee checks VAR and decides it was a penalty —Referee brings players back out —Mainz score the penalty —Half-time (again) —Mainz fans protest against Monday night kick-offs at start of second half 👀 pic.twitter.com/zEgmb39y73— B/R Football (@brfootball) April 16, 2018 