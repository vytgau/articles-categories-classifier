„Dalis manęs nori parodyti tam tikrus įgūdžius ir nuversti jį nuo sosto, bet nemanau, kad jam pavyks „sugerti“ mano smūgius, – komentavo rugpjūčio 26-ą dieną Las Vegase vyksiančios dvikovos eigą UFC mišrių kovos menų čempionas. – Esu pasirengęs eiti į 12-os raundų karą ir esu pasirengęs nupūsti jį per kelias sekundes. Nėra pragare vietos, kur nebūčiau pasirengęs kautis“. Sprendimas leisti ringe boksuotis su lengvesnėmis pirštinėmis buvo kiek netikėtas. Smūgiai lengvesnėmis pirštinėmis neabejotinai padaro daugiau žalos varžovui. C. McGregor MMA kovose paprastai naudoja 4-ių uncijų pirštines, o pralaimėjimo kartėlio savo karjeroje nepatyrės F. Mayweatheris movėsi 8-ių uncijų pirštines 46-iose dvikovose iš 49-ių. C. McGregoras tvirtino, kad likus 10 dienų iki dvikovos Las Vegase jaučiasi „visiškai nuostabiai“ – treniruojasi ypatingomis sąlygomis – imituotoje aukštikalnių atmosferoje.  Airis prisipažino, kad jaučiasi įžeistas bokso ekspertų prieš brangiausią istorijoje dvikovą, kurie neva jį ignoruoja. „Kita vertus, nepagarba ir mano įgūdžių neįvertinimas motyvuoja. Žingsniuoju toliau ir mokau pasaulį, ką gali kovos menai“, – kalbėjo UFC čempionas. Savo saugiklį turi ir F. Mayweatheris. Amerikietis pareiškė, kad jei C. McGregoras užsimiršęs smūgiuos koja, praras apčiuopiamą savo honoraro dalį. „Bus bauda, milžiniška bauda. Nemanau, kad jis norės prarasti apie 90 proc. savo honoraro, jei ne daugiau. Nežinau tiksliai, kokia ten suma, bet ji išties milžiniška“, – tikino F. Mayweatheris. Shining. A post shared by Conor McGregor Official (@thenotoriousmma) on Jul 23, 2017 at 2:01am PDT  C. McGregoro fanai MMA arenose nerimauja. Anot jų, susižėręs apie 100 mln. JAV dolerių jis gali prarasti motyvaciją ir negrįžti į UFC ringą. Tačiau pats airis neigia tokią galimybę. „Šiuo metu itin lengvo svorio čempionas yra Maxas Holloway, žmogus, kurį kartą jau įveikiau. Visi žino, kad esu kelių kategorijų čempionas. Ketinu grįžti ir tęsti tą darbą, kurį palikau“, – tvirtino jis. C. McGregoras kalbėjo, kad F. Mayweatheris parodyti pagarbą, jei po daugybės žodinių mūšių pamėgintų siekti revanšo dvikovoje pagal MMA taisykles. Buvęs airio treniruočių partneris Paulie Malignaggi, kurį supykdė viešumoje pasirodę vaizdai, kaip jį nokuotuoja C. McGregoras, taip pat linkęs grįžti į ringą ir atkeršyti. „Pasakykit jam, kad užsikištų srėbtuvę ir stotų į eilę. Norinčių kovoti su manimi sąrašas ilgėja“, – išgirdęs tai atšovė C. McGregoras. 