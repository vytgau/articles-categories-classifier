Lietuvos rinktinės vartų sargo likimas turėtų paaiškėti artimiausiu metu. „Dinamo“ klubas po nesėkmingo starto KHL 10-ajame sezone, kai patyrė net 12 pralaimėjimų iš eilės, ėmėsi rimtų permainų. Pakeistas visas trenerių štabas, atsistatydino vyriausiasis treneris Latvijos ledo ritulio legenda Sandis Ozolinis, numatomos permainos žaidėjų gretose. Klubas jau atsisveikino su 29-erių amerikiečiu puolėju T.J. Galiardi. Ne itin užtikrintai sezoną pradėjo ir pagrindinis komandos vartininkas 31-erių kanadietis Justinas Peteris, kurį dažnai keisdavo 26-erių latvis Janis Kalninis. Komandos sistemoje dar yra trečiasis vartininkas 20-metis Antonas Naumovas. M. Armalis vasarą grįžo iš JAV, kur nesėkmingai bandė prasimušti į NHL San Chosė „Sharks“ klubą. Ilgai ieškojęs komandos, Švedijoje gyvenantis lietuvis gali atsidurti kaimyninėje valstybėje. Tai būtų itin džiugi žinia Lietuvos ledo ritulio gerbėjams, kurie su nekantrumu laukia „CROWNS“ Baltijos iššūkio taurės turnyro Klaipėdoje lapkričio 10-12 dienomis „Švyturio“ arenoje, kur kausis Lietuvos, Estijos ir Ukrainos nacionalinės rinktinės ir Latvijos čempionato klubų rinktinė. Šiose varžybose su Lietuvos rinktinės marškinėliais pirmą kartą istorijoje rungtyniaus olimpinis čempionas Darius Kasparaitis, kurio užnugaryje galėtų atsidurti geriausias šalies vartininkas M. Armalis. Rygos „Dinamo“ klube nuo sezono pradžios žaidžia dar vienas lietuvis, 26-erių gynėjas Nerijus Ališauskas.