Apie tokį fantastišką merginų pasirodymą Vokietijoje ir apie laukiančią sekmadienio akistatą su Ispanija pasikalbėjome su LRF generaliniu sekretoriumi Migliumi Astrausku. Jis taip pat liko patenkintas merginų pasirodymu ir tikino, jog tai yra tendencingo ir sunkaus darbo rezultatas: „Kalbant apie artėjantį susitikimą su Ispanija tai visų pirma tikiuosi gražių rungtynių, patrauklaus reginio ir pasiaukojamo Lietuvos moterų rinktinės žaidimo. Mes jau matėme puikias Lietuvos moterų rinktinės rungtynes Vokietijoje, merginos atidavė visas jėgas ir buvo iškovotas istorinis taškas. Tik aklas gali nematyti moterų rinktinės tobulėjimo, prisimenant dar ne visai senus laikus, kai prie ankstesnės federacijos valdžios, prieš nepilnus penkerius metus, Lietuvos moterų rinktinė žaisti pasaulio čempionato atrankos rungtynių į Italiją vyko autobusu ir tik su aštuoniomis žaidėjomis. Žengtas akivaizdus žingsnis į priekį, prie jo prisidėjo treneriai – tiek rinktinę treniravęs Antanas Skarbalius, tiek dabartinis treneris Bo Miltonas Andersenas iš Danijos bei jo asistentai. Dabar mes turime moterų rinktinės žaidimo ir treniravimo koncepciją, su kuria buvo supažindinti ir Lietuvos treneriai. Pagal ją dirba ir Lietuvos jaunių bei jaunučių rinktinės. Kuo geresnį pagrindą parengsime, tuo aukštesnę piramidę galėsime pastatyti. Nesitikime greitų rezultatų, tačiau norime aukščiausiems pasiekimams padėti gerą pagrindą, kad galėtume juos išlaikyti kuo ilgiau ir kad rezultatai nebūtų trumpalaikiai. Todėl aukščiausių rezultatų iš rinktinės tikimės 2020 metais. Siekiame, kad iki 2020 metų moterų rankinis pagal pasiekimus taptų moterų sportas nr. 1 Lietuvoje tarp komandinių sporto šakų. Pagrindinės konkurentės yra krepšinis ir žolės riedulys. Šiemet Lietuvos jaunių merginų U17 rankinio rinktinė Europos čempionate Klaipėdoje po atkaklios kovos finale tik vienu įvarčiu pralaimėjo Portugalijai bei tenkinosi sidabro medaliais. Tik mažas žingsnis skyrė lietuves nuo patekimo į stipriausiųjų šešiolikos rinktinių divizioną, tuo pačiu stipriausiuose Europos čempionato divizionuose būtų rungtyniavę visų trijų amžiaus grupių rinktinės. Pasinaudodamas proga, visus rankinio mėgėjus kviečiu į Alytų stebėti Lietuvos rinktinės rungtynių, viliuosi, kad žiūrovai išvys išties gražų reginį, pasitikiu Lietuvos moterų rinktine, tikiu, kad merginos atiduos visas jėgas kovoje su ambicinga Ispanijos rinktine.“  