„Visą dieną buvo lengvai apsiniaukę, kartais ir palydavo. Svarstėme, ar toks oras neišbaidys bėgikų, bet kaip matome, jų susirinko daugiau nei tikėjomės. Labai džiaugiamės pagausėjusiu vaikų ir šeimų bėgimu. Net išdalinome visus iš anksto pasiruoštus diplomus. Mums smagu matyti, kad Kauniečiai renkasi sportą, renkasi nesėdėti namie ir atvyksta į tokius renginius. Visgi bėgimas nauda ne tik kūnui. Bėgdami ir atsigauname psichologiškai, o renginio metu galime susipažinti su daugybe bendraminčių“, – pasakojo renginį organizuojančio S. Dariaus ir S. Girėno sporto centro direktorius Giedrius Bielskus. Paklausus, ar po planuojamos S. Dariaus ir S. Girėno stadiono rekonstrukcijos renginys nenutrūks, G. Bielskus patikino, kad „Ąžuolyno bėgimą“ tikrai planuojama tęsti ir po rekonstrukcijos, kad visi kauniečiai ir toliau galės bėgti ir sportuoti jame. Kol vyks rekonstrukcija, renginys tiesiog persikels iš stadiono į šalia esančią aikštę. Sporto šventė prasidėjo nuo „hummel“ 10 km bei „Viči“ 15 km dalyvių apšilimo ir starto. Daugiau nei pusė tūkstančio dalyvių kartu apibėgo pusę stadiono rato ir pasileido bėgti Ąžuolyno takais. Apibėgo prestižiniu tarpukariu laikytą ir iki šių dienų savo vardo nepraradusį „Radijo rajoną“ bei grįžę į stadioną bėgo dar keletą tokių ratų. Vėliau į trasą pasileido „Activus“ 5 km, 100 m vaikų bei 400 m „Kauno diena“ šeimų bėgimo dalyviai. Pirmasis finišo liniją kirto renginio ambasadorius ir Pasaulio čempionate, maratono rungtyje, 24 vietą užėmęs Remigijus Kančys. Jis 10 km distanciją įveikė per 32 min. 52 sek. „Gera bėgti tokiame renginyje, kartu su daugybe mėgėjų ir pirmą kartą startuojančių žmonių. Renginys auga, bėgančių daugėja, o šiandien oras nuostabiai tiko geriems rezultatams. Bėgant dar spėjome pašnekėti su kitais kolegomis, pasidalinti savo patirtimi“, – tikino bėgikas. Jo sesuo Loreta taip pat triumfavo 10 km distancijoje. Ji yra nuolatinė šio renginio dalyvė ir nuolat lipa ant nugalėtojų pakylos, visgi šį kartą dalyvauti atvyko ne tiek dėl pergalės, kiek dėl pasiruošimo kitą savaitę laukiančiam pusmaratonio iššūkiui. „Bėgti man čia patinka, ir ne tik dėl namų aplinkos bei greitos trasos. Tiesiog su nemaža dalimi susirinkusių dalyvių susimatome šiame renginyje kiekvieną kartą. Teko sutikti ir matyti ne vieną mėgėją bėgiką, kurie lankosi bendrose treniruotėse“, – brolį papildė Loreta. 15 km distancijoje greičiausias buvo iš Šiaulių atvykęs Justinas Beržanskis. Sportininkas renginyje dalyvavo pirmą kartą ir liko maloniai nustebęs. „Čia tikrai galima bėgti labai greitai. Trasa lygi ir gana tiesi, daug žmonių, su kuriais kur kas lengviau bėgti. Deja, ankščiau vis nepavykdavo sudalyvauti „Ąžuolyno bėgime“, nors renginio informaciją seku keletą metų. Tiesiog arba būdavau stovyklose, arba dalyvaudavau kituose renginiuose. Bet įspūdis tikrai puikus. Manau, kad dar sugrįšiu čia“, – pasakojo šiaulietis. Tarp dalyvių minios buvo galima sutikti ir daug pirmą kartą bėgimo renginiuose dalyvaujančių žmonių. Juos atvykti ir sudalyvauti dažniausiai paskatina renginį jau išbandę draugai, kolegos ar artimieji. Renginio metu tarp dalyvių sutikti buvo galima nuo darželinukų iki garbaus amžiaus senjorų. Į „Ąžuolyno bėgimo“ trasą vėl išbėgo ir jau ne pirmą kartą dalyvavęs 74 metų Romualdas Limantas. Pasak jo, bėgimas atneša džiaugsmą ir padeda palaikyti sveikatą. Tik prieš dešimtį metų bėgioti pradėjęs senjoras šiuo metu džiaugiasi puikia sveikata ir be didesnių problemų įveikta trasa. Po „Activus“ 5 km ir ilgesnių distancijų apdovanojimų S. Dariaus ir S. Girėno stadionas paskendo vaikų klegesyje ir juos prižiūrinčių tėvų šurmulyje. Pirmieji startavo 100 m bėgantys darželinukai. Vėliau savo jėgas išbandė visi vaikai iki šeštokų. Kol vaikai bėgo trasoje, tėvai su kameromis ir raginančiais šūksniais bandė neatsilikti bėgdami greta trasos. Galiausiai vieną istorinio stadiono trasą įveikė „Kauno dienos“ šeimų bėgimo dalyviai. Jų susirinko tiek daug, kad pirmą kartą teko skelbti du startus. „Bėgame su vaikais nuolatos. Visgi registracija nieko nekainuoja, o vaikai būna apdovanojami, gauna medalius ir diplomus. Tai puikus paskatinimas jiems sportuoti, būti aktyviems. Po renginio kur kas lengviau vaikus atitraukti nuo kompiuterio ir paraginti eiti į lauką pažaisti, pasivaikščioti. Užtenka pasakyti, kad taip kitą kartą bus lengviau bėgti „Ąžuolyno bėgime“ ir daugiau jų įkalbinėti nebereikia“, – juokėsi dviejų vaikų mama Gitana. Renginį užbaigė tradiciniu tapusi žmonų nešimo rungtis.  „Activus“ 5 km Vyrai: 1. Giedrius Valinčius (Sūduva) – 16:12 2. Evaldas Nausėda (Bėgimo klubas) – 16:41 3. Aivaras Čekanavičius (Jonavos BK Maratonas) – 16:44 Moterys: 1. Ieva Želvytė (Autotoja) – 18:49 2. Kamilė Vaidžiulytė – 19:16 3. Rūta Praleikytė – 19:27 „hummel“ 10 km: Vyrai: 1. Remigijus Kančys (Kauno maratono klubas) – 32:52 2. Justinas Križiniauskas (SK Lukas) – 34:39 3. Paulius Bieliūnas – 34:49 Moterys: 1. Loreta Kančytė (Kauno maratono klubas) – 39:07 2. Vytautė Pabiržytė (Kauno maratono klubas) – 39:33 3. Viktorija Varnagirytė (LSUMet.) – 40:58 „Viči“ 15 km: Vyrai: 1. Justinas Beržanskis – 48:48 2. Darius Petkevičius (Sūduvos sakalai) – 52:19 3. Tomas Bizimavičius (Kauno maratono klubas) – 52:38 Moterys: 1. Monika Juodeškaitė (S-Sportas) – 58:36 2. Gitana Akmanavičiūtė (Bėgimo klubas) – 1:02:11 3. Sada Bukšnienė (Kauno BMK) – 1:06:44 400 m „Kauno diena“ šeimų bėgimas: 1. Gvildžių šeima 2. Petrauskų šeima 3. Bogomolnikovų šeima Gausiausias bėgimo komanda – „Bėgimo klubas“