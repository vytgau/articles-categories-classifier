Įvarčius šeimininkams pelnė Fransico Alcaceras (16 min.), Gerardas Pique (56), Aleixas Vidalis (59), Denisas Suarezas (73) ir Jose Arnaizas (78). „Barcelonos“ treneris Ernesto Valverde šį kartą rėmėsi tik keliais pagrindinės sudėties žaidėjais, leisdamas savo meistriškumą pademonstruoti rezervui. Mačui nebuvo registruota ir ryškiausia komandos žvaigždė Lionelis Messi. Pirmas rungtynes Barselonos ekipa laimėjo 3:0. Fiasko šešioliktfinalyje patyrė aukščiausioje šalies lygoje 7-ąją vietą užimanti San Sebastiano „Real Sociedad“ ekipa. Taurės turnyro šešioliktfinalyje trečiadienį ją eliminavo trečio šalies diviziono „Lleida Esportiu“ klubas. „Real Sociedad“ išvykoje laimėjo 1:0, tačiau atsakomosiose rungtynėse namuose patyrė fiasko 2:3, nors po pirmojo kėlinio pirmavo 2:0. Svečiams pergalingą įvartį 89 min. pelnė 18-metis serbas Bojanas Radulovičius. Į kitą etapą taip pat žengė „Sevilla“ komanda, įveikusi trečios lygos „Cartagena“ vienuolikę – 4:0 (I mačas – 3:0). Dar trejos rungtynės baigėsi po vidurnakčio. Į kitą etapą pateko Madrido „Atletico“, „Las Palmas“ ir trečiosios lygos „Formentera“ komandos. Pastaroji ekipa iš varžybų sensacingai eliminavo Bilbao „Athletic“ futbolininkus – 1:0 (I rungtynės – 1:1). Įvartį svečiuose žaidusi „Formentera“ pelnė įmušė paskutinę arbitro pridėto laiko minutę.