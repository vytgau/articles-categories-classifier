Pasaulio čempionato pirmo diviziono B grupės turnyre Blede (Slovėnija) Lietuvos komandai dar nebuvo tekę pasijusti pirmaujančių kailyje. Antradienio mače su Italija Mindaugo Kiero auklėtiniai pagaliau atsiplėšė nuo savo zonos ir išplėtė žaidimą po visą aikštę – šįkart varžovas nebebuvo aukštesnis dviem galvomis. Ir vis dėlto didesnio patirties bagažo tokio lygio varžybose lietuviams trūksta. Kai antrame kėlinyje komandos kapitonas Kostas Gusevas atliko prasiveržimą „nuo kranto iki kranto“, o Markas Kaleinikovas gynėjo perdavimą pavertė trečiuoju savo įvarčiu turnyre, komanda kiek sumažino apsukas. Be reikalo – vieno įvarčio persvaros trapumą italai įrodė iki pagrindinio rungtynių laiko pabaigos likus 8 minutėms. O pratęsimo metu pridėjo „auksinį“ įvartį, kuris lietuvius gali vėl ištremti atgal į antrą divizioną. „Ir gynėjai, ir vartininkas žaidė puikiai. O iš puolėjų norėjosi daugiau įvarčių. Galbūt į vartus jie metė ne taip dažnai kaip norėtųsi, nors ir būdavo arti jų“, – kalbėdamas su DELFI, apie po vienintelės rezultatyvios atakos prigesusį puolimą užsiminė ir komandos vyriausiasis treneris M. Kieras. Italai abusyk pasižymėjo turėdami kiekybinę persvarą. Nors baudos minučių abi komandos užsidirbo panašiai: lietuviai – 10, jų varžovai – 8. „Žaidėme pakankamai drausmingai, nors abu įvarčius ir praleidome turėdami mažiau žaidėjų aikštėje. Sakyčiau, tai buvo sėkmės dalykas. Mes irgi kelis kartus turėjome kiekybinę persvarą, bet neįmušėme. Gaila, kad ta sėkmė nuo mūsų nusisuko. Už kovą, už norą laimėti reikia padėkoti vaikinams. Trūko labai nedaug. Dabar visiems skauda, bet tam mes neturime laiko. Kitos rungtynės – labai anksti, per naktį turime pamiršti šį pralaimėjimą. Liko du mačai, iš kurių vieną turime laimėti, kad neiškristume žemyn“, – kuo greičiau persigrupuoti ragino M. Kieras. Po pratęsimu pasibaigusios dvikovos lietuviai Bledo ledo rūmus paliko jau po vienuoliktos valandos vakaro. Iki kito mačo – 14 val. Lietuvos laiku trečiadienį prasidėsiančios akistatos su Lenkija – buvo likę mažiau nei 14 valandų. „Taip jau susidėliojo tvarkaraštis. Bet ir kitiems yra panašių situacijų, nėra ko verkšlenti“, – grįždamas ruoštis kitam turui į viešbutį, sakė treneris. Savo geriausią progą pirmą kartą užsikabinti už pirmo diviziono ilgiau nei vienerių metų „stažuotei“ lietuviai jau praleido, bet turi atsarginių variantų. Palankiai susiklosčius aplinkybėms, lietuviams pakaktų vienos pergalės bet kuriame iš likusių mačų. Bet M. Kieras pripažįsta, kad būsimi priešininkai – Lenkija ir Ukraina – yra pajėgesni už italus. „Laukia sunkesnės rungtynės. Bet kalbėsime su jaunimu, bandysime įtikinti, kad nėra tie varžovai kažkokie nepajudinami“, – baltos vėliavos dar nekėlė specialistas. Trečiame pagal pajėgumą pasaulio čempionato pirmo diviziono B grupės turnyre kovojama dėl 17-22-os vietų. Geriausia grupės komanda kitais metais pakils į A grupę, paskutinė liksianti ekipa smuks į antrą divizioną. Primename, kad Lietuvos rinktinė pernai laimėjo antro diviziono A grupės turnyrą Taline (Estija) ir po šešerių metų pertraukos grįžo į aukštesnį lygmenį. 