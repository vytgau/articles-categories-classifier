„Po to nebus jokio kito karto“, – interviu „Fox Sports“ sakė L. Messi. Anot jo, visai kartai, kuri atsisveikins su nacionaline ekipa, FIFA 2018 turnyras vyks su nuolat lydinčiu spaudimu: „Dabar arba niekada“. Pasaulio čempionatas vyks birželio 14 – liepos 15 dienomis Rusijoje. L. Messi dar grupės etape (birželio 24 dieną) švęs savo 31-ą gimtadienį. Į pasaulio čempionatą jau kaip 30-mečiai žengs Sergio Aguero, Gonzalo Higuainas ir Angelas Di Maria, o Javieras Mascherano bus jau 34-erių. „Turime taip žaisti, tarsi tai būtų mūsų paskutinės karjeros rungtynės ir iš to gauti viską, ką įmanoma“, – sakė L. Messi. Argentinos rinktinė pastaruoju metu pralaimėjo tris finalus iš eilės. Du iš jų – „Copa America“ (2015 ir 2016 metais) turnyre, o pasaulio čempionato finale 2014 metais argentiniečiai 0:1 nusileido Vokietijai. „Mes to nusipelnėme ir tai sukelia pyktį“, – teigė L. Messi. Argentinos rinktinė planetos pirmenybių D grupėje susigrums su Islandija, Kroatija ir Nigerija.