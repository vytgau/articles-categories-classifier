Lietuvos delegacijoje bus net 15 sportininkų – po 1 kiekvienoje svorio kategorijoje. Tarp 54 šalių delegacijų mūsiškė bus viena gausiausių. Šiandien pristatome Lietuvos vyrų rinktinę, kurioje yra ir patyrusių meistrų, ir perspektyvių jaunų sportininkų. Lietuvai vyrų varžybose atstovaus Romualdas Auga (iki 60 kg), Mantas Chrapačas (iki 65 kg), Jevgenijus Jurutas (iki 70 kg), Domas Sutkus (iki 75 kg), Vytautas Cėpla (iki 80 kg), Justinas Kvietka (iki 85 kg), Kęstutis Radvila (iki 90 kg), Edgardas Sečinskis (iki 95 kg) ir Eventas Gužauskas (virš 95 kg). Čempionato organizatoriai, pristatydami visų svorio kategorijų favoritus, pretendentais į medalius įvardino 4 lietuvius – E. Gužauską, E. Sečinskį, D. Sutkų ir R. Augą. Tuo metu Lietuvos rinktinės treneriai kalba, kad mūsiškiai gali pretenduoti bent į dvi pirmąsias vietas. „Galime pasidžiaugt, kad pasirengimas čempionatui buvo sklandus, visi yra sveiki, motyvuoti, – sakė vienas rinktinės strategų Paulius Klapatauskas. – Visi turi patirties, supranta kur ir ko važiuoja. Minusas tik tas, kad čempionate bus daug kovotojų, kurių nepažįstame. Dauguma jų yra iš Azijos šalių – tokių kaip Iranas, Afganistanas. Kiek teko susidurti, stebėti, tai yra savotiški, bet stiprūs kovotojai. Toje pačioje Rusijos rinktinėje yra daug gerų kovotojų, su kuriais mūsiškiams nėra tekę susitikti. Tačiau mūsų komandos patirtis yra didžiulė, stebint atsiliepimus matyti, kad mūsų kovotai yra gerai vertinami, priskiriami prie favoritų.“ „Lūkesčiai visada yra tik geriausi, esame optimistai, tikimės sėkmės, – kolegai pritarė Ričardas Poška. – Aišku, yra daug varžovų, kurių nelabai pažįstame, bet sportininkai nusiteikę labai gerai, motyvuoti, manau, visi padarys viską, ką gali. Manau, į dvi pirmąsias vietas galime pretenduoti.“ Treneriai nenorėjo spėti, kurio auklėtinio galimybės yra didžiausios, tačiau neabejojo, kad nudžiuginti gali ne vienas lietuvis. „Nereikėtų spėlioti, – teigė P. Klapatauskas. – Iššauti gali bet kuris, rinktinėje nėra atsitiktinių žmonių. Gal sunkiau bus lengvesnio svorio kategorijose, nes ten konkurencija yra labai didelė. Daugiau galima tikėtis iš mūsų sunkesniųjų sportininkų. E. Sečinskio sportinė forma yra galbūt viena geriausių, pagerinome jo fizines galimybes, jaučiasi labai didelis noras. Taip pat turime E. Gužauską, fiziškai labai stiprų K. Radvilą, bet kuris iš jų gali nustebinti pasaulio čempionato dalyvius ir organizatorius.“ Pasaulio čempionatas vyks gruodžio 9-10 dienomis. Šeštadienį vyks atrankos kovos, o sekmadienį – finalai. Šių metų čempionatas bus tik trečiasis KWU istorijoje. Lietuviai jame pirmą kartą dalyvavo prieš dvejus metus ir namo grįžo su dviem prizinėmis vietomis: Brigita Gustaitytė svorio kategrijoje iki 70 kg užėmė antrąją vietą, o Arnoldas Grevas svorio kategorijoje iki 80 kg buvo trečias.