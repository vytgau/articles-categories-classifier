Neturėjęs lygių pusfinalyje, trenerės Inos Paipelienės auklėtinis niekam neleido suabejoti savo pranašumu ir 200 m nugara finale, auksą išplėšdamas paskutiniuose distancijos metruose. Finišavęs per 1 min. 56,52 sek., jis 0,18 sek. aplenkė antroje vietoje likusį amerikietį Austiną Matthew Katzą. Bronza atiteko rusui Romanui Larinui. „Darau tai, ko čia atvykau – siekti pergalių ir kuo geriau reprezentuoti Lietuvos vardą. Džiaugiuosi, kad pavyko“, – po finišo kalbėjo sportininkas. D. Rapšio sąskaitoje iš viso šioje universiadoje – du aukso ir vienas bronzos medalis, bei pagerintas 200 m laisvu stiliumi Lietuvos rekordas.  Šeštadienį rinktinės plaukikų laukia paskutiniai startai atrankoje. 400 m laisvu stiliumi plauks Viktė Labanauskaitė, o vyrų komanda dalyvaus 4 x 100 m kompleksinio plaukimo rungtyje. Iš viso Lietuvos sportininkai šioje Universiadoje jau iškovojo penkis medalius. Pirmąją universiados dieną dziudo svorio per 78 kg vicečempione tapo Lietuvos studentų sporto (LSU) studentė Santa Pakenytė. Taip pat ji vėliau tapo ir absoliučios svorio grupės bronzine prizininke. Priminsime, kad į Taipėjų atstovauti Lietuvai atvyko 97 sporto atstovų delegacija, tarp kurių - sunkiaatlečių, plaukikų, dziudo, lengvosios atletikos, sportinės gimnastikos, šuolio į vandenį sportininkai, krepšinio (vyrų ir moterų) rinktinės. Skelbiama, kad su sportininkų, trenerių ir sporto šakų delegacijų atstovais į Taipėjų atvyko ir universiados miestelyje apsigyveno bemaž 10 tūkstančių žmonių iš maždaug 170 šalių.