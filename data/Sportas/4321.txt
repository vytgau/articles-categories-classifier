Aštuntame atrankos plaukime T. Duškinas nuotolį įveikė per 24,10 sek., finišavo 8-tas, o bendroje atrankos įskaitoje iš 83-jų dalyvių užėmė 30-tą poziciją. Iki vietos pusfinalyje jam trūko 0,44 sek. Beje, T. Duškinas į pusfinalį nebūtų patekęs net jei ir būtų pakartojęs jam priklausantį šalies rekordą – 23,72 sek. Po vidurdienio Lietuvos laiku 100 m plaukimo krūtine rungties atrankoje varžėsi anykštėnas Giedrius Titenis ir panevėžietis Andrius Šidlauskas. 7-ame plaukime Giedrius Titenis finišavo per 59,79 sek. ir savo plaukime užėmė 3-ią vietą. Jo pozicija galutinė pozicija priklausė nuo paskutinio plaukimo, kuriame greta pasaulio lyderių, tokių kaip britas Adamas Peaty, plaukė ir Andrius Šidlauskas. Solidžioje kompanijoje panevėžietis neprapuolė ir 8-tame plaukime nuotolį įveikė per 59,91 sek., pagerino savo asmeninį rekordą ir 15-tu rezultatu pateko į pusfinalį. Vakare pusfinalyje varžysis ir G. Titenis, kuris atrankoje užėmė 12-tą vietą. Geriausiai atrankoje pasirodė šios rungties pasaulio rekordininkas britas Adamass Peaty – 58,21 sek. G. Titenis šį sezoną 100 m krūtine nuotolį yra įveikęs ir greičiau – 59,69 sek., tai jo geriausias sezono rezultas. Giedriui priklauso šios rungties Lietuvos rekordas – 58,96 sek. Į pusfinalius pateko po 16-ka greičiausių plaukikų. Men 100m Breaststroke Heats, road to the semi-final! 🏊🏻#Swimming #FINABudapest2017 pic.twitter.com/FIw31ctVAw— FINA (@fina1908) July 23, 2017  100 m plaukimo krūtine pusfinalis, kuriame varžysis G. Titenis ir A. Šidlauskas, prasidės 19:21 val. *** Šių metų Lietuvos rinktinę sudaro 9 sportininkai, tarp jų – visi šeši olimpiečiai, atstovavę Lietuvai 2016 m. Rio de Žaneiro olimpinėse žaidynėse. „Tikslų iškovoti medalius ar konkrečias vietas mūsų sportininkams nekeliame, nes šis čempionas vyks pirmaisiais naujojo olimpinio ciklo metais, kurie yra skirti įvairiems bandymams ir eksperimentams. Pagal pasiruošimo čempionatui rezultatus matome, jog plaukikai kryptingai artėja prie savo formos piko, todėl manome, kad jie bus pasiruošę gerinti asmeninius rezultatus. To iš jų tikimės“, – kalbėdamas apie rinktinei keliamus tikslus, prieš pasaulio pirmenybes teigė Lietuvos plaukimo federacijos prezidentas Emilis Vaitkaitis. 2017 m. Lietuvos plaukimo rinktinė: Rūta Meilutytė (gim. 1997 m.), Ugnė Mažutaitytė (gim. 1997 m.), Giedrius Titenis (gim. 1989 m.), Simonas Bilis (gim. 1993 m.), Danas Rapšys (gim. 1995 m.), Andrius Šidlauskas (gim. 1997 m.), Deividas Margevičius (gim. 1995 m.), Tadas Duškinas (gim. 1994 m.) ir Gytis Stankevičius (gim. 1994 m.). Devyni Lietuvos plaukikai atstovavo ir 2013 m. pasaulio čempionate Barselonoje. 2015 m. Kazanėje varžėsi aštuoni mūsų šalies atstovai. R.Meilutytė plauks 50 ir 100 m krūtine bei 50 m laisvus stiliumi, U. Mažutaitytė – 100 ir 200 m nugara, G. Titenis – 50, 100 ir 200 m krūtine, S. Bilis – 50 ir 100 m l. stiliumi, D. Rapšys 200 m. l. stiliumi bei 200 m nugara, A. Šidlauskas – 100 m krūtine ir 200 m kompleksiniu būdu, D. Margevičius – 200 m peteliške, T. Duškinas – 50 ir 100 m peteliške, G. Stankevičius – 50 ir 100 m nugara. Vyrų komanda taip pat dalyvaus estafetėje 4 po 100 m kompleksiniu būdu.