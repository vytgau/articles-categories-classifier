„Jie sugavo mane vos su dviem nanogramais draudžiamos medžiagos. Negaliu to paaiškinti, – kalbėjo lengvojo svorio kategorijoje besivaržantis britų boksininkas. – Mečiau svorį iki 52 kg ir tikrai nebūčiau norėjęs „pridėti“ raumenų. Tai visiškai nesuvokiama“. M. Ali yra pirmasis Didžiosios Britanijos bokso rinktinės narys, kurio dopingo testo mėginys buvo teigiamas. Jis negalės oficialiai boksuotis iki 2019 metų gegužės mėnesio. Tarptautinė bokso federacija (AIBA) stojo nukentėjusiojo pusėn sakydama, kad M. Ali tikrai nevartojo draudžiamos medžiagos norėdamas kažką apgauti. Trenbolonas, raumenų augimą skatinanti medžiaga, yra Pasaulio Antidopingo agentūros (WADA) draudžiamų medžiagų sąraše. Anot BBC, M. Ali svarstė tikimybę, kad draudžiama medžiaga į organizmą pateko per Maroke valgytą mėsą arba išgertą gėrimą, kuris iš tikrųjų buvo skirtas jo tėvui. Vis dėlto, boksininkas nesugebėjo surinkti pakankamai tvirtų įrodymų, kad čia jo kaltės nėra. 2016 metų Rio de Žaneiro olimpiadoje pirmame rate iškritęs britas tikina, kad bausmės trukmė „negalėjo būti blogesnė“. Europos čempionato sidabro medalio laimėtojas guodėsi, kad savo miegamojo kambario negalėjo palikti 5 mėnesius: „Mane užvaldė tokia depresija, tačiau taip jau yra. Turiu susitaikyti su tuo ir judėti į priekį“. M. Ali tikslas – 2020 metų Tokijo olimpiada. „Aš 100 proc. alkanesnis. Noriu daugiau nei kada nors. Niekada net nepagalvojau, kad tai gali nutikti man, – sakė jis. – Žmonės kalbės tą ir aną. Nenoriu, kad kas nors galvotų, jog esu blogas vaikinas“.