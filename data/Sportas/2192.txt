„Priimdami šį titulą įsipareigojame sportui skirti ypatingą dėmesį. Be daugybės sportinių renginių, bus tvarkomi mokyklų sporto aikštynai, prasidės svarbių sporto objektų rekonstrukcija, duris atvers naujas, europinius standartus atitinkantis baseinas, kuris ne tik padės ugdyti naujus olimpinius čempionus, bet ir leis pasiekti ambicingą tikslą, kad kiekvienas Klaipėdos abiturientas drauge su brandos atestatu gautų ir liudijimą, kad jis moka pakankamai gerai plaukti. Įgyvendindami vienus planus, sau keliame ir naujus tikslus. Iš ledinio daugelio žiemos sporto šakų sąstingio visoje Lietuvoje, Klaipėdoje šioms sporto šakoms karštą impulsą duos planuojama Ledo arena, kurios vizija jau įgauna konkrečius metmenis“, – sako ceremonijoje dalyvavęs Klaipėdos meras Vytautas Grubliauskas. Apie sprendimą Klaipėdai suteikti 2018 metų Europos sporto miesto vardą Europos sporto sostinių ir miestų federacija (ACES Europe) paskelbė dar gegužės mėnesį. Prieš tai organizacijos atstovai lankėsi Klaipėdoje ir vertino sporto bazes, propaguojamų sporto šakų įvairovę, sportuojančiųjų skaičių, bendruomenės įtrauktį, sporto renginius, ateities planus bei viziją. Anot Klaipėdos mero, nors titulas suteikiamas vieneriems metams, jis turės išliekamąją vertę. „Jau istorijon nueinantys Lietuvos kultūros sostinės metai visai Lietuvai ir, svarbiausia, mums patiems įrodė, kad sutelkus visos bendruomenės jėgas, mintis ir energiją, galime sukurti nuostabius dalykus, kurių išliekamoji vertė neabejotinai ilgaamžiškesnė nei tie labai svarbūs, bet tik vieneri metai. Manau, kad visos bendruomenės „užkrėtimas“ sveiku sporto virusu – viena iš rimčiausių prielaidų nenuvilti ne tik Europos institucijų, bet ir Lietuvos, o ypač Klaipėdos miesto bendruomenės“, – sako V. Grubliauskas. Žinia, po ACES Europe sprendimo Klaipėdai suteikti 2018 metų Europos sporto miesto vardą, savivaldybės taryba nutarė 2018-uosius Klaipėdoje paskelbti sporto metais. Jau parengtas ir sporto metų paminėjimo priemonių planas, kuriuo siekiama ugdyti sveiką ir fiziškai aktyvią bendruomenę, į sportines veiklas įtraukti kuo daugiau įvairių socialinių grupių gyventojų. Pagal priemonių planą bus suorganizuota apie 70 renginių, įgyvendinami edukaciniai projektai, įvairūs sporto festivaliai ir konkursai, atskirų sporto šakų varžybos, įvairios mankštos, turnyrai. Visų socialinių grupių miesto gyventojams ištisus metus bus sudaryta galimybė aktyviai leisti laisvalaikį, treniruotis, dalyvauti sporto renginiuose. Didelis dėmesys bus skiriamas ir sportininkų paieškai bei nuosekliam talentingų sportininkų meistriškumo ugdymui, naujų sportavimo formų skatinimui. Šiuo metu Klaipėdoje plėtojama daugiau kaip 50 sporto šakų, veikia beveik 100 sporto, laisvalaikio ir sveikatingumo bazių, 5 profesionalūs sporto klubai, 5 sporto mokyklos vaikams. Klaipėdos miesto savivaldybė pirmoji šalyje pradėjo vykdyti antros klasės mokinių mokymo plaukti programą ir įdiegė kiekvienam sportuojančiam vaikui sportininko krepšelį. Skaičiuojama, kad organizuotai sportuoja per 9 tūkstančius klaipėdiečių, tačiau realus sportuojančiųjų skaičius gerokai didesnis, mat tūkstančius žmonių pritraukia Visuomenės sveikatos biuro organizuojamos sveikatinimo ir fizinio aktyvumo veiklos, gyventojai noriai naudojasi dviračių takais, kurių mieste yra apie 120 kilometrų. Nuolat gerinama ir sporto infrastruktūra – tvarkomos esamos ir statomos naujos sporto bazės: baigiamas statyti modernus baseinas, prasidės Futbolo mokyklos konversija, Sąjūdžio parke įrenginėjamas BMX dviračių, riedlenčių ir riedučių parkas, tvarkomi mokyklų stadionai, planuojama naujos sporto salės statyba. Pasirašius sutartį su ACES Europe, Klaipėda tarptautiniu mastu bus pristatoma kaip sportą propaguojantis miestas, galės naudoti ACES Europe ženklą, taip pat atsiras daugiau galimybių užmegzti ryšius su kitomis tarptautinėmis sporto organizacijomis, siekiant bendro tikslo – skatinti gyventojų bendruomeniškumą per sportą.