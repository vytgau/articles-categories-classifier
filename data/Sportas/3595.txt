Po finišo sprinto nugalėjo 23-ejų metų norvegas Herman Dahl („Sparebanken Sor“), kuris laimėjo ir trečią etapą. Jis 154 km (Helsinkis – Porvas – Helsinkis) nuvažiavo per 3 val. 30 min. 13 sek. Nugalėtojo laikas įskaitytas 2-41-ą vietas užėmusiems dviratininkams. Antras finišavo nugalėtojo titulą gynęs latvis Maris Bogdanovičs („Rietumu Banka – Riga“). Nė vienerių „Baltic Chain Tour“ lenktynių nepraleidęs Darijus Džervus finišavo šeštas, Airidas Videika (abu – Lietuvos rinktinė) – septintas, Marius Bernatonis („Top Team – Ultrabike“) – 11-as, Venantas Lašinis („Staki – Technorama“) – 17-as, Rojus Adomaitis – 22-as, o Justas Beniušis (abu – Lietuvos rinktinė) – 26-as. Kiti lietuviai į 30-uką nepateko. Lenktynių nugalėtoju tapo H. Dahl. Jam atiteko 40 pasaulio reitingo taškų ir beveik 1000 eurų premija. M. Bogdanovičs (+6 sek.) liko antras (30 tšk.), o trečią vietą užėmė kanadietis Benjamin Perry („Israel Cycling Academy“, +12 sek., 25 tšk.). Iš lietuvių aukščiausią vietą bendroje įskaitoje – devintą – užėmė V. Lašinis (+31 sek.). Už tai jam atiteko trys pasaulio reitingo taškai. D. Džervus (+1.08) užėmė 13-ą, R. Adomaitis (+1.42) – 15-ą, J. Beniušis (+2.06) – 17-ą, Justas Klimavičius (Lietuvos rinktinė, +2.49) – 19-ą, M. Bernatonis (+7.38) – 26-ą, Arnoldas Valiauga („Top Team – Ultrabike“, +7.46) – 28-ą, o L. Talačka (+7.51) – 30-ą vietas. Kiti lietuviai į 30-uką nepateko. Iš viso klasifikuoti 57 dviratininkai. Jaunimo įskaitoje V. Lašinis klasifikuotas antras, R. Adomaitis – penktas, o J. Beniušis – septintas. Komandų įskaitoje Lietuvos rinktinė užėmė trečią vietą. Nugalėjo „Sparebanken Sor“ (Norvegija), o antroje vietoje – „Rietumu Banka – Riga“ (Latvija). „Top Team – Ultrabike“ ekipa, kurios visi šeši dviratininkai pasiekė lenktynių finišą, užėmė aštuntą vietą. Lietuvoje, Latvijoje, Estijoje ir Suomijoje vykusias lenktynes pradėjo 68 dviratininkai iš 12 komandų. Lietuvai pirmą kartą atstovavo net trys komandos: šalies rinktinė, „Staki – Technorama“ ir „Top Team – Ultrabike“. Iš viso startavo 17 lietuvių, o finišą pasiekė 12. Varžybose, kurių prizų fondą sudarė 7400 eurų, dar dalyvavo po dvi Estijos, Latvijos ir Suomijos bei po vieną Izraelio, Norvegijos ir Švedijos komandą. Pirmame etape (161 km) D. Džervus buvo aštuntas, antrame etape (170 km) V. Lašinis finišavo šeštas, o trečiame etape (220 km) D. Džervus užėmė antrą, A. Videika – penktą, o V. Lašinis – aštuntą vietas. „Baltic Chain Tour“ lenktynės, kurios yra simbolinis 1989 metų rugpjūčio 23 dieną Lietuvoje, Latvijoje ir Estijoje vykusios „Baltijos kelio“ akcijos paminėjimas, rengiamos nuo 2011 metų. Pirmąsias „Baltic Chain Tour“ lenktynes laimėjo estas Erki Putsep, antrąsias – lietuvis Gediminas Bagdonas, trečiąsias – vokietis Philipp Walsleben, ketvirtąsias – olandas Mathieu van der Poel, penktąsias – ukrainietis Andrij Kulyk, o šeštąsias – latvis Maris Bogdanovičs. „Baltic Chain Tour“ lenktynėse jau yra dalyvavę 32 šalių atstovai. Šiose varžybose jėgas jau išmėgino 46 Lietuvos dviratininkai.