Vilniečiams mačo pradžioje teko kaip reikiant gintis, kadangi šeimininkai turėjo kelias puikias progas jau pirmosiomis minutėmis pastumti svečius po šaltu dušu. Žalgiriečiams pavyko atsilaikyti, o vėliau ir išlyginti žaidimą, tad 29-ąją minutę pelnytas Matijos Ljujičiaus įvartis neatrodė tarsi nukritęs iš dangaus. „Galbūt rungtynių pradžioje ne šeimininkai žaidė agresyviai, o mes per daug atsitraukėme – baimė, išgąstis, stebėjimas, kaip praeiti žvalgybą. Visų pirma, mūsų žaidimas nebuvo toks, kokio norėjome, bet žiūrėjau į tai gana ramiai, nes žinojau, kada komanda įeina į žaidimą, tai užtrunka 10–15 minučių, ypatingai žaidžiant svečiuose. Pavyko nepraleisti ir, manau, žaidimas išsilygino, tad pirmame ir antrame kėlinyje turėjome labai neblogų epizodų“, – pasakojo V. Dambrauskas. Žalgiriečiai daugiau neleido varžovams siautėti savo aikštės pusėje, tačiau išlaikyti „sausų“ vartų nepavyko. 74-ą minutę Armantui Vitkauskui teko kapituliuoti, kai baudos aikštelėje aukštai iššokęs buvęs „Žalgirio“ saugas Jurijus Kendyšas smūgiu galva atstatė pusiausvyrą. Baltarusis išlyginamąjį įvartį pelnė beveik iš karto po to, kai į aikštę buvo mestas keturių futbolininkų desantas. „Žaidybiniai ryšiai taip pat svarbūs. Tai buvo paskutinės rungtynės, kuriose galime klysti ir matyti tai, kas nepavyksta, ką reikia keisti. Turime taisyti esmines klaidas ir būtent tą darysime per likusį laiką iki kito trečiadienio. Kai kuriais momentais esu patenkintas, kai kuriais – ne. Rezultatas yra viena, bet treneriui svarbiausia yra žaidimas. Momentais gal ir buvo tai, ką norime matyti, bet taisytinų dalykų yra tikrai daug ir nėra dar kuo džiaugtis, nes tai tik kontrolinės rungtynės, kurios nei trijų taškų, nei kito etapo, nei taurės neduoda. Visos mintys ir darbas yra skirtas analizei ir pasiruošimui svarbiausiam mačui Čempionų lygoje“, – teigė „Žalgirį“ artėjančioms dvikovoms su Razgrado „Ludogorets“ klubu ruošiantis treneris. Rungtynėms pasibaigus lygiu rezultatu 1:1, abiejų komandų futbolininkai išmėgino savo jėgas baudinių serijoje, kurioje vilniečiams, smūgiavusiems nepriekaištingai, rezultatu 5:4 pavyko įveikti BATE ekipą. A. Vitkauskas buvo arti to, kad atremtų dar porą varžovų smūgių, bet užteko ir vieno, jog svečiai švęstų pergalę.  Po rungtynių stadione susirinkę „Žalgirio“ aistruoliai, komandos futbolininkai, treneriai ir klubo darbuotojai kartu giedojo Lietuvos himną. „Jausmas – tarsi laimėjus. 11 metrų baudiniai yra futbolo dalis, ruošiamės tam atvejui ir smagu, kad tą seriją pavyko laimėti. Jausmas yra geras. Giedoti himną užsienyje teko ne pirmą kartą. Giedojome jį su komanda praėjusiais metais stovykloje Slovėnijoje, pavyko ir šiemet. Esame savo šalies patriotai, atstovaujame „Žalgiriui“ ir savo šaliai, kai esame užsienyje ir tai yra kiekvieno lietuvio pareiga, kurią mes garbingai atlikome“, – sakė V. Dambrauskas. Bilietus į „Žalgirio“ ir „Ludogorets“ dvikovą, kuri vyks šį trečiadienį, liepos 12-ąją dieną, galite įsigyti „Bilietai.lt“ kasose arba internetu.