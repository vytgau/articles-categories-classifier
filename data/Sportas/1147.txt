Populiariausia rungtis, sutraukusi net 118 dalyvių, lietuviams buvo paskutinė repeticija prieš svarbiausias lenktynes – vasario 21 d. vyksiantį komandų sprintą, kuriame M. Strolia ir M. Vaičiulis sieks pasirodyti geriau, nei 2010 m. Vankuveryje, kur finišavo 18-ti. „Po finišo šiek tiek pykina ir sukasi galva, bet bent jau žinau, kad padariau viską, kiek esu pasiruošęs“, - šiandien po lenktynių tikino M. Strolia, nuotolį įveikęs per 40 min. 31,4 sek. „Pirmasis ratas buvo neprastas, bet antrajame pradėjo labai skaudėti blauzdą. Nuo penkto kilometro iki finišo kovojau su skausmu. Žiauriai skaudėjo ir minčių buvo visokių, daugiausia tai jos buvo blogos. Koją pradėjo skaudėti dar prieš savaitę, čia atvažiavus. Skausmas taip ir nenuslopsta. Tai blauzdos viršutinis raumuo. Su kiekvienu žingsniu koją kerta, labai nemalonus jausmas. Jaudinausi, ar nebus kažkas blogai, nes po keturių dienų pagrindinis mūsų startas – su Mantu varžysimės komandų sprinte“, - krimtosi 28 metų M. Vaičiulis, 15 km distancijoje sugaišęs 40 min. 53 sek. Tai buvo jau trečias M. Strolios startas Alpensia slidinėjimo trasoje. 31 metų lietuvio laukia dar dvi rungtys – komandų sprintas ir sunkiausios olimpinėse žaidynėse varžybos – 50 km lenktynės klasikiniu stiliumi. Ar užteks jėgų? „Nuovargis yra normalu, per treniruotes ir daugiau įveikiame, gal tik ne vienu metu. Nežinau, norėtųsi greičiau važiuoti bent vieną iš rungčių. Bet dabar bus keturios dienos, pakankamai laiko pasirengti komandiniam sprintui. Kol kas ilgi nuotoliai per ilgi, trumpi nuotoliai per trumpi. Komandinis bus pats tas“, - teigė olimpietis. M. Vaičiuliui Pjongčango žaidynės baigsis komandų sprintu. Todėl šiandien vienu metu jis net galvojo trauktis iš trasos: „Nerimavau, kad nespėsiu atsistatyti iki varžybų, kurios man daug svarbesnės. Mano pagrindiniai nuotoliai yra trumpesni, o čia buvo kaip gera treniruotė prieš ateinantį startą“. Nugalėjo 31-erių metų šveicaras Dario Cologna - 33 min. 43,9 sek. Jis tapo pirmuoju slidininku olimpinių žaidynių istorijoje, iškovojusiu auksą toje pačioje distancijoje trejose žaidynėse iš eilės. D. Cologna savo sąskaitoje iš viso turi keturis olimpinius aukso medalius. Jis buvo greičiausias ir Sočio žaidynių skiatlono (15 km + 15 km) rungtyje. Antrąją vietą užėmė 24-erių metų norvegas Simenas Hegstadas Kruegeris (+18,3 sek.), o trečiąją - 21-erių metų rusas Denisas Spicovas (+23 sek.). 31-erių metų M. Strolia nugalėtojui pralaimėjo 6 min. 47,5 sek., o 28-erių metų M. Vaičiulis - 7 min. 9,1 sek. Lenktynėse dalyvavo 118 slidininkai. Tarp dalyvių buvo ir Tongos, Ekvadoro, Brazilijos, Meksikos ir Šiaurės Korėjos atstovai. 