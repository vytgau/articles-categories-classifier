Kaip žinia, šiais metais lietuvių lauks 12 rungtynių: keturi draugiški mačai, dvi Baltijos taurės dvikovos bei šeši susitikimai Tautų lygos turnyre rudenį. Birželio 8 dieną Maskvoje (Rusija) numatoma pirmoji istorijoje Lietuvos rinktinės dvikova su Iranu. Rungtynės su lietuviais iraniečiams bus viena paskutiniųjų repeticijų prieš pasaulio čempionato grupių etapo turnyrą. Viduriniųjų Rytų komanda pasaulio čempionate dalyvavo keturis kartus. Po šių rungtynių Lietuvos futbolininkai vyks į Varšuvą (Lenkija) ir nacionaliniame stadione surems ginklus su gerai pažįstamu varžovu – Lenkija. Tarpusavyje komandos po nepriklausomybės atkūrimo susitiko 11 kartų, o paskutinį sykį tai įvyko 2016 metų birželį, kai lenkai taip pat rengėsi kitam aukščiausio lygio turnyrui – Europos čempionatui. Edgaro Jankausko auklėtiniai jau kovo mėnesį pradės pasirengimą Tautų lygos pirmenybėms. Stovykloje Kaukaze mūsų rinktinė žais su Gruzijos ir Armėnijos rinktinėmis. Gegužės 30 d. numatytos Baltijos taurės turnyro rungtynės su Estija išvykoje, o birželio 5 dieną namuose lietuviai susitiks su Latvija. Rugsėjį Lietuva startuos Tautų lygos varžybose ir mes iššūkį Serbijos, Juodkalnijos ir Rumunijos rinktinėms. Lietuvos rinktinės tvarkaraštis 2018 metais: Kovo 24 d. (šeštadienis) Gruzija – Lietuva Kovo 27 d. (antradienis) Armėnija – Lietuva Gegužės 30 d. (trečiadienis) Estija – Lietuva Birželio 5 d. (antradienis) Lietuva – Latvija Birželio 8 d. (penktadienis) Lietuva – Iranas Birželio 12 d. (antradienis) Lenkija – Lietuva Rugsėjo 7 d. (penktadienis) Lietuva – Serbija Rugsėjo 10 d. (pirmadienis) Juodkalnija – Lietuva Spalio 11 d. (ketvirtadienis) Lietuva – Rumunija Spalio 14 d. (sekmadienis) Lietuva – Juodkalnija Lapkričio 17 d. (šeštadienis) Rumunija – Lietuva Lapkričio 20 d. (antradienis) Serbija – Lietuva.