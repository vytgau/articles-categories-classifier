Namuose žaidusi „Fenerbahče“ po dramatiškos kovos iškovojo pergalę 2:1 (1:0). Abu įvarčius aikštės šeimininkai pelnė po 11 metrų baudinių. 20 min. baudinį realizavo brazilas Guliano, o 86 min. – olandas Vincentas Janssenas. 87 min. intrigą sugrąžino rezultatą sušvelninęs „Bešiktaš“ puolėjas iš Olandijos Ryanas Babelis, tačiau atstatyti pusiausvyros svečiai nebesuspėjo. Itin daug darbo šiose rungtynėse turėjo mačo arbitras, iš aikštės pašalinęs net penkis futbolininkus. Dvi raudonos kortelės parodytos pirmajame kėlinyje, trys – per penkias paskutines mačo minutes. Iš aikštės buvo išvyti trys „Bešiktaš“ ir du „Fenerbahče“ futbolininkai. 43 min. aikštę paliko antrą geltoną kortelę prieš savę išvydęs „Bešiktaš“ puolėjas iš Portugalijos Ricardo Quaresma, o 45 min. tautiečio pėdomis pasekė „Fenerbahče“ narys Neto. 85 min. iš aikštės buvo pašalintas antrą geltoną kortelę gavęs „Bešiktaš“ kanadietis Atiba Hutchinsonas, 88 min. raudoną kortelę gavo „Fenerbahče“ gynėjas Ismailas Koybasi, o paskutinis 96 min. už nesportinį elgesį pašalintas „Bešiktaš“ saugas Oguzhanas Ozyakupas. Po šios pergalės „Fenerbahče“ su 11 taškų turnyro lentelėje pakilo į trečiąją poziciją. „Bešiktaš“ su 13 taškų yra antroje vietoje, o pirmauja taip pat 13 taškų turinti, tačiau rungtynėmis mažiau sužaidusi Stambulo „Galatasaray“ komanda. 