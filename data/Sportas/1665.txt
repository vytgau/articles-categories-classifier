Po finišo sprinto nugalėjo vokietis Andre Greipel („Lotto Soudal“). Jis 145 km nuvažiavo per 3 val. 50 min. 21 sek. (vid. greitis – 37,77 km/h). Antras finišavo australas Caleb Ewan („Mitchelton - Scott“), o trečias – triskart pasaulio čempionas slovakas Peter Sagan („Bora - Hansgrohe“). Nugalėtojo laikas įskaitytas 2-115 vietas užėmusiems dviratininkams. „Buvo nelengva. Juk dar tik sezono pradžia. Tikiuosi, kad man pavyks pasiekti geriausią sportinę formą, – sakė R. Navardauskas. – Sunkiausios dienos dar laukia – trečiajame ir ketvirtajame etapuose turėsime keletą kalnų. Man tai bus didžiulis iššūkis, nes jau ir pirmajame etape įveikti nedidelius kalniukus nebuvo lengva. Bet laukiu, kada galėsiu išbandyti save ir pamatyti, kokiame lygyje šiuo metu esu." R. Navardauskas dėl sveikatos problemų nedalyvavo varžybose nuo praėjusių metų birželio. Praėjusių metų rugpjūčio pabaigoje dviratininkas buvo operuotas dėl širdies ritmo sutrikimo. Šešių etapų lenktynės Australijoje (860 km) baigsis sekmadienį. Varžybose dalyvauja 131 dviratininkas iš 19 komandų ir 26 šalių. Praėjusį sekmadienį Adelaidėje (Australija) surengtose žiedinėse lenktynėse „People's Choice Classic“ (50,6 km; 22 ratai po 2,3 km) Ramūnas finišavo 30-as. 2015 metų pasaulio čempionato bronzos medalio laimėtojas R. Navardauskas pernai sezoną pradėjo Argentinoje. Ten jis laimėjo vieną daugiadienių lenktynių „Vuelta Ciclista a la Provincia de San Juan“ (UCI Ikategorija) etapų.