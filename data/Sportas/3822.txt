„Šis Lietuvos čempionatas ne veltui yra vienas laukiamiausių. Pirmą kartą taip gausiai šiame čempionate susirinkę žaidėjai galėjo mėgautis ne tik puikiu oru, bet ir tikrai azartiškomis varžybomis. Į turnyrą susirinko visos Lietuvos golfo žvaigždės“, – sakė Lietuvos golfo federacijos generalinis sekretorius Mindaugas Markevičius. Vyrų kategorijoje pirmąją vietą iškovojęs G. Markevičius (214 smūgių) paskutinę dieną pasiekė aikštyno rekordą – atlikęs 69 smūgius jis sužaidė 3 smūgiais žemiau aikštyno PAR. Antrąją ir trečiąją vietas atitinkamai užėmė visas tris turnyro dienas savo pozicijų neužleidę Juozapas Budrikis (221 smūgis) ir Algimantas Baltramonaitis (235 smūgiai). Moterų kategorijoje nuo pat pirmos turnyro dienos pirmavo ir varžovėms nenusileido S. Jarašūnaitė (228 smūgiai). Antrąją vietą užėmusiai ir moterų grupėje pagrindine favorite laikytai Gilei Bitei Starkutei nepavyko jos aplenkti, nors paskutiniąją dieną ji buvo priartėjusi ir tik vienu smūgiu atsiliko nuo varžovės. Tačiau S. Jarašūnaitei sėkmingai sužaidus kelias duobutes, vėl buvo atstatytas saugesnis pranašumas. Trečiąją vietą užėmė 2016 m. geriausia Lietuvos golfo žaidėja Rasa Butrimaitė (248 smūgiai). Aikštyno „National Golf Resort“ rekordo, kuris priklauso G. B. Starkutei, pasiekti šiame čempionate niekam nepavyko. Jaunoji golfo žvaigždė šiemet gegužės 27 d. vykusiame „Klaipėdos prekybos, pramonės ir amatų rūmų taurės 2017“ turnyro metu, atlikusi 71 smūgį, sužaidė 1 smūgiu žemiau aikštyno PAR. Tris dienas trukusiame Lietuvos golfo čempionate netrūko ir intrigų. Vyrų senjorų kategorijoje dėl pirmos vietos vyko peržaidimas, nes po dviejų raundų šių metų Lietuvos atvirojo golfo čempionato nugalėtojo Dariaus Momkaus ir „National Golf Resort“ klubo nario Russel McKelvey iš Pietų Afrikos Respublikos rezultatai buvo lygūs. Peržaidimo metu geriau sekėsi D. Momkui ir jis tapo Lietuvos golfo čempionato senjorų kategorijos nugalėtoju. Rugpjūčio 12-14 d. vykęs Lietuvos golfo čempionatas yra septintasis Lietuvos golfo turo etapas iš dešimties. Šiuo metu bendroje jo įskaitoje pirmauja G. B. Starkutė ir J. Budrikis. Aštuntasis turo etepas įvyks rugpjūčio 26 d. Druskininkų „Vilkės“ golfo aikštyne.