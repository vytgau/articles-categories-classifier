Geriausiai šiame greičio ruože pasirodė bendrosios įskaitos lyderis Stephane‘as Peterhanselis, trasoje užtrukęs 2 val. 51 min. 19 sek. Iš varžybų pasitraukus artimiausiam jo konkurentui Sebastienui Loebui, kuris patyrė avariją kopose, S. Peterhanselis tapo kone vienvaldžiu automobilių įskaitos lyderiu – jo persvara prieš antroje vietoje esantį Carlosą Sainzą yra didesnė nei 30 minučių. V. Žala su S. Jurgelėnu greičio ruožą pradėjo puikiai ir po pirmoje jo dalyje važiavo devinti. Būtent ši dalis buvo itin klampi, ne vienas ekipažas joje sugaišo daug laiko, tad atsargus važiavimas pasiteisino. Tačiau vėliau kopose teko kiek paklaidžioti ir buvo prarastas bent pusvalandis. Galiausiai finišas pasiektas 20-oje vietoje, o trasoje sugaištas laikas – 4 val. 3 min. 25 sek. Bendroje automobilių įskaitoje „Agrorodeo“ komandos ekipažas, patikslintais duomenimis, palypėjo į 23-ą vietą. „Pradžioje buvome kaip ir smagiai įsibėgėję, sunkiausias kopas prašokom pirmu bandymu. Ten nemažai mašinų buvo įstrigę, ant Loebo „Peugeot“ vos neužlėkėm. Antroje dalyje daug laiko sugaišom paklydę, bet ten, man rodos, klydo nemažai ekipažų. Saulius sugebėjo atrinkti teisingą kursą ir nepraradom nei vieno taško. Tikiuosi, ryt pavyks stabiliau važiuoti“, – trumpai po finišo greičio ruožą apibūdino V. Žala.  Šturmanas S. Jurgelėnas tuo tarpu nevengė kritikos sau ir teigė, kad kopose buvo galima pasirodyti geriau. „Norėjosi sulįsti į smėlį kaip driežui ir nesirodyti: per mano klaidas praradom 30-40 minučių. Pirma greičio ruožo dalis fantastiškai sklandi, antroje Vaidas lėkė puikiai, tačiau papildomi pasivažinėjimai dėl navigacijos bėdų gerokai pablogino rezultatą. Reikės gerokai patobulėti ateityje“, – sakė S. Jurgelėnas. Kitiems automobilių įskaitoje besivaržantiems lietuvių komandų ekipažams penktas greičio ruožas taip pat sekėsi gerai. Antanas Juknevičius su Dariumi Vaičiuliu užėmė 17-ą vietą, o Benediktas Vanagas su Sebastianu Rozwadowskiu – 18-ą. Motociklininkas Balys Bardauskas 13 val. vietos laiku (20 val. Lietuvos) finišo dar nebuvo pasiekęs. Ketvirtadienį laukia šeštas Dakaro ralio etapas, kuris prasidės Peru ir baigsis Bolivijoje – La Pase. Bendra dienos rida bus 758 km, o iš jų greičio ruožas sudarys 313 km. Didelė jo dalis vyks netoli Titikakos ežero esančiuose keliuose – dalyvių laukia nebe minkšto smėlio kopos, bet klasikinį ralį primenantis kietas gruntas ir aukštikalnės, dalis etapo vyks 4 km aukštyje. Adaptacijai prie aukštikalnių bus suteikta viena laisva diena – penktadienį lenktynininkai ilsėsis.