Čempionate dalyvaus geriausi jaunieji sklandytojai iš 18 pasaulio valstybių: Prancūzijos, JAV, Vokietijos, Lenkijos, Australijos, Didžiosios Britanijos, Naujosios Zelandijos, Čekijos ir kt. Vienais stipriausių čempionate laikomi didelę dalyvavimo tarptautinio lygio varžybose patirtį turintys vokiečiai, lenkai ir čekai. Vokietis Stefanas Langeris pasaulio jaunimo sklandymo reitinge užima antrą vietą, nuo jo mažai atsilieka ir lenkai Jakubas Pulawskis bei Tomaszas Hornikas bei dar vienas vokietis Enrique Levinas. Aukščiausią iš lietuvių 37-ąją poziciją (iš 166-ių) pasauliniame reitinge užima Lietuvos jaunimo sklandymo rinktinės narys Joris Vainius. Anot jo, nepaisant jauno čempionato dalyvių amžiaus, didžioji jų dalis turi nemažai dalyvavimo tarptautinėse sklandymo varžybose patirties ir gali sėkmingai varžytis net su geriausiais pasaulio pilotais. „Pasaulio jaunimo sklandymo čempionatai niekada nebūna lengvas pasivaikščiojimas. Jauni pilotai yra linkę rizikuoti priimdami tam tikrus sprendimus net labiau nei daugiau patirties turintys sklandytojai. Žvelgiant į 2015 m. pasaulio jaunimo sklandymo čempionatą Australijoje ir jo rezultatus, galima pastebėti, kad konkurencija tarp dalyvių buvo labai didelė. Sklandytojai skrido panašiu greičiu, todėl buvo labai sunku atitrūkti, o kiekviena klaida – labai skausminga. Manau, kad tai tik įrodo aukštą varžybų lygį“, – teigė J. Vainius. Trečią kartą pasaulio jaunimo sklandymo čempionate dalyvausiantis lietuvis pridūrė: „Šiais metais turėsime didelę net 6 Lietuvos sklandytojų komandą, gerą kapitoną, „namų sienas“, todėl tikiuosi, visą tai išnaudoti ir kovoti dėl aukščiausių vietų. Šis pasaulio jaunimo sklandymo čempionatas man paskutinis, todėl sudalyvauti norisi kaip niekada gerai“, – sakė jis. Be Jorio Lietuvos vardą čempionate gins ir kiti Lietuvos jaunimo sklandymo rinktinės nariai: Ignas Bitinaitis, Laurynas Šupinys ir Ringaudas Kikalas. Sklandytojui I. Bitinaičiui šis pasaulio jaunimo sklandymo čempiontas bus antrasis. Iššūkių nebijantis jaunasis sklandytojas vos prieš kelias savaites pradėjo treniruotis su nauju sklandytuvu, su kuriuo ir dalyvaus čempionate. „Dar prieš mėnesį maniau, jog varžybose dalyvausiu su klubinės klasės sklandytuvu, tačiau labai džiaugiuosi, jog Lietuvos sklandymo sporto federacijos ir trenerio dėka pavyko gauti standartinės klasės sklandytuvą. Dabar mano tikslas – skraidyti su juo kuo daugiau, kad per varžybas jausčiausi užtikrintai“, – sakė Ignas. „Laukia iššūkių kupinas laikas, tačiau čempionatas vyks Lietuvoje, o tai suteikia ne tik pranašumo dėl vietovės išmanymo, tačiau ir džiugina, jog namuose atstovausiu savo šaliai“, – kalbėjo sklandytojas. Dar du Lietuvos pilotai, kurie dalyvaus pasaulio jaunimo sklandymo čempionate šią vasarą, paaiškės po Lietuvos klubinės klasės sklandymo čempionato, kuris Paluknio aerodrome prasidėjo praėjusį savaitgalį ir truks iki liepos 8 d. Kaip vyksta sklandymo varžybos? Sklandytojai pasaulio jaunimo sklandymo čempionate varžysis dvejose sklandytuvų klasėse: standartinėje ir klubinėje. Pastarajai priskiriami senesni, aukštos kokybės sklandytuvai, o standartinei – sklandytuvai, turintys 15 metrų ilgio sparnus be užsparnių ir maksimali sklandytuvo masė negali viršyti 525 kg. Kadangi, sklandytojai varžysis dvejose sklandytuvų klasėse, 1-3 vietų nugalėtojai bus šeši. Sklandymo varžybose pergalę lemia greitis, per kurį pilotas įvykdo nustatytą dienos maršrutą arba, kitaip sakant, per kiek laiko atlieka dienos pratimą. Dienos maršrutas vidutiniškai siekia 300 km., kurį patyręs sklandytojas, skrisdamas 100km/h greičiau gali įveikti per 3 valandas. Taškai po kiekvienos dienos sumuojami ir suvedami į bendrą rezultatų lentelę. Sklandymo varžybos dvi savaites trunka ne be priežasties. Sklandymas yra nuo oro sąlygų priklausanti sporto šaka, todėl per dvi varžybų savaites sklandytojai į dangų gali kilti ir kiekvieną dieną, tačiau gali nekilti ir nei vienos. Kad sklandymo varžybos būtų laikomos įvykusiomis, privalomas minimalus pratimų skaičius yra 4. Kilimams sklandytuvu reikia tinkamo oro. Tobuliausia – kai naktys šaltos, dienos karštos ir saulėtos, o vėjo stiprumas siekia 5m/s. Tokiu oru karštos oro srovės, kitaip vadinamos termikais, būna pakankamai stiprūs ir sklandytuvą į viršų kelia itin gerai.