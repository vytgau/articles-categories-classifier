„Žalgirio“ ekipa iki šių metų buvo iškovojusi titulą šešis kartus iš eilės ir ilgai buvo nenustumiama nuo savo sosto. Tuo tarpu jauna „Stumbro“ komanda du kartus buvo pasiekusi pusfinalį. Visgi šį kartą Mariano Barreto auklėtiniai pasiekė puikų rezultatą ir iškovojo kelialapį į Europos lygos atrankos varžybas. Pirma pavojinga proga buvo užfiksuota 10 minutę prie „Stumbro“ vartų. Darvydas Šernas sulaukė patogaus perdavimo dešiniajame baudos aikštelės krašte ir bandė smūgiuoti į vartus, bet vartininkas blokavo kamuolį. Manto Kuklio pakartotinis smūgis taip pat buvo nesėkmingas. 22 minutę „Stumbras“ taip pat pagrasino „žalgiriečių“ vartams, kai po Lucaso Villelos perdavimo iš kairiojo krašto, baudos aikštelės centre atsilaisvinęs Vilius Armanavičius prašovė virš vartų. 37 minutę „Žalgiris“ pademonstravo namų darbus standartinėje situacijoje. Kauniečiai prasižengė prie baudos aikštelės ir galinės linijos sankirtos, o „žaliai balti“ pakėlė kamuolį ant baudos aikštelės linijos buvusiam Matija Ljujičiui, kuris paleido galingą šūvį, bet pataikė šalia vartų. Antrasis kėlinys prasidėjo lėtai ir abi komandos nesugebėjo primesti savo žaidimo vienas kitai. Dažniausiai kamuolys buvo stumdomas aplink aikštės vidurio apskritimą. 69 minutę „Žalgiris“ susikūrė neblogą galimybę įmušti – standartinėje situacijoje dėkingai nukritusį kamuolį D. Šernas smūgiavo į vartų kampą, bet vartininkas Rodrigo Josviaki blokavo smūgį. Po dešimties minučių ambicingoje pozicijoje priešais vartininką atsidūrė Nasro Boucharebas, bet nespėjo paskui kamuolį. 84 minutę „Stumbrui“ pavyko išsiveržti į priekį. N. Boucharebas vėl iššoko prieš A. Vitkauską ir šį kartą savo šanso nepaleido bei pasiuntė kamuolį į dešinį vartų kampą.   Iki rungtynių galo Kauno komanda sugebėjo išlaikyti trapią persvarą ir buvo tie, kurie kėlė kumščius į viršų nuaidėjus paskutiniam teisėjo švilpukui.  Vilniaus „Žalgiris“ 0 – 1 Kauno „Stumbras“ 84' [0 – 1] Nasro Boucharebas „Stumbras“: Rodrigo Josviaki, Andre Almeida, Jardel Nazare, Lucas Villela (90+3 min. Lucas Villela), Vilius Armanavičius, Levan Matcharashvili (56 min. Jaisen Clifford), Tomas Snapkauskas, Dominykas Barauskas, Junior Soares, Alexandre Kore (76 min. Nasro Bouchareb), Fabio Lopes. „Žalgiris“: Armantas Vitkauskas, Linas Klimavičius, Donovan Slijngard, Mamadou Mbodj, Slavko Blagojevič, Egidijus Vaitkūnas, Darvydas Šernas, Liviu Antal (72 min. Vytautas Lukša), Matija Ljujič, Elivelto (87 min. Bahrudin Atajič), Mantas Kuklys