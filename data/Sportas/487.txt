2017 m. LBF biudžetas sudarė 247 tūkst. eurų. Iš Kūno kultūros ir sporto rėmimo fondo (KKSRF) sporto šakos plėtrai bei trenerių ir teisėjų kvalifikacijos kėlimui gauta 84,5 tūkst. eurų, Lietuvos tautinis olimpinis komitetas (LTOK) skyrė 126 tūkst. eurų veiklos programų finansavimui, programos „Tokijas 2020“ ir perspektyvinės pamainos programų įgyvendinimui. LBF privačių rėmėjų lėšų pritraukė virš 28 tūkst. eurų. 2018 m. planuojamas didesnis biudžetas negu pernai – 279 tūkst. eurų. Pagal naujus kriterijus Kūno kultūros ir sporto departamento (KKSD) paskirstytos valstybės biudžeto lėšos sudaro 110 tūkst. eurų, KKSRF skyrė 36 tūkst., LTOK skirta olimpinės rinktinės ir olimpinės pamainos rinktinės finansavimui suma – 82 tūkst., veiklos finansavimui – 30 tūkst. eurų. Numatyta, kad privačių rėmėjų lėšos sudarys 20 tūkst. eurų. Tačiau ši suma gali ženkliai išaugti, nes praėjusią savaitę Vilniuje vykusiam pirmojo Lietuvos olimpinio čempiono Dano Pozniako turnyrui KKSRF neskyrė lėšų ir vienas didžiausių Europoje jaunimo bokso turnyras buvo finansuojamas privačiomis rėmėjų lėšomis. LBF konferencija taip pat vienbalsiai patvirtino Trenerių tarybos ir Teisėjų kolegijos ataskaitas. „Daugelis konferencijos sprendimų buvo priimti vienbalsiai ir tai rodo, kad federacija tapo vieninga. Federacijos nariai yra realiai dirbantys bokso labui ir nebeliko „popierinių“ klubų, kurie buvo sukurti vien tam, kad turėtų daugiau balsų ir būtų išlaikyta valdžia. Federacijos kasdienė veikla tapo skaidri, visi sprendimai be išimties yra viešinami, o prieš juos priimant yra aptariami Trenerių ir Teisėjų tarybose ir atsižvelgiant į pasiūlymus, svarstomi Vykdomajame komitete. Viešumas ir skaidrumas lėmė, kad pirmą kartą vienbalsiai buvo patvirtinta finansinė ataskaita. Kiekvienas centas yra suskaičiuotas ir patikrintas konferencijos išrinkto revizoriaus“, – sako LBF prezidentas Darius Šaluga. Daugumos narių pritarimu, į LBF priimti 6 nauji klubai, tarp jų Biržuose atidarytas bokso klubas „Terminator“, kuriame treneriu dirba profesionalų ringe kovojantis Virgilijus Stapulionis, Vilniuje modernioje bokso salėje įsikūręs „Karališkasis bokso klubas“, daug dėmesio masiniam sportui ir viešoms bokso treniruotėms skirianti „Vilniaus bokso akademija“.