Per pastarąsias 6-ias rungtynes nė vienos pergalės nepasiekęs „Leicester City“ sulaukė radikalių permainų – pirmiausiai nuversta trenerio kėdė. 53-ejų metų C. Shakespeare'as perėmė vadovavimą komandai vasarį, kai vadovybė atleido Claudio Ranieri. Pastarąjį sezoną C. Shakespeare'as su „Leicester City“ laimėjo 8 iš 16 rungtynių, o Čempionų lygoje atvedė komandą į ketvirtfinalį. „Premier“ lygoje iš duobės išsikapstęs klubas užėmė 12-ą vietą. Birželį su strategu buvo pasirašyta trejų metų sutartis. C. Shakespeare'as buvo atleistas po pirmadienio lygiųjų 1:1 su „West Bromwich Albion“ futbolininkais. Iš 10-ties šio sezono dvikovų (8 „Premier“ lygoje ir dvi EFL taurėje) „Leicester City laimėjo tris, pralaimėjo keturias ir tris sužaidė lygiosiomis. Nesėkmes komanda patyrė žaisdama su „Arsenal“, „Manchester United“, „Chelsea“ ir „Liverpool“.