UEFA Čempionų lygos F grupėje 46-erių J. Guardiolos treniruojama „Manchester City“ komanda toliau žygiuoja pergalingai. Antradienio vakarą Mančesterio futbolininkai namie 2:1 nugalėjo „Napoli“, o J. Guardiola šią pergalę paskyrė dviems Ispanijos valdžios sulaikytiems katalonų separatistams – „Omnium Cultural“ ir „Katalonijos nacionalinei asamblėjai“ (ANC) vadovaujantiems Jordi Cuixartui ir Jordi Sanchezui. „Tai puikus momentas skirti jiems pergalę. Abi organizacijos ir jų vadovai visuomet išreiškė idėjas, kurias palaiko ir dauguma katalonų. Aš labai tikiuosi, kad jie kuo greičiau bus išleisti į laisvę. Situacija gimtinėje pastaruoju metu labai nemaloni. Deja, tenka tai konstatuoti dar vieną kartą“, – po pergalės prieš Italijos čempionato lyderius spaudos konferencijoje viešai pareiškė J. Guardiola. Šis visame pasaulyje žinomo futbolo specialisto pareiškimas dar kartą atkreipė dėmesį į Ispanijoje tvyrančią politinę įtampą, o pačioje Ispanijos žiniasklaidoje tapo vienu iš labiausiai aptarinėjamų viešų pasisakymų. Nurodymą sulaikyti J. Ciuxartą ir J. Sanchezą Ispanijos valdžia pareigūnams skyrė pirmadienio vakarą. Du Katalonijos nepriklausomybės šalininkai kaltinami organizavę didžiulio masto protestus prieš spalio 1-osios referendumą dėl nepriklausomybės šiame 7,5 mln. gyventojų turinčiame regione su sava kalba ir kultūra. Antradienį Katalonijoje vyko masiniai protestai, kuriuose dalyvavo šimtai tūkstančių žmonių, o savo pareiškimu palaikymą jiems išreiškė ir J. Guardiola. „Apskritai rezultatu aš esu patenkintas. Įmušėme du įvarčius labai pajėgiai komandai, pirmaujančiai Italijos čempionate ir gebančiai žaisti išradingą ir greitą futbolą. Mano nuomone, „Napoli“ šiuo metu yra viena iš geriausių ekipų Europoje, nors jai koją šį kartą kišo traumos. Tai viena iš dienų, kai aš didžiuojuosi savo auklėtiniais“, – kalbėjo J. Guardiola, kurio vadovaujamas Mančesterio kolektyvas F grupėje su 9 taškais užima pirmąją vietą.