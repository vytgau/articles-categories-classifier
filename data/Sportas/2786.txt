Paskutinė galimybė pasitikrinti Pasak karatė mokyklos „Budora“, kuri iš Olandijos parvežė tris pirmas, keturias antras ir tris trečias vietas, įkūrėjo Donato Imbro, į „Waterpoort Cup 2017“ visada vykstama dėl kitokio varžybų formato ir paskutinės galimybės įvertinti save tarptautinėje arenoje. „Į šį turnyrą tiek mūsų klubas, tiek ir kiti Lietuvos karatė klubai bei rinktinės nariai važiuoja daugelį metų dėl išskirtinės varžybų sistemos. Pavyzdžiui, visi dalyviai šiose varžybose yra suskirstomi į pogrupius, todėl turi mažiausiai bent po dvi kovas. Tai reiškia, kad, jei pirmą kovą pralaimi, o antrą laimi – eini vis tiek toliau ir išsaugai galimybę kovoti dėl prizinių vietų. Ši sistema yra labai gera, nes, pralaimėjęs pirmą kovą ar net ir antrą, gali analizuoti savo daromas klaidas, taisyti jas kitoje kovoje ir žengti vis tolyn. Tai ypač svarbu jauniems sportininkams, kurie po pralaimėjimo gali negraužti savęs, o tiesiog ištaisyti klaidas, ir tiems, kurie ruošiasi svarbiausioms kovoms, nes čia pasitikrina, kas veikia, o kas ne. Lietuvoje tokios sistemos įvesti greičiausiai nepavyktų, nes Olandijoje turnyre dalyvauja apie 150-200 dalyvių, o pas mus 400-500, todėl tiesiog per vieną dieną visi nespėtų sukovoti. Kitas aspektas – šiek tiek kitokios taisyklės. Pavyzdžiui, teisėjai jautriai reaguoja į praleidžiamus smūgius į liemenę. Jei gavai smūgį ir sustojai – prarandi tašką. Lietuvoje to nėra - čia gali turėti taktiką būti antru numeriu ir tik atsakinėti į smūgius, o šiame turnyre, jei tik sustoji, iškart prarandi taškus. Vadinasi, po smūgio turi judėti į priekį, negali nei akimirkos delsti. Tokios taisyklės priverčia išeiti iš įprastos rutinos. Šį pokytį ypač pajaučia tie, kurie dalyvauja pirmą kartą. Dar vienas svarbus varžybų aspektas yra tai, jog jauni sportininkai nežino savo priešininkų, nes kovoja su varžovais iš 10 skirtingų Europos valstybių, todėl turi ieškoti vis naujų kelių, kaip juos įveikti“, - sistemos ypatumus pristato D. Imbras. Europoje nori tik aukso Trenerio teigimu, po Olandijos laukia Europos čempionatas, kuriame klubą atstovaujančios Magdalena Gustaitytė ir Aistė Tatarūnaitė kovos tik dėl aukščiausių vietų. „Paskutinis akcentas buvo padėtas savaitgalį. Esu labai patenkintas visų mūsų sportininkų pasirodymais. Parsivežame daug pirmų vietų: virš 65 kilogramų kategorijoje Brigita Gustaitytė – pirma. Pirmą vietą parvežė ir Brigitos auklėtinė - Karolina Tikanovaitė, kuriai dar tik 13 metų, tačiau ji padarė labai didelę pažangą. Žinoma, puikiai pasirodė ir Europos U-22 čempionatui besiruošiančios Magdalena ir Aistė. Svorio kategorijoje iki 65 kilogramų Magdalena buvo pirma, o Aistė – antra, nors sezono pradžioje sunkiau įsivažiavome, dvejojome, ar gerus pakeitimus padarėme. Tačiau po keturių varžybų maratono, kurį užbaigėme Olandijoje, neabejoju, kad einame teisingu keliu ir Lietuvai parvešime prizines vietas“, - lūkesčius dėsto „Budoros“ įkūrėjas D. Imbras. Pasak M. Gustaitytės, prieš vykstant į Olandiją, sportininkei pakilo temperatūra, todėl nebuvo aišku, ar ji startuos varžybose. „Olandijoje norėjau tik pirmos vietos, tačiau, likus kelioms dienoms iki varžybų, pakilo temperatūra iki 38 laipsnių. Nežinojau, ar išvis dalyvausiu. Galvojome, kad galbūt geriau pataupyti jėgas, pasistengti dar labiau nesusirgti prieš artėjantį Europos čempionatą ir įgyti gerą formą. Tačiau starto dieną pasijutau geriau ir pavyko laimėti pirmąją vietą. Esu labai patenkinta. Dabar visas dėmesys bus skiriamas Europos čempionatui, kuriam ruošiamės nuo vasaros pabaigos. Pradžia nebuvo lengva, reikėjo įeiti į rutiną, didinti treniruočių tempą, suderinti mitybą, miegą bei mokslus. Tačiau dabar esu tikrai geroje formoje, todėl Europoje kovosiu tik dėl 1-os vietos“, - žada M. Gustaitytė. „Waterpoort Cup 2017“ turnyro „Budora“ klubo prizininkai: Karolina Tikanovaitė - 1 vieta Magdalena Gustaitytė - 1 vieta  Brigita Gustaitytė - 1 vieta  Domantas Norkus - 2 vieta  Mantas Meržvinskas - 2 vieta  Gytis Ramonas - 2 vieta  Aistė Tatarūnaitė - 2 vieta Laura Gabrielė Ašmegaitė - 3 vieta  Emili Vrubliauskaitė - 3 vieta  Dominykas Sadauskas - 3 vieta