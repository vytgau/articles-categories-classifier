Berlyno Olimpiniame stadione susitiko Vokietijos ir Brazilijos rinktinės. Brazilai triumfavo 1:0 (1:0) ir bent iš dalies atsiteisė su vokiečiais už 2014-ųjų pasaulio čempionato pusfinalyje patirtą pažeminimą 1:7. Vienintelį įvartį 37 minutę galva įmušė „Manchester City“ puolėjas Gabrielis Jesusas. Įdomu, kad vokiečiai per pagrindinį mačo laiką taip nė karto ir nepataikė į varžovų vartų plotą – vienintelį kartą Alissoną padirbėti jie privertė tik 92-ą min. Beje, Joachimo Lowo auklėtiniai be pergalių – jau beveik pusmetį: pastarąsias trejas rungtynes jie buvo sužaidė lygiosiomis. Paskutinį sykį Vokietijos futbolininkai laimėjo 2017 m. spalį, kai namuose 5:1 sutriuškino Azerbaidžaną. Abi komandos Berlyne turėjo nuostolių: šeimininkai vertėsi be Thomo Mullerio ir Mesuto Ozilo, o svečiai – be traumuoto Neymaro. Pasaulio čempionų titulą Rusijoje ginsiantys vokiečiai turnyrą pradės F grupėje kartu su Meksika, Švedija ir Pietų Korėja, o brazilai startuos E grupėje, kurioje žais su Šveicarija, Kosta Rika ir Serbija.  Itin skaudžią pamoką gavo planetos pirmenybių debiutantė Panama, kuri svečiuose net 0:6 (0:4) neprilygo Šveicarijos atstovams. Tuo metu Londono „Wembley“ vykusiame dviejų futbolo šalių susitikime užfiksuotos lygiosios: anglai neišlaikė persvaros ir sužaidė 1:1 (1:0) su už pasaulio čempionato borto likusia Italija. Šeimininkai pirmavo nuo 26 min., kai tikslus buvo Jamie Vardy, bet 87 min. Lorenzo Insigne realizavo 11 metrų baudinį ir išplėšė lygiąsias. Beje, baudinys buvo skirtas tik po to, kai teisėjas iš Vokietijos Denizas Aytekinas peržiūrėjo epizodo vaizdo pakartojimą ir priėmė ginčytiną sprendimą.  Sudėtingą pergalę Chožuvas iškovojo Lenkijos futbolininkai. Jie 3:2 (2:0) įveikė Pietų Korėją, o pergalingą 92 min. tolimu šūviu pelnė „Napoli“ klubo saugas Piotras Zielinskis. Beautiful goal Zielinski - 92nd minute winner vs South Korea pic.twitter.com/lmhDaLXmQY— Silent Killer (@guba1a) March 27, 2018  Madride istorinę gėdą patyrė pasaulio vicečempionė Argentina. Argentiniečiai be Lionelio Messio net 1:6 (1:2) buvo sutaršyti Ispanijos rinktinės. Tai – antras toks žeminantis Argentinos nacionalinės komandos pralaimėjimas istorijoje. 2009 m. vadovaujami Diego Maradonos argentiniečiai tokiu pačiu rezultatu krito prieš Boliviją, o 1993 m. 0:5 nusilenkė Kolumbijai. Tris įvarčius nugalėtojams įmušė Isco, po vieną – Diego Costa, Thiago Alcantara ir Iago Aspas.   Pasaulio čempionatui besiruošiantys islandai stovyklavo Jungtinėse Amerikos valstijose ir draugiškame mače 1:3 nusileido taip pat planetos pirmenybėms besiruošiančiai Peru rinktinei. 3 min. Pietų Amerikos atstovus į priekį išvedė Renato Tapia, o 22 min. rezultatą išlygino Jonas Gudni Fjolusonas. Antrame kėlinyje pergalę Peru lėmė Raulo Ruidiazo (58') ir Jeffersono Farfano (75') įvarčiai. Peru nacionalinė komanda žais C grupėje kartu su Australija, Danija ir Prancūzija. Pasaulio čempionato debiutantai islandai kovos D grupėje kartu su Argentina, Kroatija ir Nigerija. Kroatija antradienį vakare vykusiame mače 1:0 palaužė Meksikos rinktinę. Vienintelį įvartį 62 min. pelnė Ivanas Rakitičius. Meksikiečiai planetos pirmenybėse kovos su vokiečiais, švedais ir Pietų Korėjos rinktine. Ketvirtadienio rungtynių rezultatai: Ukraina – Japonija 2:1 (1:1) Rusija – Prancūzija 1:3 (0:1) Iranas – Alžyras 2:1 (2:0) Šveicarija – Panama 6:0 (4:0) Danija – Čilė 0:0 (0:0) Egiptas – Graikija 0:1 (0:1) Tunisas – Kosta Rika 1:0 (1:0) Bosnija ir Hercegovina – Senegalas 0:0 (0:0) Rumunija – Švedija 1:0 (0:0) Belgija – Saudo Arabija 4:0 (2:0) Lenkija – Pietų Korėja 3:2 (2:2) Vokietija – Brazilija 0:1 (0:1) Australija – Kolumbija 0:0 (0:0) Anglija – Italija 1:1 (1:0) Marokas – Uzbekistanas 2:0 (2:0) Nigerija – Serbija 0:2 (0:0) Ispanija – Argentina 6:1 (2:1) JAV – Paragvajus 1:0 (1:0) Peru – Islandija 3:1 (1:1)  Meksika – Kroatija 0:1 (0:0)