„Myliu „Newcastle United“. Šios ekipos žaidėjai moka žaisti ir švęsti pergales taip, kaip joks kitas miestas pasaulyje, kur aš lankiausi“, – „Daily Star Sunday“ teigė F. Mayweatheris. Praėjusiais metais jis buvo susitikęs su keliais komandos futbolininkais. „Myliu visas sporto šakas, tačiau investuoju su galva, o ne širdimi“, – aiškino savo delsimą sporto garsenybė. „Newcastle United“ ieško pirkėjo nuo 2017 metų spalio, tačiau klubo savininkas Mike'as Ashley kol kas negavo jokio pasiūlymo. Prieš investuodamas F. Mayweatheris nori pirmiausiai palaukti savo ekspertų išvadų. „Investuoti širdimi – greičiausias kelias pinigams prarasti. Tačiau jei mano žmonės pasakys „Floydas gali čia uždirbti pinigų“, tuomet investuosiu“, – sakė 41 metų multimilijonierius. Jei sandėris vis dėlto įvyktų, F. Mayweatheris jau turi vieną svarbų pirkinį galvoje. Ir jis prilygsta svajonei. „Cristiano Ronaldo yra mano senas bičiulis. Galbūt man pavyks jį perkalbėti ir jis savo karjerą baigtų Niukasle“, – kalbėjo buvęs boksininkas. Anot leidinio „Newcastle Chronicle“, kol kas jokio kontakto tarp F. Mayweatherio ir klubo nebuvo.