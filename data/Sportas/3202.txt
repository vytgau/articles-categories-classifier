30-metis dešiniakojis buvo kviečiamas į visų amžiaus grupių – nuo 15-mečių iki 21 metų – Kroatijos rinktines, o profesionalo karjerą 2004 metais pradėjo gimtinės „Osijek“ klube. Po to, kai 17-metis Kroatijoje įmušė 7 įvarčius per 20 rungtynių, jį įsigijo garsusis Lėverkuzeno „Bayer“. Vokietijoje 187 cm ūgio puolėjas daugiausia žaidė dublerių komandoje, tačiau per vienerias rungtynes pasirodė aikštėje ir Bundeslygoje. 2006 metais J. Tadičius grįžo į gimtinę ir pasirašė kontraktą su Zagrebo „Dinamo“. Po puikaus pasirodymo Kroatijos čempionate puolėjo kelias 2009-aisiais pasuko į Prancūzijos elitinėje lygoje tuo metu žaidusį „Grenoble“. Vėliau sekė Vokietijos antrosios Bundeslygos Bilefeldo „Arminia“, Nikosijos „Omonia“ (Kipras), Gdansko „Lechia“ (Lenkija), Melburno „Heart“ (Australija), gimtinės „Rijeka“ ir „Zadar“, Graco „Sturm“ (Austrija) ir Balikesyro „Balikesirspor“ (Turkija). Šių metų vasarį J. Tadičius iš Turkijos grįžo į gimtinės Koprivinicos „Slaven“ ir jame užbaigė 2016-2017 metų sezoną.  Naujoji stotelė puolėjo karjeroje – „Sūduva“. Atvykti į Marijampolę futbolininkui patarė senas pažįstamas – „Sūduvos“ vartininkas Ivanas Kardumas. „Apie „Sūduvą“ nežinojau daug, tik apie geras komandos rungtynes šią vasarą Europos lygoje – apie pergalę prieš „Sion“ ir rungtynes su „Ludogorec“. Kai atsirado galimybė čia atvykti, paskambinau savo vaikystė draugui, su kuriuo teko žaisti kartu, Ivanui Kardumui. Jis papasakojo gražių dalykų apie „Sūduvą“ ir Marijampolę, tai ir buvo viena priežasčių, kodėl čia atvykau“, – pasakojo J. Tadičius. Paprašytas įvardinti, jo nuomone, stipriausias savo žaidimo savybės kroatas paminėjo keletą sričių. „Sunku kalbėti apie savo stiprybes, bet manau, kad esu greitas, techniškas žaidėjas, gerai valdau kamuolį“, – sakė naujasis „Sūduvos“ legionierius. Kalbėdamas apie savo karjerą puolėjas išskyrė laikotarpį, kai rungtyniavo garsiausiame Kroatijos klube: „Sunku išrinkti vieną įsimintiniausią epizodą iš karjeros. Su „Dinamo“ tris kartus iš eilės tapome čempionais, žaidėme UEFA taurės turnyre. Buvau daug gerų rungtynių.“ J. Tadičius teigė, kad Marijampolėje stengsis pademonstruoti viską, ką moka geriausio, ir padėti komandai. Puolėjas tiki, kad „Sūduva“ yra pajėgi dar šiemet mesti iššūkį Vilniaus „Žalgiriui“ kovoje dėl Lietuvos čempiono titulo. „Kai šią vasarą „Sūduva“ žaidė su „Sion“, visi sakė, kad komanda neturi jokių galimybių. Futbole viskas įmanoma, reikia tik būti susikaupus ir gerai žaisti“, – tvirtino „Sūduvos“ naujokas. Marijampolės komandoje J. Tadičius vilkės 27 numeriu pažymėtus marškinėlius, o aikštėje jį galbūt bus galima išvysti jau ketvirtadienį per A lygos XXVI turo rungtynes su Utenos „Uteniu“.