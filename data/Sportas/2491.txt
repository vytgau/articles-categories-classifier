Kontrolinėse rungtynėse ispanai jau 9 min. išsiveržė į priekį po Jordi Albos įvarčio, o 35 min. Sergio Ramosas persvarą padvigubino realizuodamas 11 m baudinį. Visgi prieš pertrauką 41 min. Fiodoras Smolovas atsilikimą sumažino (1:2). 51 min. Aleksejus Mirančiukas rezultatą išlygino, tačiau jau po dviejų minučių S. Ramosas dar kartą gavo teisę mušti 11 m baudinį ir vėl buvo tikslus (2:3). Visgi rusams pavyko išsigelbėti – tas pats F. Smologas 70 min. efektingu smūgiu iš už baudos aikštelės atstatė pusiausvyrą. Rungtynių pabaigoje ispanus nuo pralaimėjimo gelbėjo vartininkas Davidas De Gea. Tuo metu Kelne vykusios kontrolinės rungtynės tarp Vokietijos ir Prancūzijos taip pat baigėsi lygiosiomis – 2:2 (0:1). Du kartus pirmavusiems prancūzams abu įvarčius pelnė Alexandre'as Lacazzete (33, 71 min.), o šeimininkų gretose pasižymėjo Timo Werneris (56 min.) ir Larsas Stindlas, rezultatą išlyginęs tik per teisėjo pridėtą laiką – 93 min. Tuo metu dar vienos futbolo grandų rungtynės nuvylė. Londono „Wembley“ stadione šeimininkai anglai 0:0 sužaidė su Brazilija. Juokaujama, kad šiomis gana nuobodžiomis rungtynėmis abi rinktinės pagerbė pirmąsias nulines lygiąsias pasaulio čempionatų istorijoje, kurias 1958-aisiais Švedijoje taip pat užfiksavo anglai ir brazilai. Kiti rezultatai Rumunija 0 – 3 Nyderlandai Vengrija 1 – 0 Kosta Rika Alžyras 3 – 0 Centrinės Afrikos Respublika Austrija 2 – 1 Urugvajus Belgija 1 – 0 Japonija Velsas 1 – 1 Panama Portugalija 1 – 1 JAV