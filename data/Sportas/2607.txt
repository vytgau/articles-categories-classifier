Lapkričio 18 dieną „Siemens“ arenoje „Sparta Fight Gym“ auklėtinis surems pirštines su grėsmingu varžovu iš Šveicarijos Patricku Schmidu, pravarde „Big Swiss“. Įspūdingų fizinių duomenų – 192 cm ūgio ir 108 kg svorio – šveicarų kovotojas profesionaliame ringe yra šventęs net 35 pergales, net 25 iš jų jis baigė nokautuodamas savo varžovus. „Ko galima ringe tikėtis iš manęs? Smagaus reginio, – nusijuokė J. Mocka. – Nenoriu įsprausti savęs į rėmus. Nenoriu žarstyti pažadų. Tik sužinojus varžovą, žinoma, sukilo jauduliukas. Žinau, kad tai bus didelis iššūkis. Nesu supermenas, mane taip pat valdo emocijos, tačiau žinau, kad dabar yra pats atsakingiausias momentas, kurio metu reikia užvesti savo varikliuką ir tinkamai pasiruošti artėjančiai kovai“. J. Mocka jau spėjo peržiūrėti kelias savo priešininko kovas. „Žinau, kad esame vienas kito verti. Su treneriu Andriumi Šipaila paruošime kovos taktiką. Tačiau, kaip aš pasielgsiu ringe, bus matyti, – juokėsi J. Mocka. – Šįkart ringe, manau, žiūrovai pamatys labai profesionalią kovą“. Šveicaras P. Schmidas savo kovotojo karjerą pradėjo prieš dvylika metų. Nors su kovos menais jis susipažino Aikido treniruotėse, tačiau dabar jis yra žinomas kaip puikus smūgiuotojas, ypač alkūnėmis ir keliais. „Aš taip pat atsiradau ne iš niekur. Su ringu „draugaujame“ jau trylika metų, nesu pėsčias. Ir, manau, esu tai ne vieną kartą įrodęs, – šyptelėjo J. Mocka. – Bus puiki kova“. 