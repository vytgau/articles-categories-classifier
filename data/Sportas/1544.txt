Visas keturias dalyvautas rungtis laimėjo vienas Lietuvos rinktinės lyderių Danas Rapšys. Įspūdingiausiai panevėžiečiui sekėsi 200 m plaukimas laisvu stiliumi. Nuotolį įveikęs per 1 min. 45,35 sek. jis pagerino savo pernai Taipėjuje pasiektą Lietuvos rekordą. Tai 9-as visų laikų rungties rezultatas pasaulyje. Šio rezultato dėka D. Rapšys užėmė antrą vietą geriausių varžybų plaukikų sąraše, skaičiuojant pagal FINA taškų lentelę. Lietuvos plaukiką aplenkė tik 200 m krūtine plaukimą laimėjęs vokietis Marco Kochas. Dar du titulus D. Rapšys laimėjo 50 ir 200 m nugara plaukimuose (25,55 sek. ir 1 min. 57,33 sek), o 100 m peteliške distancijoje ne tik atplaukė pirmas, bet ir pagerino asmeninį rekordą – 52,81 sek. Aukso medalį 100 m nugara rungtyje iškovojo kaunietis Gytis Stankevičius, takelyje užtrukęs 56,14 sek. Dvigubai ilgesnėje rungtyje rinktinės plaukikas nusileido tik D. Rapšiui (2 min. 03,28 sek.), o sprinto rungtyje užlipo ant trečiojo apdovanojimų laiptelio – 26,28 sek. Tris medalius iškovojo Andrius Šidlauskas. Jo sąskaitoje – 2 sidabro ir vienas bronzos apdovanojimas. Krūtine plaukęs panevėžietis antrąsias vietas užėmė 50 ir 100 m rungtyse (27,78 sek. ir 1 min. 00.71 sek.), o ilgiausią nuotolį įveikė trečias (2 min. 15,37 sek.). Tuo tarpu 400 m kompleksinio plaukimo atrankoje Lietuvos rinktinės plaukikas buvo penktas (4 min. 38,72 sek.) tačiau finale plaukti atsisakė. Deividas Margevičius savo kolekciją papildė pora medalių. 50 m peteliške nuotolyje jis ne tik iškovojo sidabrą, bet ir pagerino asmeninį rekordą – 23,84 sek. Dvigubai ilgesnį nuotolį kaunietis įveikė per 54,12 sek. ir ant kaklo užsikabino bronzą. Tuo tarpu 200 m rungtyje jis liko šalia nugalėtojų pakylos. Bronzą 200 m nugara rungtyje iškovojo Rokas Juozelskis – 2 min. 04,30 sek. Tokiu būdu visas šio rungties podiumas buvo išskirtinai lietuviškas. Kauno plaukimo mokyklos atstovas kovojo ir perpus trumpesnio nuotolio finale ir jame užėmė 5-ą vietą (57,73 sek.). Tarp lietuviams sėkmingos 200 m nugara rungties finalininkų pateko ir kaunietis Eimantas Milius. Bendroje įskaitoje jo rezultatas – šeštas (2 min. 06,52 sek.). 100 m. nuotolyje kaunietis finišavo septintas (58,65 sek.). Be šių sportininkų taip pat varžėsi, bet į stipriausiųjų aštuntukus nepateko Tomas Navikonis, Dominyka Rapšytė, Aleksas Savickas, Erikas Grigaitis ir Benas Savičius.