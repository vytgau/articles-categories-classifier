Jau pirmąjį savaitgalį pirmąją oficialią pergalę iškovojo naujai įkurtas Klaipėdos „Amber Queen“ klubas. Jis sekmadienį uostamiesčio derbyje 3-0 (25:19, 25:19, 25:17) nugalėjo Klaipėdos universiteto ekipą. Tiesa, pats debiutas čempionate „Amber Queen“ ekipa buvo kiek prisvilęs. Šeštadienį klaipėdiečiai išvykoje 0-3 (18:25, 22:25, 23:25) pralaimėjo vienai Lietuvos čempionato favoričių laikomai Marijampolės „Sūduvos“ komandai. „Emocijos po praėjusio savaitgalio rungtynių yra dviprasmiškos. Pirmose rungtynėse su „Sūduva“, ypač pirmajame sete, nežaidėme savo žaidimo. Antrąjį ir trečiąjį setus galėjome laimėti, bet nepadarėme tvarkingo priėmimo, o ir patys per dažnai klydome paduodami. Gaila, kad pirmose rungtynėse praradome du komandos žaidėjus, – mintimis dalinosi „Amber Queen“ narys Rokas Aukštkalnis. – Sekmadienį jau buvo kitokios rungtynės, žaidėme namie su pažįstamais varžovais. Rungtynėms buvome gerai pasiruošę ir pasiekėme pergalę“. Ambicijų garsinti Klaipėdos miestą neslepiantys „Amber Queen“ atstovai apie konkrečias vietas čempionate dar negalvoja. Svarbiausia yra tobulėti visose srityse. „Ką labiausiai turėtume patobulinti – tai tarpusavio supratimą, susižaidimą, nes pilna sudėtimi dar nežaidėme. Mūsų tikslas – taisyti klaidas, rodyti vis kokybiškesnį žaidimą ir tuo pačiu suburti kuo konkurencingesnę komandą Klaipėdoje“, – pridūrė R. Aukštkalnis. Kita uostamiesčio ekipa – Klaipėdos universitetas (KU) – pirmąją pergalę iškovojo šeštadienį. Studentiškame derbyje KU tinklininkai namuose 3-1 (25:18, 21:25, 25:22, 25:19) nugalėjo Vilniaus Gedimino technikos universiteto (VGTU) atstovus. VGTU komanda atsitiesė sekmadienį, kai savo aikštėje 3-0 (25:15, 25:23, 25:18) pranoko pirmąsias rungtynes sužaidusią Kauno kolegijos ekipą. Lietuvos vyrų tinklinio čempionate taip pat varžysis „Vilniaus kolegijos-Flamingo Volley“, Kauno „Starto-LSU“) ir Kelmės „Etovio“ komandos, o Baltijos lygoje rungtyniaujantys Raseinių „Norvelitos“ ir Šiaulių „Elgos-Master Idea-SM Dubysos“ prie Lietuvos pirmenybių prisijungs nuo atkrintamųjų varžybų.