Lucasas Villela Rezende gali sėkmingai rungtyniauti tiek krašto, tiek ir atakuojančiu vidurio saugu. Futbolininkas pasižymi puikiomis greičio savybėmis, gerai žaidžia vienas prieš vieną ir gali smūgiuoti abiejomis kojomis. Iki 2014 m. „Stumbro“ naujokas rungtyniavo „Red Bull Brasil“ klube ir vilkėdamas pagrindinės komandos marškinėlius per 15 rungtynių įmušė keturis įvarčius bei atliko keturis rezultatyvius perdavimus. Ginant „Red Bull Brasil“ garbę jam teko rungtyniauti ir prieš tokius Brazilijos grandus kaip „Palmeiras“. Vėliau L. Villela atstovavo gimtinės „Inter de Limeira“, „Figueirense“, „Uberaba“, „Valerio“ ir „Social“ garbę. Visose komandose saugas išsiskyrė rezultatyviu žaidimu. Kauno „Stumbras“ bus pirmoji L. Villelos karjeros stotelė už Brazilijos ribų. Į Lietuvą futbolininkas atvyks liepos 11 d. ir iš karto prisijungs prie Kauno klubo treniruočių. Tuo metu du klubo jaunieji talentai Donatas Konikas ir Vilius Armalas daugiau nei tris savaites praleis Prancūzijos aukščiausios lygos „Bordeaux“ klube, kur turės galimybę ne tik pasisemti patirties, bet ir įrodyti savo vertę ekipos treneriams. Metų pradžioje keturi perspektyvūs „Stumbro“ žaidėjai buvo išvykę į Portugalijos aukščiausios lygos ekipas, kur praleido po keletą savaičių bei įgijo neįkainojamos patirties. D. Konikas netgi sulaukė kvietimo likti „Vitoria de Setubal“ klube, tuo tarpu V. Armalas Madeiros „Maritimo“ ekipoje sėkmingai sužaidė ne vieną draugišką susitikimą. Liepos 23 d., iš karto po rungtynių su Vilniaus „Žalgiriu“, abu žaidėjai išskris į Prancūziją, kur iki rugpjūčio 13 d. dalyvaus „Ligue I“ klubo „Bordeaux“ treniruotėse. Šeštąją vietą Prancūzijos čempionate užėmęs klubas „Stumbro“ auklėtinių sugebėjimais nori įsitikinti pats, o žaidėjai turės pakankamai laiko atskleisti savo potencialą. 16-metis V. Armalas šiemet LFF Pirmos lygos pirmenybėse sužaidė 13 rungtynių ir įmušė du įvarčius. Jis gali rungtyniauti tiek atraminio saugo, tiek ir vidurio gynėjo pozicijose. 19-metis puolėjas D. Konikas A lygoje šiemet sužaidė 12 rungtynių ir pelnė vieną įvartį. Jis taip pat 14 kartų į aikštę žengė „Stumbro B“ gretose LFF Pirmoje lygoje, kur tiksliais smūgiais pasižymėjo du kartus. Visai neseniai jis per pusvalandį atliko „hetriką“ į Vilniaus „Prelegentų“ vartus LFF taurės turnyre.