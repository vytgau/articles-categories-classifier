Pasiekus pirmąją šaudyklą Tomas atsigulęs taikliai paleido visus penkis šūvius. Lietuvis atsidūrė tarp lyderių ir pasiekus 4 km žymą užėmė 6-tą poziciją. Nuo pirmaujančio atleto T. Kaukėnas atsiliko tik 10 sekundžių. Pasiekus 6 km žymą T. Kaukėnas atsidūrė 8-oje pozicijoje. Viskas priklausė nuo antrosios šaudyklos. Čia stovint pirmi keturi šūviai pasiekė tikslą, tačiau prašovė paskutinį kartą ir T. Kaukėnas turėjo įveikti vieną papildomą baudos ratą. Vis dar geras pozicijas išlaikęs lietuvis pasileido į finišo atkarpą. Likus iki finišo apie 1,5 km T. Kaukėnas buvo puikioje pozicijoje – rikiavosi 10-oje vietoje. Po finišo jo galutinė pozicija priklausė nuo vėliau startavusių biatlonininkų pasirodymo, tačiau tapo aišku, kad lietuvis vargu ar nukris žemiau 20-tuko. Finišavus visiems atletams paaiškėjo galutinė T. Kaukėno pozicija – 17-ta vieta. Lietuvio rezultatas – 24:23.5 min., jis nuo lyderio vokiečio Arndo Peiffer atsiliko 44.7 sek. Tai aukščiausia Lietuvos biatlonininkų vieta per Nepriklausomybės laikotarpį. Lietuvis iškovojo bilietą į persekiojimo lenktynes. Už T. Kaukėno nugaros liko 2010-ųjų olimpinis vicečempionas norvegas Emilis Hegle Svendsenas (18 vietą; 24 min. 23,8 sek., 2 baudos ratai), 2010 m. olimpinių žaidynių ir 2013 m. pasaulio čempionato bronzos laimėtojas slovėnas Jakovas Fakas (23; 24 min. 34,2 sek., 2), geriausias Latvijos biatlonininkas Andrejus Rastorgujevas (24; 24 min. 34,4 sek.; 3), 2014 m. olimpinis vicečempionas austras Dominikas Landertingeris (25; 24 min. 36,2 sek., 1), 2015 m. pasaulio čempionas ir 2017 m. vicečempionas norvegas Johannesas Thingnesas Boe (31; 24 min. 51,5 sek., 4). „Viršijau savo lūkesčius. Prieš keturias dienas dar buvau peršalęs, stipriai sirgau, buvo didžiulė sloga, atrodė, kad net gali būti sinusitas. Bet per keturias dienas išsikapsčiau ir tai, ką šiandien padariau, man yra netikėtumas. Lygiai toks pat, koks buvo Sočyje. Tikrai nesitikėjau, kad šiandien bus taip gera", - po finišo Alpensia biatlono centre prisipažino T. Kaukėnas. Prieš ketverius metus Sočyje jis privertė visą sporto pasaulį užgniaužti kvapą, kai 20 km lenktynėse 40 minučių buvo tarp lyderių. Ir tik trys netaiklūs šūviai paskutiniame ugnies ruože bloškė jį į 23-iąją vietą. Pirmą kartą olimpinių žaidynių auksą iškovojo 30-metis vokietis A. Peifferis. Be klaidų šaudęs ir baudos ratų išvengęs vokietis finišavo per 23 min. 38,8 sek. Sidabro medalis kiek netikėtai atiteko čekui Michalui Krčmarui (+4,4 sek.; 0 baudos ratų), bronzos –italui Dominikui Windischui (+7,7 sek.; 1). Favoritu laikytas tituluotas prancūzas Martinas Fourcade'as pirmoje šaudykloje suklydo tris kartus ir turėjo tenkintis aštunta pozicija (+22,1 sek.). 27-erių metų T. Kaukėnui tai yra antrosios olimpinės žaidynės. Prieš ketverius metus Sočyje (Rusija) jis buvo 48-as sprinte, 40-as – persekiojimo lenktynėse ir 23-ias - 20 km asmeninėse lenktynėse. Solidus V. Strolės startas Tuo metu puikiai startavo ir šios rungties debiutantas Vytautas Strolia: jis po kartą prašovė abejose šaudyklose ir turėjo įveikti du baudos ratus. Geru tempu čiuožęs biatlonininkas liko konkurencingas kovoje dėl vietos persekiojimo lenktynėse, į kurias patenka pirmasis biatlonininkų 60-tukas. Finišavus visiems lyderiams V. Strolia iškovojo 49-ąją vietą (25:32.4 min. /+1:53.6). Varžybose dalyvavo 87 biatlonininkai. 25-erių metų V. Stroliai tai taip pat yra antrosios olimpinės žaidynės, tik 2014 metais jis startavo kaip slidininkas. Progą pakilti į dar didesnes aukštumas lietuviai turės jau pirmadienį, kai varžysis 12,5 km persekiojimo lenktynėse. 