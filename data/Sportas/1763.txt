Daugkartinio pasaulio čempiono 43-ejų metų O. E. Bjoerndaleno svajonė pačiam užsitikrinti vietą septintosiose olimpinėse žaidynėse žlugo trečiadienį, kuomet pasaulio taurės etapo Rupoldinge (Vokietija) 20 km asmeninėse lenktynėse užėmė vos 42-ąją vietą. Tris kartus šaudykloje suklydęs O. E. Bjoerndalenas nepasinaudojo paskutiniu šansu įvykdyti 2018 metų olimpinių žaidynių normatyvą. Tiesa, šiokių tokių vilčių startuoti Pjongčange O. E. Bjoerndalenas dar turi. Norvegijos biatlono federacija jį gali įtraukti į vienos iš estafečių sudėtį. Olimpinė sudėtis turės būti paskelbta sekmadienį. O. E. Bjoerndalenas Vokietijoje nepateko į sekmadienį vyksiančias bendro starto lenktynes, bet pats norvegas teigė, kad neketina trauktis iš sporto, kol turės galimybių kovoti biatlono trasose. Sportininkas iš viso yra laimėjęs net 94 pasaulio taurės lenktynes bei net 20 kartų tapo planetos čempionu. Pasaulio biatlono taurės penktojo etapo vyrų 20 km asmeninėse lenktynėse Tomas Kaukėnas užėmė 62-ąją vietą. Nugalėjo vieną kartą šaudykloje suklydęs ir vieną baudos minutę gavęs 29-erių metų prancūzas Martinas Fourcade'as – 44 min. 27,9 sek. Antrąją vietą užėmė čekas Ondrejus Moravecas (+1 min. 1,0 sek.; 0 baudos minučių), trečiąją –norvegas Johannesas Thingnesas Boe (+1.06,3; 1). 27-erių metų T. Kaukėnas, kuris pataikė pirmus 15 šūvių, bet per paskutinę seriją gavo dvi baudos minutes, nugalėtojui pralaimėjo 5 min. 24,6 sek. 25-erių metų Vytautas Strolia (+6.57,4; 4) užėmė 79-ąją vietą, o 26-erių metų Karolis Dombrovskis (+7.14,6; 3) liko 83-ias. Lenktynėse dalyvavo 107 biatlonininkai. Bendroje pasaulio taurės įskaitoje užtikrintai pirmauja M. Fourcade'as (612 tšk.). V. Strolia su 3 taškais užima 85-ąją vietą tarp 87 klasifikuotų biatlonininkų.