„Sarasotos-Bradentono rajonas nepateko tiesiogiai į uragano zoną, kaip buvo prognozuojama, todėl žala nėra didelė, – sakoma FISA vykdomojo direktoriaus Matto Smitho laiške nacionalinėms federacijoms. – Tampos ir Sarasotos oro uostai jau veikia, oficialūs viešbučiai, maitinimo ir transporto paslaugų partneriai taip pat yra pasirengę, o rugsėjo 12-ąją rajono valdžia leido atnaujinti veiklą Nathano Bendersono parke. Ilgalaikio planavimo ir iš anksto numatytų galimų vėlavimų dėl audros dėka pasaulio čempionato varžybų vietos įrengimas vyksta pagal planą, organizacinis komitetas jau nuo kitos savaitės bus pasirengęs priimti geriausius pasaulio irkluotojus“. Taip pat patvirtintas galutinis pasaulio čempionato tvarkaraštis. Rugsėjo 23-ąją bus surengtas oficialus varžybų atidarymas, o rugsėjo 24-ąją prasidės varžybos. Pasaulio čempionatas baigsis spalio 1 dieną. Pirmoji Lietuvos delegacijos dalis į Sarasotą išskris penktadienį, o sportininkai ir rinktinės vyriausiasis treneris Mykolas Masilionos – ankstų šeštadienio rytą. Šių metų pasaulio čempionate dalyvaus penkios Lietuvos įgulos. Porines dvivietes irkluos Mindaugas Griškonis ir Saulius Riteris (Ritter) bei Milda Valčiukaitė ir Ieva Adomavičiūtė, porinę keturvietę - Dovydas Nemeravičius, Martynas Džiaugys, Rolandas Maščinskas ir Aurimas Adomavičius, keturvietę be vairininko - Saulius Ilonis, Dominykas Jančionis, Giedrius Bieliauskas ir Povilas Stankūnas, o parairklavimo varžybose startuos šiuo metu Italijoje besitreniruojantis Augustas Navickas.