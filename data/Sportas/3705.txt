67-oji pasaulio raketė A. Dolgopolovas pralaimėjo pirmąjį vyrų vienetų varžybų ratą 114-ąją vietą planetos reitinge užimančiam brazului Thiago Monteiro – mačas truko vos 55 min. Įtarimus teniso bendruomenei sukėlė faktas, kad artėjant dvikovos pradžiai kai kuriose lažybų kontorose už T. Monteiro pergalę buvo pastatytos didžiulės pinigų sumos. Koeficientai ėmė itin sparčiai keistis, artėjant mačui lažybų kontorose tikimybė, kad A. Dolgopolovas laimės dvikovą, buvo vertinama vos 32 proc., nors mačo išvakarėse Ukrainos tenisininko galimybės laimėti partiją buvo vertinamos net 74 proc. Dėl šios priežasties dalis lažybų kontorų šią dvikovą išėmė iš pasiūlos. „Tennis Integrity Unit“ organizacija, kuri yra atsakingą už korupciją šiame sporte, jau pradėjo tyrimą. Įtarimų kelia ir A. Dolgopolovo, kuris dar visai neseniai turnyre Sinsinatyje nugalėjo 10-ąją pasaulio raketę Keviną Andersoną, veiksmai dvikovos metu. Ketvirtame geime A. Dolgopolovas du kartus iš eilės padarė po dvigubą klaidą, per visą mačą jis nė karto nebuvo pasiekęs vadinamosios „break point“ situacijos. Toks atvejis ukrainiečio žaidime per pastaruosius dvejus metus užfiksuotas pirmą kartą. A. Dolgopolovas 2012-ųjų sausį planetos teniso reitinge buvo pakilęs į 13-ąją poziciją.