Vyriausiųjų 18-mečių grupėje triumfavo svečiai iš Izraelio. Taip pat elitiniame Europos čempionato divizione rungtyniausiantis Izraelis pusfinalyje 10:5 (5:0) nugalėjo Latvijos ekipą, o finale 17:0 (12:0) pranoko Šiaulių sporto gimnazijos regbininkus. Mažajame finale Lietuvos rinktinė 32:5 (15:5) nepaliko vilčių latviams. Pusfinalyje vykęs Lietuvos komandų derbis šiauliečių pergale 17:0 (5:0). Naudingiausiais žaidėjais pripažinti Vonda Modris (Latvija), Liudvigas Karnytis (Lietuva), Deividas Vorašilka (Šiaulių sporto gimnazija) ir Zohae Baun (Izraelis). 16-mečių turnyre triumfavo Lietuvos rinktinė. Lietuviai pusfinalyje 17:5 (12:0) nugalėjo Latvijos bendraamžius, o finale po gražios ir atkaklios kovos 17:12 (10:7) įveikė Izraelio regbininkus. Trečiąją vietą užėmė Rygos, ketvirtąją – Jelgavos (abi – Latvija) komandos. Geriausiais šios amžiaus grupės turnyro žaidėjais tapo Janis Celminis (Jelgava), Artiomas Nikiforovas (Ryga), Eladas Zukermanas (Izraelis) ir Arnas Prielaidas (Lietuva). Pačių jauniausių, 14-mečių, grupėje triumfavo Lietuvos regbininkai. Jie pusfinalyje 26:0 (12:0) nepasigailėjo Rygos atstovų, o finale 30:0 (15:0) sutriuškino Jelgavos komandą. Treti liko Izraelio regbininkai, ketvirtas – Rygos klubas. Geriausiais žaidėjais paskelbti Robertas Bartkevičius (Latvija), Nevo Eshelis (Izraelis), Rudolfas Soldatovas (Latvija) ir Marijus Kungrys (Lietuva). Vėliau buvo sužaistos papildomos rungtynės, kuriose stipriausios sudėties Lietuvos 18-mečių rinktinė 35:7 nugalėjo Izraelio bendraamžius. Kitame susitikime tarp Lietuvos ir Izraelio 16-mečių pergalę 20:0 (10:0) šventė lietuviai. „Šis turnyras yra naudingas, nes tai yra jaunų rinktinės pasiruošimo Europos čempionatui pradžia, kur treneriai gali įvertinti žaidėjų techniką ir fizinį pasiruošimą. Kadangi jaunimas susirinko po vasaros atostogų, be rimto pasiruošimo, o taip pat negalėjo padėti keletas pagrindinių žaidėjų, tai manau, kad šie rezultatai neatspinti tikrojo Lietuvos jaunių rinktinės pajėgumo, – po turnyro sakė Lietuvos regbio federacijos (LRF) generalinis sekretorius Irmantas Kukulskis. – Taip pat matau daug talentingo jaunimo, kuris ateityje papildys jaunių ir vyrų komandas“. Varžybų dalyvius sveikino ir apdovanojo Šiaulių vicemeras Domas Griškevičius. Lietuvos jaunių regbio-7 rinktinė ruošiasi rugsėjo mėnesį vyksiančiam Europos regbio-7 čempionatą. Praėjusiais metais „Trophy“ divizione triumfavę lietuviai šiais metais grumsis su stipriausiomis Senojo žemyno komandomis.