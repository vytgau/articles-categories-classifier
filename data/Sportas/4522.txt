Parolimpinio šios rungties vicečempiono M. Biliaus mestas diskas nuskriejo 51 m 95 cm. Australas Gajus Henlis (Guy Henly) paskutiniu bandymu įrankį nuskraidino 53 m 59 cm, pakilo į antrą vietą ir nustūmė lietuvį į ketvirtą poziciją. M. Biliui paskutiniu bandymu sugrįžti į prizininkų trejetuką nepavyko, jis užėmė ketvirtą vietą. „Aišku, kad apmaudu. Kita vertus, sporte būna visko. Yra kaip yra. Ant australo nepykstu. Tada jis turėtų pykti ant manęs, kad aš jį „apmečiau“ parolimpiadoje. Mes visi esame draugiški. Tiesiog žinosiu, kur reikia daugiau įdėti pastangų ir jėgų treniruotėse. Matysime, ką reikia tobulinti. Dabar jau aiškiau yra“, - sakė Deimanto Jusio auklėtinis. Anot M. Biliaus, jį kiek nustebino silpnokas čempionu tapusio uzbeko Chusnidino Norbekovo pasirodymas - 54 m 73 cm. Uzbekui priklausantis pasaulio rekordas yra 59 m 75 cm. „Visų rezultatai žemesni, bet čia yra tendencinga, nes po parolimpinių žaidynių, pasaulio ir Europos čempionatuose, visi sportininkai atsigaudinėja. Tai nėra tas lygis kaip prieš parolimpinės žaidynes. Taip ir turėjo būti, tik galvojau, jog uzbekas toliau numes. Nustebino iš tikrųjų. Mano toks rezultatas per treniruotes būna, bet varžybos yra varžybos“, - sakė M. Bilius. Kitas lietuvis Donatas Dundzys diską numetė 45 m 5 cm ir savo pasirodymu liko patenkintas, nes pasiekė asmeninį rekordą ir užėmė šeštąją vietą tarp 12 sportininkų. „Žinoma, esu patenkintas. Pagerinau asmeninį rezultatą. Šiandien puikiai jaučiausi. Norėjosi dar geresnio rezultato. Kas jį lėmė? Pasiruošimas. Pasaulio čempionatui kartu su Mindaugu Biliumi ruošėmės Palangoje. Yra dėl ko stengtis. Reikės pavaduoti Mindaugą, kai jis baigs sportuoti. Ir mėginsiu pagerinti Mindaugo Biliaus rezultatus. Kada nors“, - ambicijų neslėpė D. Dundzys. Šeštadienį Londono olimpiniame stadione varžėsi ir Ramūnas Verbavičius, ieties metimo rungtyje (F55 grupė) užėmęs penktąją vietą. Nors lietuvis pagerino oficialų asmeninį rekordą (27 m 43 cm), bet pasirodymu buvo nusivylęs. „Pasirodžiau prastokai. Nemečiau pagal savo galimybes ir likau penktas. Jeigu būčiau parodęs, ką iš tikro galiu, medalis būtų kišenėje, o dabar eilinį kartą ketvirtas-penktas. Oficialiai pagerinau asmeninį rezultatą 20 centimetrų, bet prieš išvykstant į pasaulio čempionatą treniruotėse ietį mėčiau metru ar dviem toliau. Tikėjausi, kad ir čia tiek pat numesiu. Nepavyko. Nusivyliau, bet nieko, ruošimės toliau“, - sakė R. Verbavičius. Pasaulio čempionu šioje rungtyje tapo serbas Milošas Zaričius, ietį numetęs 30 m 83 cm ir pasiekęs geriausią šio sezono rezultatą planetoje.