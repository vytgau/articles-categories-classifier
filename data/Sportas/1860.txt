Iš pradžių tris savaites pamatus sezonui futbolininkai klos Vilniuje, o sausio 20 dieną žalgiriečiai sostinėje sužais ir pirmąsias kontrolines rungtynes. Tiesa, jos bus treniruočių pobūdžio, o varžovų vaidmenį atliks jaunieji „Žalgirio B“ komandos futbolininkai. Sausio 27 dieną „Žalgirio“ lauks gerokai rimtesnis išbandymas – susitikimas išvykoje su buvusio komandos stratego Valdo Dambrausko treniruojama Rygos RFS ekipa. Sausio 30 dieną žalgiriečiai persikels į Turkiją. Jei pernai „Žalgirio“ komanda sezonui ruošėsi Sidės mieste, tai šį kartą apsistos netoli Antalijos esančiame Laros „Melas Hotel“ viešbutyje. Ant Viduržemio jūros kranto pastatytame penkių žvaigždučių viešbutyje futbolininkų ir trenerių paslaugoms bus ne tik treniruoklių salės, baseinai ir saunos, bet ir puikios kokybės futbolo aikštynai. Iki vasario 11 dienos Turkijoje viešėsiantys žalgiriečiai ne tik intensyviai treniruosis, bet ir sužais trejas kontrolines rungtynes. Vasario 3 dieną „Žalgiris“ išmėgins jėgas su Čekijos aukščiausioje lygoje žaidžiančia Prahos „Bohemians 1905“ komanda, vasario 7 dieną susitiks su Rusijos aukščiausioje lygos klubu Grozno „Achmat“, o vasario 10-ąją – su Poltavos „Vorskla“ (Ukraina) ekipa. Pasirengimą sezonui „Žalgiris“ užbaigs Vilniuje. Vasario 17 dieną 20 val. „Sportimos“ manieže žalgiriečiai draugiškoje dvikovoje susitiks su Suvalkų „Wigry“ (Lenkija) ekipa. Tai bus paskutinė repeticija prieš oficialų futbolo sezono startą. 2018 metų A lygos čempionatas startuos vasario 24-25 dienomis.