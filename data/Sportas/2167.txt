38-erių filipinietis nesikovė nuo liepos mėnesio, kai Australijoje prarado WBO vidutinio svorio kategorijos diržą Jeffui Hornui. Po šios netikėtos nesėkmės apžvalgininkai prognozavo, kad boksininkas netrukus paskelbs karjeros pabaigą, o apie tokias mintis buvo prabilęs ir pats sportininkas. Visgi dabar M. Pacquiao tikina, kad dvikova su McGregoru jiems abiems išeitų į naudą bei teigia besitikintis, jog ši akistata bokso ringe įvyks balandį. C. McGregoro atstovai šių M. Pacquiao pareiškimų nekomentavo. Pastaruoju metu buvo kalbama, jog C. McGregoras galimai daugiau nebekovos nei bokso, nei UFC ringe. Apie tai prakalbo UFC prezidentas Dana White‘as. „Tas vaikinas turi 100 milijonų dolerių. Daug mažiau uždirbantys žmonės, pavyzdžiui, teisininkai, anksti išeina į pensiją ir mėgaujasi gyvenimu, o jis juk yra kovotojas. Kovotojo profesija yra pati blogiausia. Įsivaizduokite save jo vietoje, ar turėdami sąskaitoje 100 milijonų dolerių liptumėte į ringą save žaloti ir rizikuoti gyvybe?“, – sakė D. White‘as. Išskirtinę sutartį su UFC turintis C. McGregoras savo lengvo svorio kategorijos čempiono diržo negina jau nuo 2016 metų lapkričio. Paskutinį kartą airis kovojo šių metų rugpjūtį, kai bokso ringe po 10 raudų kovos pripažino Floydo Mayweatherio pranašumą.