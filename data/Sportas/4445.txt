Klaipėdos „Dragūno“ varžovų pirmajame varžybų etape bus ekipa iš Kroatijos. Burtai lėmė, jog klaipėdiečių laukia akistata su Zagrebo „Dubrava“ klubu. Klaipėdos „Dragūno“ ir „Dubravos“ pirmosios rungtynės turėtų vykti rugsėjo 2-3 dienomis, o atsakomieji mačai žaidžiami lygiai po savaitės. Praėjusiais metais būsimi „Dragūno“ varžovai Kroatijos pirmenybėse liko treti. Jeigu Lietuvos čempionams pavyktų peržengti pirmąjį barjerą iš Kroatijos, tuomet lauktų akistata su „Csurgo“ klubu iš Vengrijos. Europos iššūkio taurės varžybose nuo antrojo etapo startuos „KTU“ ir Vilniaus VHC „Šviesos“ klubai. Kauniečių varžovais tapo Liuksemburgo čempionai Diferdanžo „Red Boys“, o sostinės rankininkams burtai lėmė susitikimą su Stavropolio „Dinamo“ rankininkais. Kauno „Granitas – Karys“, kuris praėjusiais metais Lietuvos rankinio lygoje liko trečias, savo kovas iššūkio taurės varžybose pradės nuo trečiojo varžybų etapo. Jame legendinis Kauno rankinio klubas susitiks su makedonų Bitolos „Rabotnik“ klubu. Lietuvos moterų rankinio lygos vicečempionės Kauno „ACME – Žalgiris“ burtais gali būti patenkintas. Kaunietės iššūkio taurės varžybose susitiks su ryškesnių pergalių neiškovojusia ekipa iš Didžiosios Britanijos. Pirmąsias rungtynes „ACME – Žalgirio“ ir „Great Danes“ ekipos turėtų sužaisti lapkričio 11-12 dienomis, o atsakomasis mačas įvyks lapkričio 18-19 dienomis.