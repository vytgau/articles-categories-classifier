Būtent šios rungtynės lems, kuri komanda įsitvirtins pirmoje grupės vietoje ir įgis geras galimybes kautis dėl patekimo į aukštesnį divizioną. Penktadienį Panevėžio savivaldybėje vykusioje spaudos konferencijoje Lietuvos rinktinės nariai bei Panevėžio meras pasidalino mintinis apie artėjantį mūšį. Lietuvos regbininkai Panevėžyje žaidė šių metų pavasarį ir tuomet 24:12 nugalėjo Liuksemburgą. „Labai smagu Panevėžyje vėl organizuoti svarbų ir reikšmingą sportinį renginį – tarptautines regbio rungtynes. Džiugu, kad Panevėžys pastaruoju metu nejaučia sporto renginių bado. Tikimės, kad ir oras regbininkams bus neblogas, nes paprastai mes per tokius renginius pasirūpiname geru oru“, – sakė Panevėžio meras Rytis Mykolas Račkauskas.  Lietuvos rinktinės treneris iš PAR Ntando Manyosha teigė, kad Ukrainos komanda yra gerokai stipresnė už prieš tai buvusius varžovus, todėl siekiant pergalės reikės sužaisti geras rungtynes. Pagal dabartines orų prognozes, šeštadienį Panevėžyje lietaus nenumatoma, todėl tai gali būti į naują greitiems Lietuvos žaidėjams. „Noriu padėkoti, kad miestas mus šiltai priima ir suteikia geras sąlygas žaisti regbį. Oro sąlygos nebus lemiamas veiksnys, mes tam būsime pasiruošę. Ukrainos komanda yra stipri, bet žaidimas nebe toks, kaip prieš kelis metus. Jie turi keletą pajėgių žaidėjų, bet mes tikrai turime galimybių laimėti. Visi žaidėjai tam atiduos visas jėgas, – sakė N. Manyosha. Lietuvos rinktinės kapitonas Žygimantas Radžius džiaugėsi galimybe išmėginti jėgas su aukšto lygio ekipa. „Pergalė mums yra būtina jeigu norime kovoti dėl patekimo į aukštesnį divizioną. Esame pasiruošę tikrai gerai. Po rungtynių su Latvija akcentavome klaidas gynyboje ir tobulinome žaidimą. Manau mūsų privalumas bus komandinis žaidimas, galbūt grumtynės šįkart mūsų bus stipresnės negu vėjerių žaidimas. Tokio pajėgaus varžovo laukėme kiekvienais metais. Manau, kad bus lygi kovą, o nugalėtoją lems nedidelės detalės“, – pabrėžė Ž. Radžius. Šios rungtynės bus svarbios ne tik turnyrine prasme. 2010-aisiais metais Lietuvos regbininkai pasiekė pasaulio rekordą, iškovodami 18 pergalių iš eilės, o šią seriją nutraukė būtent ukrainiečiai. Šiauliuose vykusiose pasaulio čempionato atrankos rungtynėse lietuviai pralaimėjo Ukrainai 16:27 (3:20). „Lietuvos rinktinė prieš 7 metus buvo labai gerai subalansuota, surinko stipriausią sudėtį. Ukrainos sudėtis dabar praktiškai visai yra pasikeitusi. Žiūrint į jų žaidimą, tai jis nėra labai pasikeitęs, tik galbūt žaidžia kiek plačiau. Mes stengsimės žiūrėti į savo žaidimą ir pasiekti geriausią rezultatą“, – sakė Lietuvos rinktinės trenerio asistentas Gediminas Marcišauskas. Panevėžio miesto Sporto skyriaus vedėjas Justinas Jasiukaitis mano, kad tokios aukšto lygio rungtynės smarkiai prisidės prie regbio populiarėjimo Panevėžio mieste. Mače su Ukraina Lietuvos rinktinė bus gerokai sustiprėjusi. Prie ekipos prisijungė iš užsienio atvykę Karolis Navickas, Marius Andrijauskas, Artūras Rachimovas ir Ignas Darkintis. Tiesa, Lietuvos ekipai nepadės vienas geriausių mačo su Latvija žaidėjų Domantas Bagužis. Lietuvos rinktinės sudėtis rungtynėms su Ukraina: Augustinas Terleckas (Vilniaus „VRA-Tomosta“), Daivaras Jonaitis (Šiaulių „Vairas-Kalvis“), Marius Andrijauskas (Anglija), Artūras Rachimovas (Australija), Paulius Strigūnas („Vairas-Kalvis“), Justinas Urbonas („Vairas-Kalvis“), Ignas Darkintis (Anglija), Žygimantas Radžius („Baltrex-Šiauliai“), Tautvydas Krasauskas („Baltrex-Šiauliai“), Gediminas Marcišauskas („Vairas-Kalvis“), Donatas Vilimavičius („Vairas-Kalvis“), Tomas Mačiulis („Vairas-Kalvis“), Dainius Tamoliūnas („Žalgiris“), Kęstutis Marcišauskas („Vairas-Kalvis“), Justinas Vasiliauskas („Vairas-Kalvis“), Mantautas Vilimavičius („Vairas-Kalvis“), Tautvydas Mažylis („Žalgiris“), Modestas Bekeris („Vairas-Kalvis“), Karolis Navickas (Prancūzija), Martynas Lianzbergas („Baltrex-Šiauliai“), Domantas Tautkus („Žalgiris“), Tomas Bagdonas („Vairas-Kalvis“), Ignas Jankaitis („Baltrex-Šiauliai“).