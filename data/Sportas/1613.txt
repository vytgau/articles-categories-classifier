Į pirmąją treniruotę „Stumbras“ susirinko antradienį Kaune, tačiau jau šį sekmadienį išskris į Antaliją, kur ne tik intensyviai tęs pasirengimą sezonui, bet ir sužais nemažai kontrolinių rungtynių. Antalijoje futbolininkams bus sudarytos visos sąlygos tinkamai pasirengti istoriniam sezonui, kurio metu „Stumbras“ pirmą kartą debiutuos UEFA Europos lygos atrankos turnyre bei su Marijampolės „Sūduva“ kovos dėl LFF Supertaurės. Šiuo metu Turkijoje yra suplanuotos draugiškos rungtynės su Rusijos „Premier“ lygos klubu Maskvos „Dinamo“ ir pirmoje lygoje rungtyniaujančiu Tomsko „Tom“. Taip pat kauniečiai išmėgins jėgas su Karagandos „Šachtior“ (Kazachstanas), „Etar Veliko Tarnovo“ (Bulgarija), Ukrainos „Mariupol“ ir Belgrado „Rad“ (Serbija). Į Lietuvą „Stumbras“ grįš vasario viduryje. Jau 17 d. 12 val. kauniečiai Marijampolėje žais LFF Supertaurės rungtynes su Marijampolės „Sūduva“, kurios oficialiai pradės naująjį lietuviško futbolo sezoną.