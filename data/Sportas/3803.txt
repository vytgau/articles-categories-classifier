20-ąjį reitingą čempionate turinčios lietuvės antrosiose D grupės rungtynėse ketvirtadienį 0-2 (12:21, 17:21) pralaimėjo šveicarėms Tanjai Huberli ir Ninai Betschart. Vienos turnyro favoričių laikomos šveicarės dominavo pirmajame sete ir nesunkiai naudojosi spragomis lietuvaičių žaidime. Antrajame sete Lietuvos duetas sugebėjo išlyginti žaidimą ir tik svarbiausiais momentais labiau patyrusios šveicarės įrodė savo pranašumą. „Su treneriu po mačo kalbėjome kad į mačą atėjau psichologiškai nepasiruošusi. Nuo pat pradžių pajutau užtvaros baimę, nes varžovė buvo aukštesnė. Visiškai nepavyko priimti padavimų, todėl pirmajame sete žaidimo visiškai nebuvo. Antrajame sete jau žaidėme protingiau, pakeitėme taktiką, priiminėjome šiek tiek geriau. Ir rezultatas buvo apylygis. Vis dėlto, norint laimėti prieš tokią komandą, mes turime sužaisti idealiai ir turėti daug sėkmės. Nei to, nei to šįkart nebuvo“, - kalbėjo I. Dumbauskaitė. Ketvirtadienį I. Dumbauskaitė ir M. Povilaitytė dėl trečiosios vietos grupėje bei patekimo į atkrintamąsias varžybas kovos su taip pat abu pralaimėjimus patyrusiomis latvėmis Marta Ozolina ir Alise Lece. „Su latvėmis esame žaidusios ne vieną kartą. Pagal reitingą jos yra silpnesnės, tačiau jos žais namuose ir labai norės laimėti. Jų treneris mus gerai pažįsta. Manau, kad šansai laimėti abiejų komandų yra lygūs. Jeigu sužaisime geriau nei su šveicarėmis, turėtume pasiekti pergalę“, - pabrėžė I. Dumbauskaitė, pridūrusi, kad ir pati Jūrmaloje jaučiasi kaip namuose. Į atkrintamąsias varžybas pateks po tris stipriausias grupių komandas. Europos paplūdimio tinklinio čempionate dalyvauja po 32 vyrų ir moterų komandas. Čempionato prizų fondą sudaro 200 tūkst. eurų.