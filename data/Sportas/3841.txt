„Utenis“ su „Trakais“ šį sezoną jau buvo susitikę tris kartus. Vieną kartą pergalę šventė uteniškiai, du kartus - trakiškiai. Daugiau nei tris mėnesius pralaimėjimo LFF A lygoje nepatyrę „Trakai“ paskutinį kartą buvo įveikti būtent Utenoje rezultatu 1:0. Ar pavyks Davido Campanos treniruojamai Utenos komandai dar kartą palaužti vicečempionus, paaiškės jau trečiadienio vakarą. „Manau, kad „Trakai“ ne veltui atsidūrė antroje turnyro lentelės vietoje. Tai yra viena geriausių A lygoje žaidžiančių komandų, - akcentavo „Utenio“ vyriausiasis treneris. - „Trakai“ turi stiprius puolėjus, kuriuos mes privalėsime sustabdyti.“ D. Campana, pripažindamas, kad uteniškių laukia nemenkas iššūkis, tvirtino, kad „Utenis“ į aikštę eis kovoti, nesižvalgydamas į turnyro lentelės vietas ar iki šiol komandų patirtų pergalių ir pralaimėjimų statistiką. „Trakai“ atlieka daug gerų perdavimų, žaidžia pasitikėdami savimi. Manau, kad tai yra gera komanda. Tačiau mes turėsime su jais konkuruoti aikštėje ir būti ryžtingi, nes privalome žiūrėti į priekį, o ne atgal. turime žengti pirmyn, o ne sukiotis į tuos, kurie liko už mūsų. Mes norime pergalių ir atkakliai jų sieksime, - sakė D. Campana. - Šiuo metu „Trakai“ eina tiesiu keliu ilgai nepralaimėdami A lygoje, tačiau visuomet ir viskam yra limitas. Turime galimybę sustabdyti juos tame kelyje.“ „Utenio“ ir „Trakų“ susitikimas vyks trečiadienį rugpjūčio 16 d. 18 val. Utenio stadione.