Izraelio moterų tinklinio čempionate antrąją pergalę iš eilės iškovojo Kiryat Atos „Hapoel Ironi“ komanda, kuriai atstovauja Erika Kliokmanaitė. „Hapoel Ironi“ tinklininkės namuose 3-0 nugalėjo Emek Hefero „Menashe Haderea“ klubą. Patyrusi E. Kliokmanaitė šeimininkėms pelnė 10 taškų. Praėjusiame sezone „Barcelona“ (Ispanija) ekipai atstovavusi tinklininkė ltf.lt prisipažino, kad prieš sezoną svarstė apie karjeros pabaigą, tačiau meilė tinkliniui vis dar per stipri tokiam žingsniui. „Tiesą sakant, šį sezoną planavau nebežaisti salės tinklinio, bet net mama visada juokiasi išgirdus mane taip šnekant. Ji tokią frazę girdi kokius tris metus. Jau ne kartą pati įsitikinau, kad sunku atsisakyti šio „darbo“. Vis dar dievinu tinklinį, – pasakojo E. Kliokmanaitė. – Vasarą sulaukiau pasiūlymų iš keleto Ispanijos klubų, bet manęs netenkino sąlygos. Dėl to po paplūdimio tinklinio sezono Ispanijoje jau buvau nusprendus ieškoti veiklos už aikštelės ribų. Rugpjūčio viduryje gavau laišką iš agento, su kuriuo dirbau prieš 5 metus Turkijoje, ir atsirado galimybė žaisti Izraelyje. Pasiūlymas buvo labai geras“. Izraelis E. Kliokmanaitę suviliojo ne tik tinkliniu, bet ir egzotika. „Ilgai negalvodama atvykau į Izraelį. Labiausiai džiugino egzotiška šalis. Atvykau į mažą Haifos rajoną ir pradėjau savo septynių mėnesių nuotykį. Per du mėnesius spėjau pabuvoti prie Negyvosios jūros, Jeruzalėje, Tel Avive, Haifoje, Nazarete ir aplinkiniuose miesteliuose. Tai yra vienas geriausių dalykų, ką tau gali duoti tinklinis – skirtingų šalių, kultūrų ir žmonių pažinimas. Izraelis yra viena iš įspūdingiausių šalių, kurioje yra tekę žaisti“, – sakė E. Kliokmanaitė. Pasak Lietuvos tinklininkės, Izraelyje tinklinio lygis nėra itin aukštas, nes pajėgumu išsiskiria tik pirmosios trys ekipos, tarp jų – ir „Hapoel Ironi“. Lietuvės klubas kelia tikslą šį sezoną laimėti Izraelio taurę ir tapti šalies čempionėmis. Trečiąją nesėkmę aukščiausioje Prancūzijos vyrų tinklinio lygoje patyrė Reno „Volley 35“ klubas su Arvydu Mišeikiu. Jis trečiojo turo rungtynėse išvykoje 1-3 (18:25, 19:25, 31:29, 18:25) nusileido „Arago de Sete“ ekipai. A. Mišeikis svečiams pelnė 5 taškus. Be taškų liekanti „Volley 35“ ekipa čempionate užima 12-ąją vietą. Trečiojo Prancūzijos čempionato diviziono A grupėje „Beauvais Oise UC Volley“ klubas su Andžejumi Savostenoku namuose 2-3 (25:21, 24:26, 22:25, 25:20, 10:15) nusileido „Bellaing-Porte du Hainaut“ komandai. Antrąjį tašką iškovojusi „Beauvais Oise UC Volley“ ekipa A grupėje užima aštuntąją vietą. Prancūzijos moterų tinklinio čempionate „Evreux Volley-Ball“ klubas su Monika Šalkute savo aikštėje 3-1 (26:24, 22:25, 25:19, 25:21) įveikė „Le Cannet“ komandą. Sėkmingai šį sezoną rungtyniaujanti M. Šalkutė pelnė 14 taškų ir buvo rezultatyviausia šeimininkių gretose. „Evreux Volley-Ball“ ekipa su 6 taškais po trijų mačų turnyro lentelėje pakilo į trečiąją vietą. Švedijos vyrų tinklinio čempionato ketvirtojo turo rungtynėse „Orkelljunga“ ekipa, kurioje rungtyniauja Tomas Vilimas, namuose 3-1 (20:25, 25:22, 25:17, 25:16) pranoko „Linkopings“ tinklininkus. T. Vilimas pelnė 18 taškų ir eilinį kartą buvo rezultatyviausias rungtynių žaidėjas. 12 taškų surinkusi „Orkelljunga“ ekipa čempionate pakilo į antrąją vietą. Tuo tarpu 110 taškų iš viso pelnęs lietuvis yra rezultatyviausias Švedijos pirmenybių žaidėjas. Intriguojančiose Čekijos moterų tinklinio čempionato rungtynėse Viltės Makauskaitės atstovaujama „TJ Ostrava“ ekipa išvykoje 1-3 (15:25, 23:25, 25:22, 16:25) pralaimėjo „Prostejov“ klubui. V. Makauskaitė pelnė 10 taškų. Pirmąją nesėkmę per tris turus patyrusi „TJ Ostrava“ (6 tšk.) turnyro lentelėje atsidūrė ketvirtoje pozicijoje. Antros Belgijos moterų tinklinio lygos rungtynėse „Tchalou Volley“ ekipa, kuriai atstovauja Gintarė Stauskytė ir Rūta Staniulytė, išvykoje 2-3 (25:7, 26:24, 20:25, 18:25, 8:15) pralaimėjo „SC Thimister-Herve“ tinklininkėms. „Tchalou Volley“ komanda su 8 taškais po penkerių rungtynių turnyro lentelėje užima septintąją vietą. Liuksemburgo moterų tinklinio taurės aštuntfinalyje „CHEV Diekirch“ komanda su Neringa Grikštaite išvykoje 3-0 (25:20, 25:12, 25:18) įveikė „Mamer“ ekipą ir pateko į ketvirtfinalį. Škotijos moterų tinklinio „Premier“ lygoje „Su Ragazzi“ ekipa, kuriai atstovauja Laima Andrejevaitė, namuose 2-3 (19:25, 25:22, 25:20, 23:25, 14:16) pralaimėjo „City of Edinburgh“ komandai. Su 4 taškais „Su Ragazzi“ ekipa čempionate užima antrąją vietą. JAV studentų (NCAA) lygoje NDSU komanda su Erika Gelžinyte praėjusią savaitę patyrė du pralaimėjimus. NDSU 1-3 (25:16, 18:25, 18:25, 23:25) pralaimėjo „Oral Roberts“ ekipai ir 0-3 (21:25, 14:25, 18:25) neatsilaikė prieš „Denver Univercity“ klubui. Pirmajame mače viena ekipos lyderių E. Gelžinytė pelnė 10 taškų, antrajame- 7. Šiame sezone 22 pergales per 29 mačus iškovojusi NDSU ekipa „Big Sky“ konferencijoje užima antrąją vietą. JAV NAIA (National Association of Intercollegiate Athletics) čempionate eilinę pergalę iškovojo „Lindsey Wilson College Blue Raiders“ komanda, kuriai atstovauja Gintarė Mackevičiūtė. Ji 3-0 (25:18, 25:8, 25:13) įveikė „Cumberland Univercity“ tinklininkes. G. Mackevičiūtė šiame susitikime nežaidė. „Blue Raiders“ šį sezoną laimėjo visas 24 rungtynes. NJCAA čempionate „Jefferson College“ ekipa su Urte Neimantaite 3-2 (23:25, 25:22, 19:25, 25:10, 15:8) įveikė „Missouri State-West Plains“ komandą, bet 0-3 (14:25, 18:25, 15:25) nusileido „Mineral Area“ tinklininkėms. U. Neimantaitė pirmajame mače pelnė 14 taškų, antrajame – 4.