Iš viso varžybose dalyvavo 220 sportininkų ir 26 šalių. Europos čempionatas vyko Austrijos Pochlarno mieste. Įdomu, kad Senojo žemyno pirmenybes organizuoja amerikiečiai – asociacija IJSBA. Iš viso varžybos vyko 18-oje kategorijų, o lietuviai ant podiumo lipo trijose. Vos atvykus į varžybų vietą Austrijoje sportininkai nustebo, kad varžybos vyks labai mažame vandens telkinyje - Austrijoje pilotams teko lenktyniauti ankštame žvyro karjere, o tai gana neįprasta vieta sportininkams. „Teko prisitaikyti. Bet kokiu atveju, juk ne atostogauti ir ilsėstis atvažiavome, o dirbti. Nesvarbu, kur vyksta varžybos – bet kur turi parodyti viską, ką gali geriausio ir siekti rezultato“, - šypsosi 41 metų Tomas Gurkšnys, atstovaujantis „Getnord Motorsport“ ekipai. Tomas puikiai prisitaikė prie sudėtingų sąlygų ir „Stock“ klasėje iškovojo auksą. Lietuvis pirmajame plaukime finišavo antras, antrajame – ketvirtas bei laimėjo paskutinį plaukimą. T. Gurkšnys surinko 156 taškus - lygiai tiek pat, kiek ir bulgaras Kristianas Kirovas. Pergalę lietuviui lėmė aukštesnė vieta paskutiniajame plaukime. Beje, šios varžybos buvo pirmosios, kai Tomas sėdo ant „Yamaha“ vandens motociklo. „Tai buvo pirmi metai, kai nuo „Sea-Doo“ motociklo persėdau ant „Yamaha“. Tai Lietuvoje labai nepopuliarus motociklas ir sudėtinga dėl jo aptarnavimo. Teko man šį motociklą pirkti užsienyje. Pradžioje turėjau techninių problemų, tačiau viską išsprendėme. Tiesą pasakius, paskutiniame etape jau bijojau, kad galiu nepasiekti finišo. Kaip bebūtų, viskas baigėsi labai sėkmingai“, - teigė Tomas. Gediminas Leonas auksą iškovojo „Limited“ klasėje. Lietuvis laimėjo pirmą ir trečią plaukimus, o antrajame buvo aštuntas. 150 taškų G. Leonui pakako, kad keturiais taškais aplenktų antroje vietoje likusį Kuveito sportininką. Veteranų klasėje bronzą iškovojo Alvydas Vasiliauskas. 52 metų lietuvis atplaukė 4, 6 ir 2 bei surinko 132 taškus. Iki sidabro A. Vasiliauskui pritrūko 7 taškų. Beje, veteranas pačioje galingiausioje GP klasėje galutinėje įskaitoje užėmė aukštą 8 vietą (137 tšk.). G. Leonas ir A. Vasiliauskas vairavo „Sea-Doo“ vandens motociklus. Šį kartą nepasiekė ketvirtajam lietuviui Mindaugui Jačiauskui, kuris susidūrė su techninėmis problemomis ir liko be medalio. „Technika pavedė ir pirma diena jam buvo labai sunki. Kitomis dienomis reabilitavosi, tačiau užkopti ant apdovanojimų pakylos jau nepavyko“, - apgailestavo T. Gurkšnys. Netrukus vandens motociklininkus bus galima išvysti Elekrėnuose, kur rugpjūčio pradžioje vyks Rytų Europos šalių čempionatas.