Likus 4 turams iki rato pabaigos, turnyro lentelėje „Stumbras“ ir toliau vienu tašku lenkia „Jonavą“, turinčią rungtynes atsargoje. Mačą aikštės šeimininkai pradėjo labai sėkmingai ir jau 6-ą minutę išsiveržė į priekį, kai tiksliai mušė Tomas Salamanavičius, po ilgos pertraukos sugrįžęs į komandos starto vienuolikę. „Stumbras“ jau kitos atakos metu surengė pavojingą išpuolį, bet Alexandre’as Kore nesugebėjo tinkamai pataikyti į kamuolį. Vėliau svečių puolėjas turėjo puikią galimybę išlyginti rezultatą, bet iš krašto pažeme smūgiuotas kamuolys prariedėjo visiškai šalia tolimo virpsto. Kėlinio viduryje pasijaudinti Rodrigo Josviakį privertė Tadas Eliošius. Vartininkas šuoliu palydėjo pavojingą „Jonavos“ kapitono tolimą smūgį. Sužaidus pusvalandį, vėl už galvos griebėsi A.Kore. Svečių legionierius kyštelėjo koją ir suklaidino Povilą Valinčių, pakeisdamas Viliaus Armanavičiaus šūvio kryptį. Kamuolys nuskriejo virš skersinio. Kauno komanda ir toliau perdavimais iš gilumos ieškojo savo puolėjo. Dar vienos greitos atakos metu A.Kore pabandė perkelti kamuolį per vartus palikusį P.Valinčių, bet nukreipti kamuolio į vartus nesugebėjo. Po pertraukos svečių treneriai į aikštę metė traumą išsigydžiusį Nasro Boucharebą, tačiau dviejų puolėjų taktika norimų permainų „Stumbro“ žaidimui neatnešė. „Jonava“ bandė laimę smūgiais iš toli, tikslumo pritrūko Karolis Šilkaičiui ir Td.Eliošiui. Būtent Td.Eliošius, sužaidus valandą, dar sykį po gražaus individualus reido link baudos aikštelės privertė R.Josviakį pademonstruoti meistriškumą ir šuoliu sugauti muštą kamuolį. 79-ą minutę „Stumbras“ išlygino rezultatą. Įžaidus kampinį, šeimininkų baudos aikštelėje kilo gaisras. Kamuolys atiteko laisvam Lucasui Villelai, kurio smūgį nuo vartų linijos atmušė gynėjas Artiomas Osipovas, tačiau pakartotinio Tomo Snapkausko bandymo jonaviškiai blokuoti nesugebėjo. Per likusį laiką abi komandos stengėsi iškovoti pergalę, tačiau pavojingų momentų nekilo nei prie vienų vartų. „Jonava“ – Kauno „Stumbras“ 1:1 (1:0) „Jonava“: P. Valinčius, A. Tručinskas, A. Osipovas, L. Peričius, M. Dapkus, K. Šilkaitis (77 min. K. Siličius), K. Upstas (63 min. M. Grigaravičius), T. Salamanavičius, Tv. Eliošius, Td. Eliošius, L.Stonkus. „Stumbras“: R. Josviakis, A. Almeida, L. Artimavičius (46 min. N. Boucharebas), J. Nazare, A. Korsakas, T. Snapkauskas, D. Barauskas, L. Villela, A. Vasiljevas (62 min. J. Cliffordas), A. Kore (71 K. Sekgota). Įvarčiai: T.Salamanavičius (6); T.Snapkauskas (79). Geltonos kortelės: K.Upstas (55), L.Stonkus (56), Td.Eliošius (70), M.Grigaravičius (90), Tv.Eliošius (90+2); L. Villela (22), A.Korsakas (33), D.Barauskas (51), A.Almeida (68). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): 