Pirmame kėlinyje Ispanijai prieš pertrauką pavyko solidžiai atitrūkti – 15:9. Antroje mačo pusėje prancūzams nesisekė stabdyti ispanų, kurie likus 15 min. pirmavo rekordine 9-ių įvarčių persvara 23:14. Prancūzai kilo į lemiamą šturmą, laimėjo atkarpą 5:0 ir skirtumą sumažino iki 4-ių įvarčių (23:19), o žaisti buvo likusios 10 min. Maža to, po ispanų klaidos prancūzai greitoje atakoje darkart pasižymėjo (20:23), o varžovų veiksmus ėmė kaustyti įtampa. Tą parodė ispanų nerealizuotas 7 m baudinys. Tačiau Prancūzijos situaciją apsunkino išvarytas žaidėjas. Pasaulio čempionai prancūzai stebuklo nesukūrė ir buvo priversti pripažinti ispanų pergalę 27:23 (15:9).  Prancūzai sekmadienį kovos dėl bronzos medalių. Prancūzija buvo Lietuvos varžovė Europos čempionato atrankoje, svečiuose mūsiškiai pralaimėjo 20:37, tačiau Klaipėdoje vykusioje akistatoje Lietuvos rinktinė metė rimtą iššūkį grupės lyderei Prancūzijai ir jai pralaimėjo 25:26. Antrame pusfinalyje susitiko Danija ir Švedija. Po ypač atkaklios kovos ir pratęsimo 35:34 (16:14, 12:14; 7:6) pergalę pasiekė ir į finalą pateko švedai.  Tad dėl Europos čempionų titulo sekmadienį kovos Švedija ir Ispanija, o mažajame finale susitiks Prancūzija ir Danija.