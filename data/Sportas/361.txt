Europos merginų čempionato atrankos varžybose dalyvavo 44 rinktinės. Į finalinį etapą prasibrovė 7 ekipos, o kaip turnyro šeimininkė finaliniame etape žais Lietuvos merginų rinktinė. Kauno valstybiniame muzikiniame teatre vyko finalinio etapo burtų ceremonija. Burtus ištraukė UEFA Moterų futbolo komiteto pirmininkė Anne Rei ir buvęs Lietuvos vyrų futbolo rinktinės saugas Deividas Šemberas. Burtai lėmė, jog Lietuvos futbolininkės A grupėje laukia nugalėtojų titulą ginanti Vokietija, finaliniame etape debiutuosianti Suomija ir praėjusiame čempionate į geriausiųjų ketvertą patekusi Olandija. „Mūsų komanda labai laukia šio neeilinio iššūkio. Bus įdomu dar kartą išbandyti jėgas su Europos čempione Vokietija, su kuria žaidėme pernai pasiruošimo turnyre. Suomija atrankoje daugelį nustebino ir jai šis čempionatas taip pat yra ypatinga galimybė. Kalbant apie Olandiją, matėme šios šalies moterų rinktinę triumfuojant Europos čempionate, o dabar galėsime sužaisti su jaunimo komanda“, – burtus vertino Lietuvos merginų rinktinės trenerė Ieva Kibirkštis. B grupėje rungtyniaus triskart šio amžiaus grupės čempionatą laimėjusi Ispanija, vieną kartą turnyre triumfavusi kaimyninės Lenkijos komanda, taip pat Italija ir Anglija. Čempionatas startuos gegužės 9-ąją ir finišuos gegužės 21-ąją. Rungtynės vyks Alytaus, Šiaulių ir Marijampolės stadionuose. Tikslus tvarkaraštis bus paskelbtas artimiausiu metu. Europos merginų futbolo čempionato finalinio etapo grupės: A grupė Lietuva Vokietija Suomija Olandija B grupė Lenkija Ispanija Italija Anglija