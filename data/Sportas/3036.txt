Lapkričio 18-ą dieną Vilniaus „Siemens arenoje“, turnyre „Bushido Hero‘s 2017“, lietuvis ringe susigrums su Pekino olimpinių žaidynių čempionu Satoshi Ishii. 180 centimetrų ūgio ir 110 kilogramų svorio trisdešimtmetis kovotojas – Japonijos pasididžiavimas, jau spėjęs sublizgėti ir Holivude. Tačiau kovinio sporto klubo „Rings“ auklėtinis T. Pakutinskas teigia, kad skambūs titulai ir varžovo šlovė jo nė kiek negąsdina. „Pasiruošimas šiai dvikovai vyksta intensyviai, šiuo metu darau po dvi treniruotes per dieną, – pasakojo T. Pakutinskas. – Ruošiuosi vykti į stovyklą Baltarusijoje, kurioje teks treniruotis kartu su tokiomis žvaigždėmis kaip Aleksejus Kudinas“. Paklaustas, ko tikisi iš savo būsimo varžovo, T. Pakutinskas prisipažino besiruošiantis visam japonų imtynių veiksmų arsenalui. „Aš būsiu pasiruošęs. Nemėgstu daugžodžiauti, todėl tiesiog palinkėsiu jam geros kovos, – nusišypsojo lietuvis, kuris sulaukęs klausimo, ar žiūrovai gali tikėtis jo firminio smaugimo veiksmo, susikaupė. – Palikime tai paslaptyje. S. Ishii yra neeilinis varžovas, čia gali nutikti visko“. T. Pakutinskas teigė tikintis, kad jo stiprioji pusė šioje kovoje bus technika stovėsenoje. O paklaustas, kas, jo manymu, nulemia kovotojo sėkmę, nė kiek nesuabejojo: „Manau, kad sėkmę kovose nulemia užsispyrimas siekiant pergalės“. „Kovų menai reikalauja labai daug jėgų, – kalbėjo sportininkas. – Privalai būti stiprus tiek fiziškai, tiek psichologiškai. Mano manymu, ne visi, užsukę į sporto salę, tampa kovotojais, nes jie palūžta psichologiškai. Jie pamato, kad čia ne sėdėjimas prie kompiuterio su čipsais rankoje, jie pamato, kad čia reikia labai daug ir sunkiai dirbti. Kovotojas juk turi turėti stiprų charakterį“. 