Tiesa, varžybose šiemet rungsis tik Lietuvos ir Latvijos sportininkai. Estams šiemet į finalą patekti nepavyko. Varžybose taip pat dalyvaus stipriausi Lietuvos vyrai, laimėję ne vienerias tarptautines varžybas. Mūsų šaliai Radviliškyje atstovaus pasaulio rąsto kėlimo čempionas ir trissyk Baltijos galiūnų čempionato nugalėtojas Vidas Blekaitis, kylančia Lietuvos galiūnų sporto žvaigžde vadinamas Martynas Brusokas, Mindaugas Jaras, Karolis Aleksandravičius, Donaldas Andriulis ir Audrius Jokūbaitis. Latvijai rungtynėse atstovaus Oskaras Martužanis ir Janis Šleckus. Pasak ketvirtą kartą Baltijos galiūnų čempiono titulą bandysiančio apginti V. Blekaičio, sportininkų laukia sudėtingos, bet įdomios varžybos. „Varžybos bus tikrai įtemptos, nes jose susirinks stiprūs ir rimti konkurentai. Noriu išlaikyti iškovotą poziciją ir apginti čempiono vardą, tačiau tai padaryti kelis kartus iš eilės – sunku. Pirmas laimėjimas gali būti atsitiktinumas, tačiau kai laimima dar kelis kartus iš eilės – tai yra valios ir susitelkimo įrodymas“, – neabejoja V. Blekaitis. Tarp penkių rungčių numatyta ir „Cramo“ rungtis, kurios metu galiūnai turės kelti 100 kg sveriantį luitą. Pakelti svoriui bus skiriama vos viena minutė, o rezultatas užskaitomas, kai svoris laikomas virš sportininko galvos. Daugiausiai kartų luitą iškėlęs galiūnas taps šios rungties nugalėtoju. Trissyk Baltijos galiūnų čempiono titulą iškovojęs ir šiais metais lyderio poziciją bandysiantis išlaikyti V. Blekaitis tikina, kad ši rungtis yra viena sunkiausių, tačiau jos nesibaimina, nes yra tinkamai pasiruošęs. „Savaitgalį dalyvavau tarptautinėse varžybose Čekijoje, prieš kelias dienas – Baltarusijoje. Rugpjūčio mėnesį dalyvausiu pasaulio veteranų galiūnų čempionate, kurio čempionu tapau praėjusiais metais. Taigi, nors šioms varžyboms specialių treniruočių neturėjau, tačiau puikiai pasiruošiau dalyvaudamas kituose čempionatuose“, – optimistiškai nusiteikęs V. Blekaitis. Baltijos galiūnų čempionato finalas Radviliškyje vyks liepos 6-ą dieną (ketvirtadienį) 16 val. Radvilų g. 13.