Nuo šiol lmz.lt svetainėje bus vykdomos visų mokyklų, komandų ir mokinių registracijos. Be to, svetainėje bus galima rasti ir LMŽ TV laidos įrašus, nuotraukų galerijas, rezultatų suvestines, mokyklų ir savivaldybių taškų lenteles ir visą kitą reikalingą informaciją. Užsiregistruoti į 2017 – 2018 mokslo metų Lietuvos mokyklų žaidynes ir pasirinkti sporto šakas galima iki rugsėjo 20 dienos. Tik užsiregistravus bus galima rinktis, kokiose sporto šakose mokykla dalyvaus šiais mokslo metais. Savivaldybės, gavusios mokyklų pateiktus duomenis, patvirtins, kokių sporto šakų varžybos bus organizuojamos savivaldybėje. Mokyklos, užsiregistravusios į žaidynes iki rugsėjo 20 dienos, gaus dovanų Lietuvos mokyklų žaidynių ir LTeam vėliavas. Kaip ir pernai, pajėgiausios mokyklų komandos pateks į finalus, vyksiančius Olimpinės dienos ir LTeam olimpinio žiemos festivalio metu. Jauniesiems nugalėtojams apdovanojimai iškilmingai įteikiami didžiosiose šių renginių scenose. Medalius ir prizus vaikai gauna iš olimpiečių rankų, turi galimybę su jais nusifotografuoti ir pabendrauti. Visą savaitgalį vykstančių finalinio etapų metu mokiniai ne tik atkakliai grumiasi savo sporto šakos varžybose. Jie turi galimybę išbandyti ir kitas sporto šakas, dalyvauti įvairiose edukacinėse ir pramoginėse veiklose, konkursuose. Visus mokslo metus dalyvaudami žaidynėse mokiniai įveikia ne vieną atrankos etapą – pradžioje rungiamasi mokyklų, savivaldybių etapuose, vėliau stipriausios miestų komandos vyksta į zonines, tarpzonines varžybas, tuomet į finalus. Lietuvos mokyklų žaidynės - masiškiausias sporto renginys Lietuvoje, kuriame dalyvauja daugiau nei 1000 Lietuvos mokyklų iš 59 šalies savivaldybių. Į žaidynių programą įtrauktos net 24 sporto šakos: nuo legendinių estafečių „Drąsūs. Stiprūs. Vikrūs“ iki olimpinių sporto šakų – lengvosios atletikos ar krepšinio. Projektą globoja Lietuvos Respublikos Prezidentė Dalia Grybauskaitė. Žaidynes organizuoja Lietuvos Respublikos švietimo ir mokslo ministerija, Lietuvos tautinis olimpinis komitetas, Lietuvos neformaliojo švietimo centras, savivaldybės, mokyklos. Projekto tikslas – per sportą ugdyti sveiką, atsakingą ir pilietišką jauną žmogų.