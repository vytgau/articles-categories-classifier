Trečiadienį jau buvo sužaistos vienerios tos pačios grupės rungtynės, kuriose užfiksuotas nepalankus rezultatas mūsų šalies komandai. Vokietės, su kuriomis Lietuva išvykoje sužaidė lygiosiomis, 33:24 nugalėjo ispanes. Ši vokiečių pergalė kiek komplikavo lietuvių situaciją grupėje, kadangi dabar į antrąją turnyro lentelės vietą nukrito Ispanija ir nuo šios rinktinės Lietuva jau atsilieka trimis taškais. Situaciją blogina ir tai, kad lietuvės pralaimėjo pirmąsias tarpusavio rungtynes Ispanijos rankininkėms 17:24. Bet kokiu atveju Lietuvos rinktinė ir toliau tęsia kovą dėl kelialapio. Mūsiškėms reikia dviejų pergalių prieš kol kas abejas rungtynes pralaimėjusias turkes ir tuomet kelialapių į Europos pirmenybes klausimas spręstųsi jau per likusias dvejas rungtynes su Ispanija bei Vokietija. Lietuvos rinktinė su Turkija susitinka ketvirtadienį Kauno sporto halėje, o antrosios šių ekipų tarpusavio rungtynės įvyks kovo 25 dieną Antalijoje. Antrasis mačas tarp ispanių ir vokiečių bus žaidžiamas šeštadienį San Sebastiano mieste. 6 grupės lentelė (vieta, komanda, rungtynės, pergalės, lygiosios, pralaimėjimai, įvarčių santykis, taškai). 1. Vokietija 3 2 1 0 89-66 5 2. Ispanija 3 2 0 1 83-66 4 3. Lietuva 2 0 1 1 43-50 1 4. Turkija 2 0 0 2 32-65 0. 