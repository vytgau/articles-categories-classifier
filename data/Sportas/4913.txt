Vėlyvą trečiadienį, birželio 28 dieną, Čilės sostinės Santjano centre iš širdies šventė šalies futbolo rinktinės gerbėjai. Džiaugtis tikrai būta dėl ko: nemažai nervų pareikalavusiame susitikime Čilės futbolininkai įveikė Portugalijos rinktinę ir pateko į Konfederacijų taurės turnyro finalą. Susitikimo laikas baigėsi rezultatu 0:0. Dilemos, kas keliauja į finalą, nepavyko išspręsti ir per pridėtinį laiką. Nugalėtojas paaiškėjo tik po baudinių serijos. Čilės rinktinės vartininkas Claudio Bravo užkirto kelią trims Portugalijos bandymams įmušti į vartus, ir taip savo komandą išvedė į paskutinį Konfederacijų taurės turnyro etapą. C. Bravo ryžtingai atrėmė portugalų Ricardo Quaresmos, Joao Moutinho ir Nani baudinius. Taigi trijų Čilės rinktinės smūgių į portugalų vartus pakako pergalei prieš Pietų Amerikos ir Europos čempionus. Portugalijos rinktinės kapitonas Cristiano Ronaldo, kuris tradiciškai prie baudinių linijos stoja paskutinis, šį kartą taip ir neturėjo progos pademonstruoti savo talento. „Nemanau, kad tai sėkmė ar laimingas atsitiktinumas. Tai darbas, sunkus darbas. Šiais laikais galima gauti daugybę informacijos, studijuoti priešininkų žaidimą, ruoštis. Esame ramūs ir pasitikime savo jėgomis. Susitikimas buvo labai intelektualus. Fizinis pasirengimas dar ne viskas – įdėjome širdies, žaidimas buvo itin dinamiškas. Tada atėjo metas baudinių serijai, ir galvosūkis išsisprendė. Man viskas buvo labai aišku, žinojau, ką turiu padaryti, kartėlė buvo iškelta labai aukštai. Esame labai laimingi ir patenkinti savo pasirodymu, juk įveikėme Europos čempionus“, - pasakojo Čilės futbolo rinktinę į Konfederacijų taurės turnyro finalą išvedęs vartininkas Claudio Bravo. Ketvirtadienį, birželio 29 dieną, paaiškės, su kuo Čilės rinktinei teks kovoti Konfederacijų taurės turnyro finale – dėl šios teisės grumsis Vokietijos ir Meksikos komandos.