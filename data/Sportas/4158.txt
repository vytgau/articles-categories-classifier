Turnyre žaidėjai varžėsi vyrų ir moterų vienetų grupėse bei mišrių ir vyrų dvejetų grupėse. Moterų vienetų grupėje nugalėjo Evelina Jakštaitė, rezultatu 6:0, 6:1 įveikusi Simoną Kundrotaitę, o trečiąją vietą iškovojo Gabija Ginelevičiūtė, po įnirtingos ir itin daug jėgų reikalavusios kovos rezultatu 6:4, 3:6, 14:12 įveikusi Laurą Pavliuk. Vyrų vienetų grupėje triumfavo Viktoras Gasiūnas, finale susitikęs su Tomu Kirchovu, mačas baigėsi 6:0, 6:7, 10:7 V. Gasiūno naudai. Trečią vietą užėmė Kęstutis Baranauskas rezultatu 6:2, 6:1 nugalėjęs Ričardą Klincarą. Vyrų dvejetų grupėje sau lygių neturėjo Mindaugo Gedmino ir Arvydo Tverijono pora. Rezultatu 6:1, 6:4 finale jie nugalėjo ir antroje vietoje paliko Egidijų Sukockį ir Šarūną Legecką. Trečią vietą užėmė Egidijus Vosylius ir Virgilijus Dirma, rezultatu 6:2, 6:4 nugalėję Marių Stonį ir Kostą Pavliuk. Mišrių dvejetų grupėje staigmenų netrūko iki pat pabaigos. Moterų ir vyrų vienetų grupių prizininkų pora Gabija Ginelevičiūtė ir Tomas Kirchovas finaliniame mišrių dvejetų susitikime pergalę padovanojo Evelinos Jakštaitės ir Ričardo Klincaro porai be kovos. Tačiau tikra kova vyko dėl trečios vietos, čia pergalę iškovojo Asta Garbulytė ir Virgilijus Dirma, rezultatu 1:6, 6:2, 10:6 nugalėję šeimos duetą Laurą ir Kostą Pavliuk. „Vasaros teniso turnyrai su DELFI“ – tai visą vasarą skirtinguose miestuose vykstantys teniso turnyrai. Jau netrukus (rugpjūčio 25-27 dienomis) turnyras kelsis į Palangą, kur savo jėgas teniso mėgėjai galės išbandyti vyrų bei mišrių dvejetų grupėse. Daugiau informacijos apie turnyrus ir jų nuostatus galite paskaityti tenisoturnyrai.com. 