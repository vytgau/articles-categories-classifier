Žiemos olimpinėse žaidynėse viešinti Lietuvos prezidentė Dalia Grybauskaitė prisiminė, kad jaunystėje yra pati ne kartą stovėjusi ant slidžių. „Tada lyg ir neblogai sekėsi“, – šyptelėjo šalies vadovė, aplankiusi mūsų šalies sportininkus Pjongčango olimpinių žaidynių kaimelyje. Į kaimelį D. Grybauskaitė tradiciškai atvyko ne tuščiomis – įteikė Lietuvos delegacijai saldainių, medaus ir juodos lietuviškos duonos. Asmeninę dovaną iš prezidentės gavo Lietuvos olimpinis misijos viena vadovių Vida Vencienė, prieš 30 metų Kalgaryje tapusi olimpine čempione. „Tikime, kad esate žmogus, kuris įkvėps ir dabartinius sportininkus. Nesvarbu, ar bus medalis, svarbiausia, kad būtų noras jo siekti. Svarbiausia, kad Lietuva visada būtų širdyje, o mūsų vėliava visur būtų pastebima“, – sakė šalies vadovė. V.Vencienė, savo ruožtu, žadėjo: „Mūsų komanda šiemet labai šauni. Aišku, norime medalių, rezultatų, bet svarbiausia – dalyvauti ir nugalėti save.“ Olimpinės misijos vadovas Einius Petkus padovanojo D.Grybauskaitei oficialių olimpinių žaidynių suvenyrų. „Šios olimpinės žaidynėse mums ypatingos – po savaitės švęsime vasario 16-ąją. Todėl mūsų vėliavos buvimas čia reiškia ir didelę, pasaulinę šventę, nes mūsų sportininkai gali dalyvauti žaidynėse, kurios reiškia taiką ir draugystę tarp viso pasaulio žmonių“, – sveikindama į olimpinio kaimelio aikštę susirinkusius olimpiečius, delegacijos vadovus ir savanorius sakė D.Grybauskaitė. Paklausta, ar tinkama bausmė skirta dopingu susitepusiai Rusijai, kurios atletai Pjongčange dalyvauja ne su savo šalies, o su olimpine vėliava, Lietuvos prezidentė sakė: „Pagaliau olimpinis sportas pradėjo valytis, griežtai reaguoti į tokius skandalus. Nes tai buvo daroma pačios valstybės lygmenyje. Tarptautinis olimpinis komitetas ir kitos institucijos išdrįso paliesti pačią valstybę ir tai yra labai gerai. Nes sportas, ypač olimpinis, privalo būti švarus. Tai turi būti taikos ir švaros skaidrumo varžybos. Tam jos buvo sukurtos, o ne tam, kad apgaudinėti. Manau, kad geras precedentas, kai išdrįsta paliesti tokią valstybę, kuri nuo pačio viršaus užsiėmė dopingu. Tai didžiulis žingsnis skaidrinant sportą ir užtikrinant jo švarumą.“ Dopingo kontrolei ir Pjongčange skiriama labai daug dėmesio, atletai nuolat tikrinami. Būtent dėl to, kad tuo metu turėjo duoti mėginį dopingo kontrolieriams, į susitikimą su prezidente pavėlavo biatlonininkas Vytautas Strolia. D.Grybauskaitė olimpiniame kaimelyje dar spėjo pasižvalgyti Lietuvos delegacijos būste, apžiūrėjo sportininkų kambarius. Šįvakar šalies vadovė Pjongčange stebės biatlono 7,5 km sprinto lenktynes, kuriose startuos dvi Lietuvos atstovės – Diana Rasimovičiūtė ir Natalija Kočergina. Jau sekmadienį Lietuvos prezidentė iškeliauja namo. 