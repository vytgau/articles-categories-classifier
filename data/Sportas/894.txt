Eglė Stuckytė (210-oji pasaulio raketė) pirmajame mače 3-2 (8:11, 11:9, 11:6, 12:14, 11:8) nugalėjo suomių lyderę Aną Kiričenko (156), o jaunoji Kornelija Riliškytė (625) netikėtai 3-2 (7:11, 11:9, 8:11, 17:15, 11:6) palaužė Annikos Lundstrom (330) pasipriešinimą. Suomės sušvelnino rezultatą kai Anna-Sofia Erkheikki (580) 3-2 (8:11, 11:5, 8:11, 11:5, 12:10) įveikė Ugnę Baskutytę (728), bet lemiamą tašką padėjo E. Stuckytė, kuri 3-0 (11:8, 14:12, 11:6) nugalėjo A. Lundstrom. Kitą susitikimą Rūtos Paškauskienės treniruojamos lietuvės žais išvykoje su Izraeliu. Grupėje taip pat turėjo rungtyniauti ir Islandija, bet pastaroji atsisakė varžytis atrankoje. Vyrų atrankos B4 grupės pirmajame susitikime Lietuvos rinktinė 3-0 nugalėjo Azerbaidžano komandą. Medardas Stankevičius (439) 3-1 (14:12, 11:8, 8:11, 11:5) nugalėjo Xinyu Tangą (203), Tomas Mikutis (252) 3-0 (11:8, 11:2, 11:5) įveikė Eminą Mammadovą, o Matas Skučas (753) 3-0 (11:8, 11:2, 11:4) nepaliko vilčių Aliverdžiui Šahgeldijevui. „Mūsų rinktinės sudėtis šiuo metu yra rimta, visi keturi atletai aktyviai sportuoja, žaidžia užsienio lygose, dalyvauja įvairiuose turnyruose ir neblogai pasirodo. Šiuo metu mūsų vyrų rinktinė yra stabili“, – kalbėjo Lietuvos vyrų treneris Artūras Orlovas. Kitą susitikimą lietuviai žais su Airijos rinktine išvykoje. Airiai pirmajame ture namuose 3-0 nugalėjo San Mariną. Iš kiekvienos grupės į antrą atrankos etapą pateks po dvi geriausias komandas.