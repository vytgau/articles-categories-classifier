Įveikęs sezono pradžios negandas U. Boltas neabejoja, kad jam pavyks laimėti ketvirtą 100 m bėgimo aukso medalį. „Neturiu abejonių. Juk jūs žinote, kad jei pasirodau čempionate, tai pasitikiu savo jėgomis ir esu pasirengęs. Mano treneris taip pat pasitiki ir yra laimingas. Aš žinau, kai stoju bėgimo takelyje, esu pasirengęs 100 proc.“, – turnyro išvakarėse sakė jis. Paklaustas apie savo varžovų galimybes sprinteris atsakė taip: „Dėl tam tikrų priežasčių nesu favoritas – apie tai man nuolat kalba ir mano komanda. Tačiau pasikliauju savo galimybėmis. Visuomet“. Paskutinį kartą 100 m nuotolį greičiausiu planetos žmogumi tituluojama lengvosios atletikos žvaigždė įveikė per 9,95 sek. „Tai rodo, kad einu teisinga linkme. Čia viskas priklausys nuo to, kam pavyks išlaikyti šaltus nervus. Esu buvęs tokioje situacijoje daug kartų ir žinau, kad esu pasirengęs. Laikas veikti“, – komentavo jis. Prieš penkerius metus Londono olimpiniame stadione triumfo akimirkas prisiminęs U. Boltas vietinius sirgalius apibūdino kaip „geriausius, prieš kuriuos man yra tekę varžytis“. Priminsime, kad 2009 metų planetos pirmenybėse Berlyne jis pasiekė pasaulio rekordą – 9,58 sek.  U. Boltas jau penktadienį žengs į Londono stadioną, kur varžysis 100 m bėgimo atrankoje. Šios rungties pusfinalis ir finalas numatytas šeštadienį. Lietuvos atstovai taip pat startuoja pirmąją pasaulio čempionato dieną. Disko metimo sektoriuje Andrius Gudžius diską mėtys kvalifikacinėje B grupėje (22:45 val. Lietuvos laiku). Vietą finale garantuotų už kvalifikacinės 64,5 m ribos švystelėtas diskas arba rezultatas, patenkantis tarp 12 geriausiųjų. Šį sezoną A. Gudžius įrankį toliausiai yra numetęs 68,61 m. Tai – trečias geriausias rezultatas pasaulyje. Disko metimo finalas – šeštadienį vakare.