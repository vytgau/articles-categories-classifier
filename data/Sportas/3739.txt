Vartininkas Eduardas Zacharčenka ir gynėjas Vladimiras Varivoda Ukrainos ledo ritulio federacijai (FHU) pateikė raštiškus patvirtinimus dėl bandymo manipuliuoti nacionalinės ekipos rezultatais. Apie tai praneša obozrevatel.com. Kijeve praėjusį balandį vykusiame planetos pirmenybių pirmo diviziono A grupės turnyre šeimininkai liko paskutiniai šešti ir iškrito į B grupę. Ukrainiečių išgelbėti nebegalėjusiame paskutiniame mače jie susitiko su korėjiečiais, kurie mėgino pirmą kartą istorijoje iškopti į elito divizioną. Svečiai iš Azijos laimėjo po baudinių serijos 2:1 ir savo pasiekė. Vėliau FHU sulaukė tarptautinių lažybų rinkos stebėtojų perspėjimų dėl įtartinų statymų ir ėmėsi mėžti purvinus rungtynių užkulisius. Du ledo ritulininkai prisipažino buvę papirkti, bet užduoties jiems atlikti nepavyko. E. Zacharčenka ir V. Varivoda turėjo grąžinti po 30 tūkst. JAV dolerių, mat, pagal slapta suplanuotą scenarijų, Ukrainos rinktinė turėjo pralaimėti dviem ar daugiau įvarčių. Obozrevatel.com skelbia, jog vienas sandėrio organizatorių buvo praeityje Charkovo „Vitiaz“ klubą treniravęs Aleksejus Lazarenka. Atsakingus asmenis griežtai nubausti pažadėjusi FHU pirmadienį imsis nagrinėti situaciją, kuri jau sulaukė ir dėmesio už šalies ribų. „Be abejo, imsimės tyrimo. Jei tai, kas pranešama, išties įvyko, turime rimtą bėdą“, – agentūra TASS cituoja Tarptautinės ledo ritulio federacijos (IIHF) prezidentą Rene Faselį. Kitą pavasarį Ukrainos rinktinė atvyks į I diviziono B grupės varžybas priimsiantį Kauną, kur žais su Lietuva, Estija, Kroatija, Rumunija ir Japonija.