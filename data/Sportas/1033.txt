Jau pirmasis Pjongčango olimpinių žaidynių slalomo nusileidimas parodė, jog ši rungtis ne veltui pavadinama loterija. Austro Michaelio Pircherio pastatytoje trasoje finišo nesugebėjo pasiekti daugiau nei pusė dalyvių, tarp jų net M. Pircherio tėvynainis, pagrindinis varžybų favoritas Marcelis Hirscheris, Pjongčange jau iškovojęs du aukso medalius. Krito ir daugiau žvaigždžių. „Trasa labai sunki, labai sudėtingos figūros, grynas ledas“, – aiškino jauniausias Lietuvos olimpinės delegacijos narys Andrejus Drukarovas, irgi buvęs ant iškritimo ribos. 18-metis pirmoje trasos dalyje griuvo, bet greitai atsistojo, palypėjo kelis žingsnius iki reikalingų vartų ir pratęsė kovą. Lietuvos sportininkas pasiekė finišą, tačiau buvo labai susikrimtęs: „Kai važiavau per pirmą figūrą, susikryžiavo slidės ir griuvau. Ačiū Dievui, nenuslydau toli nuo vartų, tai palypėjau kelis žingsnius ir važiavau toliau, nes finišas labai svarbus – nors kažkoks rezultatas bus.“ Po pirmojo nusileidimo A.Drukarovas užima 47-ąją vietą tarp 52 finišą sugebėjusių pasiekti olimpiečių. Net 54 dalyviai pirmos trasos neįstengė įveikti. Tarp jų ir geriausi Latvijos bei Estijos kalnų slidininkai – Kristapas Zvejniekas ir Tormis Laine. Lietuvos atletas nuo pirmąją vietą užimančio norvego Henriko Kristofferseno atsilieka 11,68 sek. O nuo išsvajotos 40-osios vietos jį skiria 4,74 sek. Panašiai laiko A. Drukarovas prarado nugriuvęs. „Juk teko lipti į kalną, o kai sustoji, dingsta greitis. Ir psichologiškai po to buvo sunku važiuoti. Reikia dirbti. Antrame bandyme bandysiu patekti į 40-tuką. Norėjau jau pirmoje trasoje gerai pasirodyti, nes jaučiuosi puikiai, per apšilimą gerai važiavau.“ Antrąją trasą stato italas Stefano Costazza. Iki antrojo nusileidimo A. Drukarovas, kaip ir kiti dalyviai, įdėmiai apžiūrės visus posūkius, įsimins sudėtingiausias vietas, nes šliuožiant žemyn jau nebėra kada galvoti – privalai žinoti, kaip įveikti kiekvieną posūkį, kas laukia už vienų, dviejų, trijų vartų. Lietuvos olimpietis dar ketina gerai apšilti ir atsigauti psichologiškai. Kaip jis tai darys? „Muzikos, kaip daug kas, neklausau. Pats su savimi kalbuosi, analizuoju, ką ne taip padariau ir kitą nusileidimą atiduosiu viską, ką galiu,“ – žadėjo A. Drukarovas, didžiojo slalomo varžybose Pjongčange užėmęs 59-ąją vietą. Antrajame važiavime jau gyvesnės bus ir Jongpjongo kurorto šlaite įrengtos olimpinės trasos tribūnos – per petrauką tarp nusileidimų čia atvyko Šiaurės Korėjos merginų palaikymo grupė, savo darniomis melodijomis ir lingavimu vienus žavinčius, kitus stebinančius, tretiems keliančios juoką. „Man jos patinka“, – šyptelėjo A. Drukarovas. Jauniausias Lietuvos olimpietis sekmadienį didžiojo slalomo rungtyje bendroje įskaitoje užėmė 59-ą vietą. Šioje rungtyje net 20 sportininkų nefinišavo, dar keturi buvo diskvalifikuoti, vienas nestojo prie starto linijos ir iš 110 jų beliko 85-i.