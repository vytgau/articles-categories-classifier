Dvi komandos, Elektrėnų „Energija“ ir Kauno „Kaunas Hockey“ kaip pirmąsias dvi vietas užėmę klubai, iškart pateko į pusfinalius, o likę keturi klubai kelią čempionų titulo link pradeda nuo ketvirtfinalio. Nors penktadienio vakarą žaidžiamos dvejos paskutiniosios reguliariojo sezono kovos, jos jau nieko nebelemia, tad laikas žvilgtelėti į ketvirtfinalio poras ir pažvelgti galimus scenarijus. Vilniaus „Hockey Punks“ (3 vieta reguliariajame sezone) – Rokiškio „Rokiškis“ (6) (hockey.lt prognozė – 2:1). Vilniaus klubas iki pat priešpaskutiniųjų rungtynių pretendavo į antrąją vietą ir „kėdę“ pusfinalyje, tačiau ją teko užleisti Kauno klubui. Ketvirtfinalyje „Hockey Punks“ gavo sąlyginai lengvesnį varžovą, tačiau „Rokiškis“ sezono pabaigoje kiekvieną sezoną žaidžia geriau. Ir priežastis – banali: rokiškėnai tik prieš Naujuosius metus gali lieti ledą ant vis dar atviros ir stogo neturinčios ledo aikštelės, tad pilnavertes treniruotes turi tik prasidėjus antrajai sezono pusei. Namuose „Rokiškis“ stiprus ir tai jis turėtų įrodyti ketvirtfinalio kovoje – paskutiniosiose tarpusavio rungtynėse sezone namų aikštelėje rokiškėnai išplėšė vienintelę pergalę iš keturių bandymų. „Pankai“ neteko pagrindinio gynybos „bokšto“, Lietuvos rinktinės kapitono Mindaugo Kiero, tad rezultatas šioje poroje sunkiai prognozuojamas. Vilniaus klubui pergalę turėtų garantuoti didesnė žaidėjų patirtis. Serijos grafikas: kovo 4 d., 15.15 val., Vilniaus pramogų arena, kovo 6 d., 20 val., Rokiškio ledo arena. Jei prireiks, kovo 8 diena, Vilniaus pramogų arena. Klaipėdos „Baltija“ (4) – Vilniaus „Geležinis vilkas“ (5) (hockey.lt prognozė – 0:2). Klaipėdos klubas pradėjo buksuoti sezono pabaigoje dėl finansinių problemų ir tai suteikia vilčių jaunai Vilniaus komandai. Nors reguliariajame sezone „Baltija“ tris kartus įveikė „Geležinį vilką“, sustiprėjusiems vilniečiams ne pačios geriausios emocinės nuotaikos varžovai gali tapti tramplinu į istorinį rezultatą – Lietuvos čempionato pusfinalį. Abu klubai popieriuje dėl nuopelnų verti ketvertuko, tačiau „Geležinis vilkas“ dėl susižaidimo ir geresnio fizinio pasiruošimo yra šios dvikovos favoritas. Serijos grafikas: kovo 3 d., 15.50 val., Elektrėnų ledo rūmai, kovo 4 d., 11.20 val., Elektrėnų ledo rūmai. Jei prireiks, kovo 7 d. Klaipėdos „Akropolis“. Beje, šiame sezone numatyta naujovė. Elektrėnų „Energija“ kaip reguliariojo sezono čempionė, pusfinalyje sulauks žemiausios vietos reguliariajame sezone užėmusios ir į pusfinalį patekusios komandos.