Turnyro dalyviai atsižvelgdami į savo pajėgumą, registravosi dvejose grupėse. A grupėje varžėsi stiprūs ir pažengę tinklinio mėgėjai, o B grupėje vidutinio pajėgumo sportininkai. Komandos buvo suskirstytos į grupes, o sužaidusios tarpusavyje po vieną setą iki 21 taško. Į atkrintamasias varžybas pateko visos, komandos, kur dalyvių laukė 2 minusų sistema. Būtent šiame etape ir užvirė didžiausios aistros. „Nors „Corona EXTRA“ turnyre varžėsi mėgėjai, tačiau jų noras ir energija nustebino žiūrovus, o jų ryžto galėtų pavydėti ir profesionalai“, – sakė DELFI sporto centro paplūdimio turnyrų organizatorė Karolina Buiko. B grupėje, kurioje varžėsi vidutinio pajėgumo mėgėjai, trečiąją vietą iškovojo Marija Ramanauskaitė ir Ignas Ramanauskas, o finale po atkaklios kovos Agnė ir Arvydas turėjo pripažinti Guodos Vilkaitės ir Martyno Beleckio pranašumą. Stipriausiųjų grupėje – emocingos dvikovos Stipriausių A grupė išsiskyrė ne tik žaidėju meistriškumo lygiu, bet ir emocijomis. Jos čia liejosi per kraštus. Šioje grupėje trečiąją vietą iškovojo Daiva Anuškevičiūtė su Airidu Davidavičiumi. Finale susitiko dvi poros iš Baltarusijos – Andrei Kovaleuski ir Viktorija Shalaevskaya prieš Sergei Balotska ir Viktorija Sekretova. Šios dvikovos laukę žiūrovai nenusivylė – kova vyko itin atkakliai ir taškas į tašką. Tačiau lemiamais momentais geriau žaidė Andrei Kovaleuski su Viktorija Shalaevskaya, kurie ir tapo turnyro nugalėtojais. „Džiaugiamės, kad DELFI sporto centre vyksta vis daugiau mėgėjų turnyrų. Tai ne tik puiki laisvalaikio pramoga, bet ir būsimųjų sportininkų kalvė. Paplūdimio tinklinis yra olimpinė sporto šaka, tad gal mes ir šioje vietoje galime turėti puikių sportininkų, kurie galėtų garsinti mūsų šalies vardą“, – sakė DELFI sporto centro generalinis direktorius Marius Šiškauskas. 