„Po pusfinalių, gerai?“ – „kirsdama kampą“ per praėjimą, esantį prieš bendravimui su žurnalistais skirtą zoną, per petį tik tarstelėjo viena Lietuvos rinktinės lyderių. Taip pat ji elgėsi ir po 100 m rungties atrankos varžybų savaitės pradžioje. O perpus trumpesnėje distancijoje R. Meilutytės rezultatas kol kas yra šeštas – 30,58 sek. Startuojant Pauliaus Andrijausko auklėtinė tradiciškai fiksavo geriausią reakcijos laiką (0,60 sek.), bet vėliau savo plaukime į priekį praleido švedę Jennie Johansson (30,40 sek.). Atranką laimėjo 100 m distancijos čempionė ir naujoji pasaulio rekordininkė iš JAV Lilly King (29,76 sek.), antra buvo išvakarėse 200 m nuotolyje triumfavusi rusė J. Jefimova (29,99 sek.), trečia – tarp lyderių bent laikinai įsiveržusi italė Arianna Castiglioni (30,33 sek.), ketvirta – amerikietė Katie Meili (30,37 sek.). R. Meilutytė, kuriai vis dar priklauso šios rungties pasaulio rekordas (29,48 sek.), šiame sezone 50 m greičiausiai buvo nuplaukusi per 30,73 sek. ir bendroje geriausių planetos plaukikų suvestinėje užėmė tik dešimtą vietą. Šeštadienį ryte likus pusvalandžiui iki pagrindinio starto lietuvė dar apšilo 50 m plaukimo laisvu stiliumi atrankoje. Distanciją ji įveikė per 26,03 sek., užėmė 37-tą vietą tarp 87-ių dalyvių ir į pusfinalį nepateko. 50 m plaukimo krūtine pusfinaliai laukia šeštadienį, 18.56 val. Lietuvos laiku. Galima spėti, kad dauguma favoričių vakare demonstruos didesnį tempą, rezervų veikiausiai turi pasilikusi ir R. Meilutytė Primename, kad Budapešte olimpinėje 100 m distancijoje tituluočiausia Lietuvos plaukikė užėmė ketvirtą vietą. 2013 metais planetos pirmenybėse Barselonoje (Ispanija) ji 50 m rungtyje tapo vicečempione, o prieš dvejus metus Kazanėje (Rusija) liko ketvirta. Tuo metu pasirodymą Budapešte jau užbaigė dar vienas Lietuvos plaukikas. Gytis Stankevičius 50 m nugara nuplaukė per 25,90 sek. ir atrankoje liko 35-as tarp 55-ių dalyvių. „Rezultatu nesu patenkintas. Prieš startą jaučiausi gerai, bet savęs nerealizavau. Nesu pripratęs prie tokio starto – po komandos „į vietas“ labai ilgai užlaiko, ilgai turi būti įsitempęs. Bet nežinau, ar čia problema, tiesiog tikėjausi geriau“, – komentavo sekmadienį 23-ią gimtadienį švęsiantis atletas. Pasaulio čempionate jis debiutavo dvigubai ilgesniame nuotolyje, kuriame buvo 25-as. 