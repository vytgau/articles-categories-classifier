24-erių metų atraminis saugas M. Dapkus prie ekipos prisijungė sausio pradžioje ir padėjo „Jonavai“ šalies čempionate užimti istorinę ketvirtąją vietą. M. Dapkus šiemet sužaidė 30 rungtynių, įmušė vieną įvartį ir surinko aštuonias geltonas korteles. Futbolininkas buvo išrinktas tarp penkių geriausių šio sezono ekipos žaidėjų. Saugas taip pat po pertraukos šiemet buvo pakviestas ginti šalies rinktinės garbę. Birželio mėnesį jis debiutavo pasaulio čempionato atrankos rungtynėse su Slovakija. „Jonavos“ klubas turi ambicijų siekti didesnių rezultatų, o ne tik žaisti A lygoje. Be viso to, čia jaučiuosi laimingas“, – po sutarties pasirašymo kalbėjo M. Dapkus. Pasiūlymą likti Jonavoje gavo ir iš Utenos „Utenio“ vasarą atvykęs 23-ejų metų krašto gynėjas A. Tručinskas. Futbolininkas šį sezoną aikštėje pasirodė 12 kartų ir sugebėjo įmušti vieną įvartį. Jį gynėjas pelnė rungtynėse su Vilniaus „Žalgiriu“, kurias „Jonava“ laimėjo 4:2. „Viena iš priežasčių, lėmusių sprendimą pratęsti sutartį, buvo tai, kad čia jaučiuosi reikalingas, o tai futbole yra labai svarbu. „Jonava“ kitam sezonui kelia aukštus tikslus. Tai mane motyvuoja ir skatina tobulėti“, – sakė A. Tručinskas. Antrame A lygos sezone Mindaugo Čepo vadovaujami jonaviškiai įgyvendino klubo iškeltą tikslą ir užėmė ketvirtąją vietą.