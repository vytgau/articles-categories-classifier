Juliaus Kibo ir Vinco Murausko treniruojamai Lietuvos rinktinei atstovavo penki boksininkai. Per žingsnį nuo medalio liko Deivydas Bogdanovičius (svorio kategorija iki 60 kg). Pirmoje kovoje panevėžietis taškais 3:1 įveikė ispaną Florentiną Mejią. Ketvirtfinalyje lietuviui teko kylančia žvaigžde laikomas rusas Nikita Piskunovas, kuris Europoje – jaunimo, jaunių ir moksleivių čempionatuose neturi sau lygių. Ruso sąskaitoje pergalės 2016 m. Europos jaunimo, 2014 m. Europos jaunių bei 2012 ir 2013 m. Europos moksleivių čempionatuose. Skambiausias N. Piskunovo laimėjimas – aukso medalis 2015 m. pasaulio jaunių čempionate. Prieš tituluotą varžovą neatsilaikė ir D. Bogdanovičius. Lietuvis jau pirmame raunde aiškia persvara pralaimėjo rusui, kuris dar kartą tapo Europos čempionu. Galutinėje Europos čempionato rikiuotėje D. Bogdanovičius užėmė 5 vietą. Kiti Lietuvos boksininkai pralaimėjo pirmąsias kovas. Svorio kategorijoje iki 64 kg marijampolietis Gustas Giraitis taškais 1:4 pralaimėjo ukrainiečiui Andrijui Matiašui. Svorio kategorijoje iki 75 kg šilutiškis Lukas Petrauskas 0:5 pralaimėjo vengrui Robertui Cservenkai. Svorio kategorijoje iki 81 kg panevėžietis Domantas Prišmantas turėjo pripažinti moldavo Andriano Buhaniuco pranašumą taškais 0:5, o svorio kategorijoje virš 91 kg vilnietis Marekas Korolkovas 0:5 pralaimėjo čekui Janui Pavelui. Europos jaunimo čempionate teisėjavo Vilmantas Bobinas. Lietuviui buvo patikėtos dvi finalo kovos. Daugiausia medalių iškovojo jaunieji Rusijos boksininkai, jų sąskaitoje – 8 medaliai: 5 aukso, 2 sidabro ir 1 bronzos. Po 5 medalius: 1 aukso, 2 sidabro ir 2 bronzos laimėjo ukrainiečiai ir čempionato šeimininkai turkai. Iš viso apdovanojimus pelnė 15-os šalių boksininkai.