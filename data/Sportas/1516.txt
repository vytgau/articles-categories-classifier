Tai paaiškėjo trečiadienį Šveicarijoje ištraukus burtus. C diviziono pirmoje grupėje žais Škotija, Albanija ir Izraelis, antroje – Vengrija, Graikija, Suomija ir Estija, trečioje – Slovėnija, Norvegija, Bulgarija ir Kipras. Viena didžiausių motyvacijų Lietuvos rinktinei yra galimybė pakovoti dėl kelialapio į Europos čempionatą, jeigu nepasiseks pagrindinėje atrankoje – Tautų lygos grupėje nugalėjusi komanda žais Europos čempionato atkrintamosiose varžybose. Grupėje laimėjusi komanda taip pat pateks į aukštesnį lygos divizioną. Lietuvos rinktinės strategas Edgaras Jankauskas konstatavo, kad mūsiškiams burtai lėmė panašaus stiliaus ekipos. „Burtai yra burtai. Šiuo atveju jie lėmė mums tris panašaus stiliaus rinktines, kurios propaguoja Balkanų šalims būdingą žaidimą. Negaliu sakyti, kad burtai mums sėkmingi ar nesėkmingi. Šioje grupėje lengvų varžovų nėra. Gal būtų kiek įdomiau, jei kažkuri rinktinė būtų kiek kitokio braižo. Na, bet mes dėl to nesiskundžiame, galvojame apie būsimus varžovus ir ruošimės būsimoms rungtynėms. Pats šio turnyro formatas yra sveikintina iniciatyva. Tai yra geriau, nei draugiškos rungtynės. Yra ta minimali galimybė kiekvienai komandai patekti į Europos čempionatą, kiekviena rinktinė turės dar daugiau stimulo kovoti ir siekti pergalių“, – iškart po burtų traukimo ceremonijos „Facebook“ socialiniame tinkle komentavo E. Jankauskas. Tarptautinės futbolo federacijos (FIFA) reitinge Serbija užima 37-ąją vietą, Rumunija – 40-ąją, Juodkalnija – 46-ąją, o Lietuva – 147-ąją. Su Serbija Lietuvos rinktinė žaidė 2010 metų pasaulio čempionato atrankoje. Tuomet Serbijoje 3:0 laimėjo serbai, o Lietuvoje mūsiškiai varžovams atsirevanšavo 2:1. Su rumunais lietuviai rungtyniavo net 12 sykių, o pergale džiaugėsi tik vieną kartą - 2008 metais lietuviai svečiuose varžovus nugalėjo 3:0. Kitus 11 tarpusavio mačų laimėjo rumunai. Su Juodkalnijos rinktine mūsų šalies futbolininkai dar nėra žaidę. 55 senojo žemyno rinktinės pagal reitingą buvo suskirstytos į keturis divizionus. A ir B divizionuose kausis po 12 aukščiausią reitingą pasiekusių rinktinių, suskirstytų į keturias grupes po tris komandas, C grupėje – 15 komandų susigrums trijose grupėse po keturias rinktines ir vieną grupę, kurioje žais trys ekipos. 16 žemiausius koeficientus surinkusių D diviziono nacionalinių ekipų laukia futbolo mūšiai keturiose grupėse po keturias komandas. A divizione Europos čempionė Portugalija pateko į trečiąją grupę, kur žais su Italijos ir Lenkijos komandomis. Pirmoje grupėje žais pasaulio čempionė Vokietija, Prancūzija ir Olandija, antroje – Belgija, Šveicarija ir Islandija, ketvirtoj – Ispanija, Anglija ir Kroatija. B diviziono pirmoje grupėje žais Slovakija, Ukraina ir Čekija, antroje – Rusija, Švedija ir Turkija, trečioje – Austrija, Bosnija ir Hercegovina bei Šiaurės Airija, ketvirtoje – Velsas, Airija ir Danija. D divizione varžysis 16 komandų. Į pirmąją grupę pateko Gruzija, Latvija, Kazachstanas ir Andora, į antrąją – Baltarusija, Liuksemburgas, Moldova ir San Marinas, į trečiąją – Azerbaidžanas, Farerų salos, Malta ir Kosovas, į ketvirtąją – Makedonija, Armėnija, Lichtenšteinas bei Gibraltaras. Tautų lygos grupių etapas prasidės 2018 metų rugsėjo mėnesį ir baigsis lapkritį – komandos iš viso sužais šešias rungtynes. Lemtingos rungtynės vyks 2020-ųjų kovo 26-31 dienomis ir po jų paaiškės, kuri C diviziono rinktinė iškovos kelialapį į Europos čempionatą.  