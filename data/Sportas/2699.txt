Jaunystėje K.Roguljis rungtyniavo Bosnijos ir Hercegovinos „Posušje“ klube bei gimtosios šalies Sisako „Segesta“ ekipoje. 2008–2011 metais vidurio gynėjas sėkmingai atstovavo Kroatijos čempionato vidutiniokei Koprivnicos „Slaven Belupo“ komandai. Po to K.Roguljis persikėlė į Vienos „Austria“ klubą, kur taip pat praleido trejus metus. Pirmasis iš trijų sezonų Austrijos sostinės klube kroatui nebuvo įsimintinas, tačiau kiti du buvo solidūs. K.Roguljis sulaukė savo šanso 2012-2013 bei 2013-2014 metais, kai Austrijos čempionate sužaidė 44 rungtynes bei padėjo komandai išsikovoti vietą UEFA Čempionų lygos grupių etapo varžybose. Ten kroatas sužaidė ketverias rungtynes, o jo atstovaujama ekipa G grupėje kovojo su Madrido „Atletico“, Sankt Peterburgo „Zenit“ bei „Porto“ klubais. Austrijos ekipoje „Žalgirio“ naujokas rungtyniavo kartu su tėvynainiu Marijampolės „Sūduvos“ vartininku Ivanu Kardumu, kuris ir rekomendavo savo draugui atvykti į Vilnių. „Pirmą kartą išgirdau apie „Žalgirį“, kai šis 2014 metais Čempionų lygos atrankos varžybose žaidė prieš Zagrebo „Dinamo“. Stebėjau tas rungtynes. Žinau, kad „Žalgiris“ yra Lietuvos čempionas ir gerai organizuotas klubas. Paskambinau savo draugui Ivanui Kardumui, jis gerai atsiliepė apie „Žalgirį“ bei patarė čia atvykti. Neturėjau jokių dvejonių prieš atvykdamas į Vilnių,“ – teigė futbolininkas iš Kroatijos. 2014 metais kroatas persikėlė į Šveicarijos aukščiausios lygos „Luzern“ ekipą. Per du sezonus futbolininkas sužaidė 25 rungtynes vietos čempionate ir 2 mačus Europos lygos atrankos varžybose. Vėliau K.Roguljis buvo išnuomotas antros Šveicarijos lygos „Le Mont“ komandai, kurioje paskutines rungtynes sužaidė gegužės mėnesio pabaigoje. Atsisveikinęs su „Luzern“ klubu, kroatas tapo laisvuoju agentu, kol neatvyko į „Žalgirį“. „Esu dešiniakojis centro gynėjas. Nenoriu kalbėti apie save, tad sunku būtų įvardinti savo geriausias žaidimo savybes. Tikiuosi, kad visi įvertins mano sugebėjimus, kai aš rungtyniausiu. Paskutines oficialias rungtynes žaidžiau gegužės mėnesį, o per laiką be rungtynių pats treniravausi su vienu fizinio pasirengimo treneriu. Galiu pažadėti, jog padarysiu viską, kad padėčiau komandai savo patirtimi ir geromis savybėmis aikštėje. Tikiuosi, kad sirgaliai ir klubas bus manimi patenkinti, kaip ir pačia šio sezono pabaiga“, – pasakojo K.Roguljis. K.Roguljis gali debiutuoti artėjančiose A lygos 30-ojo turo rungtynėse su „Trakais“, kurios įvyks jau rytoj, spalio 31-ąją dieną.