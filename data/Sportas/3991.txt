Prieš bėgimą parengtoje apžvalgoje buvo skelbta, kad „Biržų kilometrai“ turės naują nugalėtoją, nes praėjusiais metais pusmaratonį greičiausiai įveikęs Ignas Brasevičius šiemet sekmadienį Lietuvos garbę gynė pasaulio lengvosios atletikos čempionate. Šiemet pergalę pusmaratonyje švęsti galėjo Vilius Aleliūnas, tačiau to nepadarė dėl labai apmaudžios priežasties: iš Vilniaus į Biržus keliavęs bėgikas pavėlavo į startą: manė, kad jis bus duotas valandą vėliau. „Važiuojant dar buvau pajuokavęs, kad startas gali būt 10:30 val. Netikėjau, kad vėluojame, tad ramiai nuėjome pasidairyti po varžybų centrą ir tik po kurio laiko išsiaiškinome, kad tikrai vėluojam. Mintyse galvojau, kad nebebėgsime išvis, bet mes ne tokie. Greitai persirengėme ir 20 min. vėluodamas, be apšilimo aš jau buvau kirtęs starto vietą“, - „Facebooke“ savo šeštadienio patirtimi dalinosi V. Aleliūnas. Įveikus pusmaratonio distanciją jo laikrodis fiksavo 1.14:12 val., tačiau kadangi jis startavo 20 min. pavėlavęs į startą, jo oficialus rezultatas leido rikiuotis tik ketvirtame trasą įveikusiųjų dešimtuke. Bet grįžkime prie bėgimo lyderių rezultatų. Ilgiausioje pusmaratonio distancijoje, kurioje reikėjo įveikti 6 ratus po 3,5 km, nugalėjo jonavietis Antanas Žukauskas („Maratonas“), distanciją įveikęs per 1.15:20 val., antrą vietą užėmė Domantas Balsys (Kauno BMK) – 1.19:19 val., trečias – Rolandas Jakštas (Kaišiadorių raj., „LSUMet.“ – 1.19:48 val.). „Pirmus 3 ratus lenktyniavau su 10 km bėgimo lyderiais, o iš bėgusių pusmaratonį šalia nebuvo nieko, artimiausi varžovai atsiliko nuo pirmų kilometrų. Pasitraukus 10-ies kilometrų lyderiams, iki finišo bėgau vienas. Planavau distanciją įveikti per 1 val. 17 min., kadangi užklupo liūtis, tai teko truputį greičiau finišuoti. O pergalė? Nelabai svarbi šiuo metu, labiau norėčiau gerai pasirengti maratonui, įveikti jį per 2.35 val.“, - teigė 37-erių „Biržų kilometrų“ pusmaratonio distancijos nugalėtojas A. Žukauskas, kuris spalio pabaigoje planuoja startuoti Frankfurto maratone. Gera treniruote nebuvo nusivylęs V. Aleliūnas. „Laikas toli nuo mano geriausio, tačiau šiandien aš buvau patenkintas, kad sugebėjau kovoti su savimi. Nuo šiandien – nei dienos be treniruotės!“, – viešai prižadėjo V. Aleliūnas, kuris nepamiršo savo tikslo – įveikti Vilniaus maratoną greičiau nei per 2.28 val. „Tai – lažybų objektas. Noriu įveikti kai kuriuos kolegas, kurie maratoną yra įveikę per 2 val. 33 min. Tad susilažinau, kad 42,195 km įveiksiu per 2.28 val. Noriu tą tikslą įgyvendinti. Kol kas nesijaučiu dėl to labai gerai pernai neišpildęs savo pažadų“, – dar metų pradžioje kalbėjo V. Aleliūnas. Moterų gretose pergalę iškovojo kaunietė Gitana Akmanavičiūtė, kuri nuotolį įveikė 1.29:16 val., antrą vietą užėmė vilnietė Aušra Garunkšnytė („Šaltinis“), nuotolį įveikusi per 1.30:15 val., ant trečio apdovanojimų laiptelio lipo šiaulietė Dalia Lukošienė („Bėgimo klubas“) – 1.36:12 val. „Biržuose jau pernai bėgau, tai trasa buvo pažįstama ir ji man labai patinka, nors ir reikia sukti ratus. Labai gražus miestelis, o palei ežerą tikrai smagu bėgti. Pirmavau nuo pradžių, nors antros vietos laimėtoja tik minutę atsiliko, tai pabaigoje teko truputį spūstelėti, kad netikėtai nepavytų“, – kalbėjo pusmaratonyje pergalę šventusi G. Akmanavičiūtė. Tai ne pirmoji Ginatos pergalė šiemet: ji dukart nugalėjo gegužės mėnesį – 1-os valandos bėgime ir „Bėk už Marijampolę“ pusmaratonyje. „Turėjau tikslą – įveikti trasą per 1.30 val. ir pasiekti rezultatą ne prastesnį, nei pernai. Panašu, kad pavyko, nors nežymiai, bet šiek tiek geriau nei pernai. Lietus atgaivino, bet per tokią liūtį dar nėra tekę bėgti, vienu momentu buvo sunkoka, pakilęs vėjas ir stiprus lietus nepalengvino tikrai bėgimo“, – įspūdžiais po biržietiškos pergalės dalinosi 31-erių G. Akmanavičiūtė. Jos preliminarus planas rudeniui – Varšuvos maratonas rugsėjo 24-ąją, stajerė sieks 42,195 km įveikti greičiau nei per 3 val. Kasmet populiarėjančiame ketvirtą kartą vykusiame „Biržų kilometrų“ bėgime skirtingose distancijose jėgas išbandė daugiau nei pusę tūkstančio dalyvių. Kitų rungčių prizininkai: 10,5 km Vyrai 1. Tomas Gudas (Vilnius/Rokiškis, „NEKO Runners“) – 36:41 min. 2. Uldis Briedis (Ryga, „2BE1ST“) – 36:42 min. 3. Audrius Lučinskas (Vilnius, „F.O.C.U.S. Running“) – 38:30 min. Moterys 1. Jovita Poškutė (Vilnius, LSUMet.) – 43:11 min. 2. Austė Janušauskaitė (Telšiai) – 43:57 min. 3. Gintarė Stanaitytė (Kauno BMK) – 49:20 min. 3,5 km Vaikinai 1. Vaidas Ulenskas (Biržai, BMSK „Stajeris“) – 11:56 min. 2. Arūnas Cimarmanas (Biržai) – 12:16 min. 3. Laurynas Tamulynas (Biržų rajonas) – 13:06 min. Merginos 1. Mia Barrus („Providence“) - 14:37 min. 2. Viktorija Kalvelyte (Kaunas) - 15:56 min. 3. Goda Štelemėkaitė (Vabalninkas) - 16:04 min.  Į antrą pusę persiritusiame Lietuvos bėgimo taurės sezone liko trys etapai: spalio 1 dieną bėgikus kvies „Švento Pranciškaus taurės bėgimas“ Kretingoje, spalio 7 dieną – bėgimas „Pakruojo dvaro takais-2017“, spalio 22 dieną – paskutinis XIII etapas – Rumšiškių pusės maratono bėgimas „Aplink Lietuvą“. Visi Lietuvos bėgimo taurės etapų nugalėtojai 1. Naujametinis bėgimas „Kėdainiai-2017“ (10 km) – Tadas Pavolis / Nadežda Roždestvenskaja 2. „Obeliskas A. Kulviečiui – Jonava“ (15 km) – Justinas Beržanskis / Kamilė Vaidžiulytė 3. „Nuotykių lenktynėse aplink Rėkyvos ežerą“ (14,5 km) – Vilius Aleliūnas / Vesta Ambrazaitė 4. „Senvagė 2017“ (10,5 km) – Remigijus Šnioka / Loreta Petkevičienė 5. LAF taurės 1 val. bėgimas, XXV-oji „Sūduvos taurė“ – Paulius Bieliūnas / Gitana Akmanavičiūtė 6. „Bėk už Marijampolę 2017“(21,195 km) – Paulius Bieliūnas / Gitana Akmanavičiūtė 7. Šėtos bėgimas (10 km) – Jonas Stankevičius / Eglė Sakalaitė 8. „Aplink Elektrėnų marias“ (21,195 km) – Mindaugas Viršilas / Eurelija Venskaitytė 9. Žaslių bėgimas (7,8 km) – Mindaugas Viršilas / Teklė Emilija Gvildytė 10. „Biržų kilometrai“ (21,195 km) – Antanas Žukauskas / Gitana Akmanavičiūtė Lietuvos bėgimo taurės 2017-ųjų sezoną sudaro 13 etapų, kiekvienam varžybų dalyviui skaičiuojami taškai, gauti dešimt jo geriausiai bėgtuose etapuose bendroje ir amžiaus grupėje. Bėgikai, dalyvavę daugiau negu 10-yje (įskaitinių) bėgimų, už kiekvieną etapą, kuriame pasirodė prasčiau, gauna 30 taškų. Artimiausias – 11-as Lietuvos bėgimo taurės etapas – spalio 1 d. Švento Pranciškaus taurės bėgimas Kretingoje.