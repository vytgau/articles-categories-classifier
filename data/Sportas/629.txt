Kuvaldos pravardę turintis lietuvis keliems tūkstančiams žiūrovų norėjo dovanoti gerą ir efektingą kovą, bet sutrupėjusi varžovo nosis „Bushido & KOK World GP“ bušido turnyre viską išsprendė per porą minučių. Po kovos lietuvis priėjo prie varžovo, apkabino, palinkėjo laikytis ir sėkmingai gydytis nosį. Ambicijų nugalėti lietuvį neslėpęs marokietis Noureddine'as Ajnaou svorio kategorijos iki 85 kg kovos pagal KOK taisykles pradžioje bandė priešintis S. Maslobojevui, bet po vieno smūgio keliu marokiečio nosis sutrupėjo ir teisėjas tęsti kovos nebeleido. „Atsiprašiau jo, taip nenorėjau. Afrikietis sako – nejuokauk, juk sportas. Paspaudžiau ranką varžovo treneriui, palinkėjau stiprybės“, – kalbėjo S. Maslobojevas. „Kartais man prieš kovą linki sėkmės, tačiau tai negerai. Prašau kitų to nedaryti, geriau linkėti sveikatos ir išvengti traumų. Atrodo, tik prasidėjo kova, apsikeitėme keliais smūgiais, bum, bum ir viskas“, – kalbėjo S. Maslobojevas. „Žinojau, kad varžovas „gaudo“ ir smūgiuoja stipriai. Vadinasi, reikėjo atsargiai pradėti, nesidraskyti. Lindau į jo žaidimą. Nebuvo paslaptis, kad jis smūgiuoja iš viršaus ir šonų, vadinasi, atsiveria kelias iš apačios, Tad stengiausi tai išnaudoti“, – neprailgusios kovos taktiką paaiškino Kuvalda. Teisėjui nutraukus akistatą tribūnose pasigirdo švilpimas, nemažai žmonių iškart pakilo iš savo vietų. „Natūralu, žiūrovai tikėjosi daugiau intrigos, daugiau kovos. Juk jie moka pinigus už reginį. O čia – nei kovos, nei gero vaizdo, kameros jo veido neparodė. Man buvo baisu, bet žiūrovai to neišvydo, kai kurie nesuprato, kas atsitiko, galvojo, kokia čia nesąmonė“, – kalbėjo lietuvis. „Siemens“ arenoje buvo užpildytas visas pirmas aukštas, kovas stebėjo 4 tūkstančiai žiūrovų, anot jo, žmonėms reikia adrenalino, kurį patiria tokiuose turnyruose. „Mūsų sportas dinamiškas, nedovanojantis klaidų. Tai ne krepšinis, kur suklydus gali išgelbėti draugai. Už klaidą moki pats ir labai brangiai. Dabar tokie laikai, kai ringe nepakanka būti tik stipriam, reikia mąstyti, strategiją turėti. Be to, manau, kad laikai keičiasi, gatvėse galbūt jau mažiau smurto, žmonės čia tribūnose išlieja emocijas“, – kalbėjo Kuvalda. Jis atkreipė dėmesį į arenose didėjančias moterų gretas. „Atrodo, jas sunkiausia pasikviesti į tokį renginį. Ką aš čia pamatysiu, ar man įdomu – ne viena taip atsakytų. Tačiau kai ateina į bušido, tribūnose tampa aistringiausiomis sirgalėmis. Po turnyrų vis daugiau ir daugau merginų ateina įsiamžinti bendrose nuotraukose. Tai maloniai stebina“, – šypsojosi S. Maslobojevas. Artimiausiuose jo planuose – Filipinai ir jų sostinė Manila, kur bus rengiamas vienas didžiausių pasaulyje kikbokso ir muaitai turnyrų. Galbūt balandžio pabaigoje jis kovos milžiniškoje, 20 tūkstančių žiūrovų talpinančioje arenoje. „Dideli vardai, garsūs kovotojai, man, lietuviui, patekti tarp jų yra didelis žingsnis karjeroje į priekį. Tai visos lietuvių kovotojų bendruomenės įvertinimas“, – teigė S. Maslobojevas. Pasak Lietuvos kovotojo, jis jau turi sutartį trims kovoms. Tiesa, turnyro Filipinuose organizatoriai nenorėjo, kad S. Maslobojevas kautųsi Vilniuje, todėl galutinio sprendimo, ar jis bus pakviestas į pirmąjį turnyrą, dar nėra. „Bet pasirodymą Vilniuje laikiau prioritetu, pasakiau, kad man būtina čia kovoti. Po ilgų derybų davė sutikimą, prašė informuoti, kokia savijauta, kaip sekėsi kovoje. Džiaugiuosi, kad nepatyriau traumų, tik liūdna, kad nespėjau pajausti to ringo, „apsiuostyti“, pajudėti. Mažokai patirties iš šio vakaro“, – prisipažino afrikiečiui nosį sulaužęs Kuvalda. 