2017-2018 metų sezoną lietuviai pradėjo atvirajame Norvegijos čempionate, o vėliau dalyvavo pasaulio taurės etapuose Estešunde (Švedija), Hochfilcene (Austrija) bei Ansi (Prancūzija). „Pirmame trimestre buvo tiek gerų momentų, tiek ne tokių gerų. Mišri estafetė Estešunde nebuvo tobula, bet buvo labai gera (lietuviai finišavo 17-ti – aut. past). Be to, Vytas pirmą kartą pateko į persekiojimą pasaulio taurės varžybose. Komanda dabar nėra geriausios sportinės formos, viską fokusuojame ties olimpinėmis žaidynėmis ir Europos čempionatu“, – teigė M. Aasmae. Planuojama, kad tie biatlonininkai, kurie neiškovos teisės dalyvauti Pjongčango olimpinėse žaidynėse, sausio 24-28 dienomis varžysis Senojo žemyno pirmenybėse. Neabejotinas pirmosios sezono dalies lyderis – Vytautas Strolia. 25-erių biatlonininkas visose trijose sprinto varžybose pateko į geriausiųjų 60-ukus, iškovodamas teisę startuoti persekiojimuose. Be to, sportininkas pirmą kartą pelnė įskaitinius pasaulio taurės taškus, persekiojimo rungtyje Hochfilcene finišavęs 38-as. „Vyto rezultatais nebuvau labai nustebintas, nes tiek vasarą, tiek rudenį jis darbus atliko labai gerai. Ir prieš sezoną maniau, kad persekiojimas (patekimas į Top-60 – aut. past.) jam yra įmanomas. Žinoma, daug kas priklauso nuo šaudymo, o jis yra šiek tiek geresnis nei prieš tai“, – aiškino M. Aasmae. Nuolat geriausius rezultatus svarbiausiose metų varžybose pasiekiantis Tomas Kaukėnas sezoną pradėjo pozityviu startu 20 km asmeninėse lenktynėse – net ir „uždirbęs“ keturias baudos minutes lietuvis užėmė 54 vietą. Vėliau užimti aukštesnes vietas jam sutrukdė netaiklūs šūviai, o trečiame pasaulio taurės etape Prancūzijoje tiek jis, tiek Karolis Dombrovskis susidūrė su sveikatos problemomis. „Tomas buvo šiek tiek pavargęs po paskutinės priešsezoninės stovyklos Ramzau. Norvegijoje ir asmeninėse lenktynėse Estešunde jis atrodė gerai, fizinė būklė buvo nebloga. Po to sportinė forma šiek tiek nukrito, tą žinome ir taisome. Sausį viskas tikrai bus geriau“, – neabejojo nuo 2015-ųjų pavasario rinktinei vadovaujantis estas. Tuo tarpu moterų rinktinės narių rezultatai pasaulio taurės varžybose buvo kur kas prastesni. Savo favoritų kovoje dėl olimpinių kelialapių M.Aastmae nėra linkęs atskleisti – puikus sezono startas bilieto į Pietų Korėją dar neužtikrino net V. Stroliai. „Šią minutę neturiu jokių favoritų. Pažiūrėsime startus sausį ir tada nuspręsime, kas vyks į olimpiadą“, – nukirto buvęs slidininkas. Šventes dauguma Lietuvos biatlonininkų praleis gruodžio 23 d. Obertiliache (Austrija) prasidėsiančioje treniruočių stovykloje. Ketvirtas pasaulio biatlono taurės etapas sausio 4-7 dienomis vyks Oberhofe (Vokietija).