Bulgarijos žurnalistai „Sūduvos“ stratego pirmiausia paklausė apie „Ludogorec“ treniruočių bazę, kurioje antradienį treniravosi marijampoliečiai. „Bazė nauja, labai gera, ji turėtų leisti klubui užauginti daugiau gerų vietinių žaidėjų“, – atsakė V. Čeburinas. Treneris teigė, kad „Ludogorec“ yra labai gera ir pajėgi komanda, žaisti su kuria Marijampolės ekipai bus labai sunku. Tuo metu apie savo komandos galimybes „Sūduvos“ strategas kalbėjo atsargiai. „Apie galimybes kalbėsime po rungtynių. Dabar reikia ruoštis, nusiteikti, demonstruoti gerą žaidimą. O po to bus galima kalbėti apie galimybes“, – teigė V. Čeburinas. Bulgarijos žiniasklaidos atstovus taip pat domino „Sūduvos“ rezultatyviausio žaidėjo Karolio Laukžemio sveikata. Puolėjas prieš savaitę per rungtynes su Vilniaus „Žalgiriu“ pasitempė užpakalinių šlaunies raumenų sausgysles. „Manome, kad jis bus pasirengęs žaisti, – sakė V. Čeburinas. – Noro yra labai daug, o viskas iki galo paaiškės per šios dienos treniruotę.“ „Ludogorec“ ir „Sūduva“ pirmąsias rungtynes žais rugpjūčio 17-ąją 21.30 val. Razgrade, o atsakomasis mačas Marijampolėje bus žaidžiamas rugpjūčio 24-ąją (20.30 val.). Lietuvos futbolo gerbėjai jau gali įsigyti bilietus į antrąsias rungtynes bilietai.lt tinklalapyje ir kasose. Iš anksto įsigyjamų bilietų kaina – nuo 7 eurų, rungtynių dieną jie kainuos 9 ir 10 eurų. Vaikai iki 10 metų į rungtynes įleidžiami nemokamai, o moksleiviams, studentams, senjorams ir neįgaliesiems taikomos nuolaidos. Be to, 5 bilietus galima įsigyti už 4 kainą (išankstinėje prekyboje – 36,5 euro, rungtynių dieną – 40,5 euro).