12 komandų varžybose intriga išliko iki pat paskutinio teisėjo švilpuko. Pasibaigus sezonui, net trys ekipos surinko po 30 taškų – Kauno „Arsenalas“, Vilniaus „El Dorado“ ir Alytaus „Rese“. Tarpusavio rungtynėse geriausią įvarčių santykį užfiksavusiems kauniečiams atiteko pirmoji vieta ir nugalėtojų taurė. Vilniečiai tenkinosi antrąja pozicija, alytiškiai – trečiąja. Lemiamame pirmenybių etape Šilalėje „Arsenalas“ varžybas baigė žūtbūt reikalinga pergale – 4:2 įveikė Plungės „OSS“ komandą. Tačiau net ir šis laimėjimas kauniečiams pirmosios vietos negarantavo – jiems reikėjo, kad sostinės derbyje „El Dorado“ įveiktų „Eagle-Team Žibinto“ ekipą. „Arsenalo“ lūkesčiai pasiteisino – pakiliai rungtyniavę „El Dorado“ futbolininkai varžovus pranoko įspūdingu rezultatu 9:0. „Esame neapsakomai laimingi. Kiekvienas sportininkas, kada nors užėmęs pirmąją vietą, žino tą puikų pergalės jausmą. Todėl visiems, pradedant vaikais ir baigiant mėgėjais, linkime žaisti ir siekti pergalių, pirmosios vietos, nes triumfo bei euforijos akimirkos yra nepakartojamos ir atperka visą sunkų darbą, – po apdovanojimų ceremonijos džiaugėsi „Arsenalo“ žaidėjas Ruslanas Bykovas. Kaip vieną iš pagrindinių komandos stiprybių jis įvardijo puikų vidinį mikroklimatą. „Arsenalo“ žaidėjų branduolys nesikeičia jau daug metų, ši ekipa ta pačia sudėtimi rungtyniauja ir Lietuvos salės futbolo A lygoje. Kauno ekipoje nebuvo aiškiai išreikštų lyderių, savo tikslo ekipa siekė komandiniu žaidimu. Laimėjusi LMFA pirmenybes, „Arsenalo“ komanda įgijo teisę kitą sezoną rungtyniauti EMF mėgėjų Čempionų lygos varžybose, kurios tradiciškai vyksta Slovėnijoje. „Neabejotinai, – paklaustas, ar pasinaudos šia galimybe, atsakė R. Bykovas. – Tai buvo mūsų pagrindinis tikslas – laimėti ir išvykti į tarptautines varžybas. Kituose turnyruose kartais pataupome jėgas, leidžiame pasireikšti visiems komandos nariams. O LMFA pirmenybėse kovojome iš visų jėgų.“ Beveik penkis mėnesius trukusios Lietuvos mažojo futbolo pirmenybės aplankė penkis skirtingus miestus – Varėną, Alytų, Telšius, Druskininkus ir Šilalę. Rezultatyviausiu turnyro žaidėju tapo „Šilalės“ atstovas Vytas Kurmis, per 11 rungtynių pelnęs 18 įvarčių. 