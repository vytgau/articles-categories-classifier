„Geriau griūsiu negyvas nei pasiduosiu. Jo tikrai čia nelaukia lengvas pasivaikščiojimas, būsiu labiau nei pasiruošęs šiai kovai, tad palinkėsiu jam sveikatos, – kalbėjo S. Maslobojevas. – Žinau, kad jis yra mano ūgio, kovoja sunkesnėje kategorijoje, turi labai daug patirties, gerai valdo kojas bei muša labai nestandartiškai rankomis. Galiu pasakyti, kad tai nėra pats parankiausias priešininkas, bet jis nėra neįveikiamas“. Pasitikėjimu savimi spinduliuojantis T. Pirani per savo karjerą į nokautą yra nusiuntęs tokius pajėgius kovotojus kaip Bobą Sappą bei Stefaną Leko. „Stengiuosi visiškai apie tai negalvoti, – teigė S. Maslobojevas. – Visos mano atostogos jau baigėsi, pradėjau sportuoti. Tikrasis pasiruošimas kovai su T. Pirani prasidės kitą savaitę. Tada skirsiu visą savo laiką sportui ir priešininko studijavimui, o kol kas pusę laiko leidžiu treniruotėse, o kitą pusę – naujos salės „Sparta Combat Fitness Gym“ paruošime lankytojams“. S. Maslobojevas teigė tikintis, kad lapkričio 18 dieną Vilniaus „Siemens arenoje“ vyksiančiame „Bushido Hero‘s 2017“ turnyre žiūrovai neturės laiko nuobodžiauti. „Žinau, kad neleisime žiūrovams žiovauti ir tikiu, kad abudu su T. Pirani eisime iki galo, todėl šioje kovoje galima tikėtis bet ko, – teigė trisdešimtmetis kovotojas. – Šiai kovai stipriai ruošiuosi psichologiškai. Radau žmonių, kurie nori man padėti. Jei viskas gausis, išvysite senąjį, šiek tiek išprotėjusį Kuvaldą“. Paklaustas, ko tikisi iš žiūrovų, S. Maslobojevas buvo atviras: „Galiu sakyti, kad man žiūrovai yra vienas pagrindinių motyvų nenuleisti rankų ir tęsti tai, ką aš darau, jie įpareigoja stengtis vis labiau tobulėti ir būti nugalėtoju“. Mėgstantis žiūrovus nustebinti jau savo išėjimo į ringą metu, kovotojas prisipažino turintis išskirtinių planų ir šįkart. „Kiekvienai kovai specialiai parenku kūrinį, kurio žodžiai asmeniškai man yra svarbūs, – sakė S. Maslobojevas. – Pastaruosius metus stengiuosi parinkti ir atlikėjus, kurie galėtu palydėti mano išėjimą gyvu pasirodymu, stengiuosi, kad pats pasirodymas publikos akyse būtų įsimintinas“. „Vieną dieną išgirdau vieno labai paprasto bei gero žmogaus labai nepaprasta kūrinį, kurį norėčiau girdėti žengdamas ringo link atliekamą gyvai, – prisipažino kovotojas. – Beliko dabar atlikėją įkalbėti“. 