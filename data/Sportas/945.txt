Klaipėdietis svorio kategorijoje iki 130 kg nusileido būsimajam turnyro laimėtojui vokiečiui Christianui Johnui, tačiau kitose dvikovose nugalėjo suomį Tuomą Lahtį (0:4) ir kovos atsisakiusį norvegą Oskarą Marviką, aiškia persvara 8:0 pranoko rumuną Constantiną Hutuleacą, o kovoje dėl bronzos ant menčių paguldė Rio de Žaneiro olimpinių žaidynių bei dviejų pasaulio čempionatų penktos vietos laimėtoją rumuną Aliną Alexucą-Ciurariu. Šioje svorio kategorijoje grūmėsi 14 atletų. Vos vieno taško iki bronzinės pakylos pritrūko Justui Petravičiui (63 kg, 7 dalyviai). Tauragiškis lemiamoje kovoje dėl medalio minimaliu skirtumu 10:11 pralaimėjo vengrui Matei Krasznai ir tenkinosi ketvirtąja vieta. Vis dėlto 23-ejų metų mūsų šalies atletas Danijoje įveikė olimpinių žaidynių ir pasaulio čempionato prizininką norvegą Stigą-Andre Bergę (8:0). Tokiu pat rezultatu J. Petravičius anksčiau laiko patiesė daną Kasperą Ravną, tačiau atkaklioje kovoje pralaimėjo pirmąją vietą užėmusiam rumunui Radu Mihajui Mihutui (4:6). Svorio kategorijoje iki 87 kg penktąją vietą užėmė Julius Matuzevičius (11 dalyvių). Kristupas Šleiva (72 kg, 19 dalyvių), Eividas Stankevičius (87 kg, 11 dalyvių) ir Vilius Laurinaitis (97 kg, 19 dalyvių) užėmė šeštąsias vietas, Romas Fridrikas (97 kg, 19 dalyvių) – aštuntąją, o Paulius Galkinas (77 kg, 22 dalyviai) liko 15-as. „Thor Masters“ varžybose kovojo 136 imtynininkai iš 19 valstybių.