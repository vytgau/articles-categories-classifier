Šį mačą tiesiogiai nuo 21.50 val. rodys vaizdo transliacijų internetu platforma viaplay.lt ir „Viasat Sport Baltic“ kanalas. Antradienį tokiu pat laiku bus transliuojama dar viena 25 turo dvikova – „Huddersfield“ ekipa priims „Liverpool“ futbolininkus. Trečiadienį „Manchester United“ komandoje gali debiuoti puolėjas iš Čilės Alexis Sanchezas. Jis dar šį sezoną atstovavo Londono „Arsenal“. Mančesterio klubas turi 50 taškų, o penktojoje pozicijoje esantis „Tottenham Hotspur“ – 45. Jose Mourinho auklėtiniai Anglijos čempionate dabar šventė 3 pergalės iš eilės. Jie nesėkmės skonio nepatyrė jau per aštuonis pastaruosius turus. „Spurs“ futbolininkai paskutiniu metu ėmė strigti. Jie iš trijų mačų laimėjo vos vieną. Praėjusiame ture Mauricio Pochettino auklėtiniai svečiuose nesugebėjo palaužti vienų iš autsaiderių „Southampton“ futbolininkų (1:1). Neseniai jie namie tokiu pat rezultatu baigė dvikovą su apatinėje turnyro lentelės dalyje esančiu Londono „West Ham United“. Pirmojo rato „Manchester United“ ir „Totttenham Hotspur“ akistatoje 1:0 stipresni buvo „raudonieji velniai“. Iš viso „Premier“ lygoje Mančesterio ekipa „Spurs“ klubą nugalėjo 33 kartus, 11 mačų baigėsi lygiosiomis ir tik 7 laimėjo Londono futbolininkai. „Spurs“ puolimo lyderis Harry Kane‘as „Premier“ lygoje gali pelnyti 100-ąjį įvartį. Dabar jo sąskaitoje – 99. „United“ gretose dėl kelio traumos nerungtyniaus puolėjas Zlatanas Ibrahimovičius. „Liverpool“ praėjusiame ture netikėtai 0:1 nusileido absoliutiems autsaideriams „Swansea City“ futbolininkams. Liverpulio klubas sukaupė 47 taškus ir rikiuojasi ketvirtas. Praėjusį savaitgalį Liverpulio futbolininkai netikėtai pasitraukė iš „FA Cup“ varžybų, kai namie 2:3 neatsilaikė prieš „West Bromwich Albion“ komandą, kuri „Premier“ lygoje užima tik 19 vietą. „Huddersfield“ ekipa pastaruoju metu irgi išgyvena krizę. Ji suklupo tris kartus iš eilės, o pergalės neiškovojo jau šešeriose rungtynėse. „Huddersfield“ šiais metais nelaimėjo nė sykio. Pirmojo rato šių komandų mūšį 3:0 laimėjo „Liverpool“. Čempionate pirmauja „Manchester City“ (65 taškai). Po „miestiečių“ žengia „Manchester United“, Londono „Chelsea“ (50 tšk.), „Liverpool“, „Tottenham Hotspur“, „Arsenal“ (42). Mažai kas abejoja, kad čempionu taps „Manchester City“. Tarp likusių penkių komandų turi vykti įnirtinga kova dėl vietos pirmajame ketverte, kuris garantuoja vietą UEFA Čempionų lygoje.