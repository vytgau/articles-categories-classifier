Pirmadienį „Žalgirio“ gretas oficialiai papildė pirmasis naujokas. Juo tapo žinomas futbolo specialistas Aurelijus Skarbalius. 44 metų lietuvis pasirašė su „Žalgiriu“ trejų metų sutartį. „Paskutiniu metu „Žalgiryje“ su treneriais dirbame tam tikrais ciklais. Nuo 2012 m. vidurio pustrečių metų darbavosi Marekas Zubas, po to beveik tris sezonus dirbo Valdas Dambrauskas. Praėjusį sezoną pabaigėme su laikinu treneriu Aleksandru Brazevičium. Dabar atėjo metas pasirinkti tolesnę kryptį ir žmogų, kuris galėtų vesti „Žalgirį“ į priekį. Tiesą pasakius, kandidatų buvo nemažai, bet Aurelijus buvo pagrindinis. Pasikvietėme jį į Lietuvą ir kelias dienas praleidome drauge. Kalbėjomės, diskutavome kur ir kaip turi eiti klubas, kokia turi būti komanda ir panašiai. Nuoširdžiai pakalbėję supratome, kad jis yra ne šiaip geras, o tiesiog idealus kandidatas, atitinkantis visus vyriausio „Žalgirio“ trenerio kriterijus. Pokalbiai buvo labai pozityvūs, pasirašant sutartį buvo jaučiamas didelis abipusis pasitikėjimas. Tai labai svarbu. Galvojame, kad kartu mes galime suburti tikrai stiprią komandą, susigrąžinti tai ką praradome ir pasiekti dar daugiau“, – pristatydamas naują ekipos strategą teigė M. Nikoličius. Pasak „Žalgirio“ sporto direktoriaus, naujasis komandos strategas gilinsis ne tik į pagrindinės komandos reikalus. Didelę darbo su jaunaisiais futbolininkais patirtį sukaupęs A. Skarbalius aktyviai prisidės prie klubo kultūros kūrimo ir puoselėjimo bei daug dėmesio skirs jaunųjų futbolo talentų ugdymui. „Džiugu, kad ir šiuo klausimu mūsų vertybės sutapo. Mes irgi stengiamės kuo daugiau dėmesio skirti jaunimui. Pirmos komandos sudėtyje turime rasti vietos bent keliems jauniems futbolininkams iš „Žalgirio“ jaunimo komandų. Be to, treneriui iškelta užduotis bendradarbiauti su „Žalgiriečio“ futbolo akademija. Neabejoju, kad tas darbas bus tikrai naudingas ir pozityvus“, – samprotavo M. Nikoličius. Pasirašius sutartį su A. Skarbalium buvo žengtas pirmas žingsnis rikiuojant „Žalgirio“ gretas naujam sezonui. Per artimiausias kelias savaites turėtų paaiškėti ir dalies žaidėjų likimas. „Yra nemažai žaidėjų, kurių kontraktai baigiasi lapkričio pabaigoje. Taip pat ir naujam treneriui reikia laiko, kad galėtų įsigilinti į komandos sudėtį, nes jis ne visus esamus žaidėjus gerai pažįsta. Manau, kad per artimiausias kelias savaites mes įvertinsime turimus žaidėjus ir priimsime galutinius sprendimus. Be abejo, bus ir naujokų. Apskritai, gruodį prasidės labai aktyvus naujos komandos kūrimo procesas“, – pažadėjo „Žalgirio“ sporto direktorius.