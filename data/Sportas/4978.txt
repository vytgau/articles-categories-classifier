Pasaulio čempione ketvirtą kartą tapo danė Annika Langvad. Ji 80 km nuvažiavo per 3 val. 6 min. 50 sek. Sidabras atiteko Pekino olimpinių žaidynių ir 2003 metų pasaulio kalnų dviračių kroso bei 2009 metų pasaulio kalnų dviračių maratono čempionei vokietei Sabinei Spitz. Ji nuo nugalėtojos atsiliko vos sekunde. Bronzą pelnė Atėnų olimpinių žaidynių kalnų dviračių kroso ir šešiskart pasaulio kalnų dviračių maratono čempionė norvegė Gunn-Rita Dahle Flesjaa (+8 sek.). Čempionės titulą gynusi šveicarė Jolanda Neff (+11 sek.) liko ketvirta. Praėjusių metų Europos kalnų dviračių maratono čempionatos bronzos medalio laimėtoja K. Sosna nuo nugalėtojos atsiliko 1 min. 36 sek. „Žinoma, visada norisi būti ant pačio aukščiausio pakylos laiptelio. Bet esu patenkinta savo rezultatu. Beveik visos varžovės, kurios aplenkė mane, yra daug labiau patyrusios už mane. Šiemet prie starto linijos buvo susirinkusios visos stipriausios dviratininkės, – teigė K. Sosna. Lietuvos atletė pridūrė, kad dėl prieš mėnesį užklupusios virusinės inekcijos ji nebuvo geriausios sportinės formos. Net svarsčiau nevykti į pasaulio čempionatą, bet atsigavau ir prieš svarbiausią startą išbandžiau savo jėgas trejose varžybose." Moterų lenktynėse dalyvavo 70-imt dviratininkių iš 19-os šalių. Finišą pasiekė 68-ios varžybų dalyvės. K. Sosna pasaulio kalnų dviračių maratono pirmenybėse dalyvavo trečią kartą. 2015 metais pasaulio čempionate ji buvo 13-a, o pernai – 17-a.