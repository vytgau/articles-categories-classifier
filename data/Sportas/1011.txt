„Cosma“ klubas vienija pačius geriausius Lietuvos lengvaatlečius, tarp kurių ir – 2017 m. geriausius Lietuvos sportininkus, Europos čempionę šuolininkę į aukštį Airinę Palšytę bei pasaulio čempioną disko metiką Andrių Gudžių. Jau daug metų klubas rengia savo taurės varžybas, kuriose dalyvauja daug šalies rinktinės lengvaatlečių. Ketvirtadienio vakarą Vilniuje jėgas minivaržybose išbandė apie 70 klubo lengvaatlečių. Nebuvo kai kurių rungčių: ilgųjų nuotolių bėgimų, moterų šuolių į aukštį, moterų ir vyrų šuolių su kartimi. Sportininkams, kurie įvykdė atitinkamus normatyvus, daugiausiai sporto meistrų normos lygio, „Cosma“ klubas juos apdovanojo 250 eurų piniginiais prizais. Juos laimėjo geriausius rezultatus pasiekę bėgikė Modesta Justė Morauskaitė (400m – 55,05 sek.)., šuolininkai į aukštį Adrijus Glebauskas (2 m 19 cm) ir Dainius Pazdrazdis (2 m 15 cm) bei sprinteris Kostas Skrabulis (60 m – 6,83 sek.). Šią žiemą vyksta labai graži ir atkakli sprinterių Ugniaus Savicko ir Kosto Skrabulio dvikova 60 m distancijoje. Iki šiol tris kartus buvo pajėgesnis U. Savickas. Tačiau šįkart finišo liniją greičiau kirto K. Skrabulis, kuris ypač galingai startavo ir nugalėjo savo pagrindinį varžovą (6,90 sek.). „Tokios atkaklios dvikovos puošia varžybas, o ir bėgikus verčia pasitempti“, - savo sūnaus pergale džiaugėsi LLAF prezidentas E. Skrabulis. Trumpai pabuvusi 400 m bėgimo Lietuvos rekordininke M. J. Morauskaitė (jos rezultatą 53,21 sek. po kelių dienų pagerino Agnė Šerkšnienė – 52,93 sek.), nesitikėjo susigrąžinti prarasto šalies rekordo. „Mano pagrindinis tikslas buvo nuotolį įveikti sporto meistrės normos rezultatu (55,15 sek.) ir iškovoti piniginį prizą. Tai man pavyko padaryti. Buvo labai sunkus finišas, pareikalavęs daug jėgų. Rezultatu, kaip ir šiųmetiniu uždarų patalpų sezonu džiaugiuosi. Tai buvo mano paskutinysis startas šią žiemą“, - sakė M. J. Morauskaitė. – Atvažiavote iš saulėtosios Ispanijos, kur gyveni jau pustrečių metų, į šaltą žiemą. Nebijote šalčio?, - paklausėme lengvaatletės. – Lietuvos maniežuose yra ypač šilta, Ispanijoje žiemą treniruojuosi, esant 12-15 laipsnių šilumos. Žiemą labai mėgstu, netgi šaltį. Man visada labai smagu rungtyniauti Lietuvoje, kur žinomi visi sportininkai, maniežai. – Prasitarėte, kad Vilniuje nenorite treniruotis manieže, žadate bėgioti lauke? – Žiemos sezono nelabai mėgstu, varžybos uždarose patalpose mane slegia. Dabar manęs laukia savaitės laiko atostogos, o pasirengimą vasaros sezonui pradėsiu Palangoje kovo 4-19 d. Labai noriu treniruotis lauke. Nesvarbu ar bus daug sniego, siautės pūga, bus šalta, ar lis. Į Ispaniją grįžti žadu kovo 24-ąją. * * * Žiemos sezoną baigė ir kaunietis šuolininkas į aukštį Adrijus Glebauskas, kuris bandė įveikti 2 m 22 cm aukštį, bet tą darė nesėkmingai. „Šią žiemą triskart iš eilės peršokau 2 m 20 cm, tai pats geriausias mano sezonas. Tačiau tas aukštis nėra mano riba, tikrai galiu šokti dar aukščiau. Vis padarau kvailų klaidų. Mano vienas iš tikslų – pagerinti Lietuvos rekordą, tačiau apie jį dar ankstoka kalbėti. Šią vasarą planuoju peršokti 2 m 26 cm ir įvykdyti normatyvą į Europos čempionatą Berlyne“, – sako A. Glebauskas. A. Palšytė: kas, jeigu ne pats sau, uodegą pakelsi Tarp sirgalių buvo ir 2017 m. Europos šuolių į aukštį čempionė A. Palšytė, kuri praleido šias varžybas, kaip ir pasaulio uždarų patalpų čempionatą. „Per „Cosma“ varžybas nepraleidau progos pasimatyti su rinktinės kineziterapeutu kauniečiu Mantvydu Leknicku. Kai jis atvyksta į Vilnių, tai ir aš pasirodau“, – sako A. Palšytė. – Nutarėte praleisti pasaulio uždarų patalpų čempionatą. Kodėl? – Dar rudenį su trenere Tatjana Krasauskiene kalbėjomės apie tai, kad viskas priklausys nuo to, kaip jausiuosi, kokia bus mano sportinė forma. Nusprendėme, kad rengsimės vasarai ir Europos čempionatui, vyksiančiam rugpjūčio mėnesį Berlyne. Norisi jame gerai pasirodyti. Per šiųmetį pasaulio uždarų patalpų čempionatą Birmingame sirgsiu už dvi mūsų sportininkes. Aš į du čempionatus vykau viena, o dabar dviem Lietuvos lengvaatletėms bus smagiau. – Ar ir toliau treniruositės Lietuvoje, ar vyksite į šiltus kraštus? – Dabar žiūrime, kur planuoti mūsų treniruočių stovyklas. Labai puiki sporto bazė yra Turkijoje, ten treniravosi ir Rūta Meilutytė, penkiakovininkai, mes irgi jau ne kartą ten buvome. Manau, kad gal ir šiemet reikėtų pasitreniruoti Turkijoje. Ta sporto bazė yra viena geriausių iš tų, kurią esu mačiusi. – 60 m bėgimo nugalėtoju tapo jūsų draugas Kostas Skrabulis, už kurį labiausiai sirgote. Galbūt tampate sprinto specialiste? – ... ir lengvosios atletikos, neišskiriant nė vienos rungties (šypsosi). Kai Kostas rengėsi finaliniam bėgimui, turėjau tam tikrų lūkesčių ir jie išsipildė. Sprinterių dvikova buvo labai įdomi. Ir Kostas, ir Ugnius Savickas tikrai yra vienas kito verti varžovai. Abu nepasiduoda, kovoja, yra pajėgūs bėgti dar greičiau. Nėra Ryčio Sakalausko, bet auga stiprus jaunimas. Sprinteriai labai rimtai treniruojasi, gali sudaryti puikų estafetės 4X100 m kvartetą, galintį pakovoti dėl kelialapių į Tokijo olimpines žaidynes. Su dideliu įdomumu stebėjau ir šuolininkų į aukštį varžybas. – Na, ir koks įspūdis? – Susirinko kone tie patys vaikinai, kurie rungtyniavo ir Lietuvos čempionate. Buvo įdomu pasižiūrėti, kaip seksis Adrijui Glebauskui. Vilniečių manieže jis, berods, buvo pasiekęs savo asmeninį rekordą žiemą (2 m 20 cm), todėl galvojau, kad maniežas jam vėl bus laimingas. Šį sezoną Adrijus stabiliai šoka 2 m 20 cm, o stabilumas šuolininkui – tai pirmasis žingsnis link tobulėjimo. Kaunietis turi puikius fizinius duomenis, yra aukštas (2 m 02 cm), ilgų kojų. Mes Lietuvoje neturime tiek daug deimančiukų, juos reikia tik teisingai apšlifuoti. Su didžiuoju sportu atsisveikinus Europos vicečempionui Raivydui Staniui, džiaugiuosi, kad atsirado kitas pajėgus šuolininkas į aukštį. Tikiuosi, kad Adrijus Glebauskas tęs gražias Lietuvos šuolininkų į aukštį tradicijas. – Esate optimistė? – O kodėl gi ne? Kai aplinkui tiek daug niūrių spalvų ir pesimizmo, kas, jeigu ne pats sau, uodegą pakelsi (šypsosi) ir pats savimi patikėsi. Mūsų lengvaatlečiai tikrai nėra silpni, yra stiprūs, augantys. Kas galėjo pagalvoti, kad per kelias dienas dukart bus pagerinti Lietuvos moterų 400 m bėgimo rekordai? Labai džiaugiuosi, kad A. Šerkšnienė įvykdė tokį aukštą pasaulio uždarų patalpų čempionato normatyvą. Kai tik sužinojau tą naujieną, puoliau ją sveikinti, o taip sutapo, kad kitą dieną dar buvo ir jos gimtadienis. Varžybų nugalėtojai: 60 m – Karolina Deliautaitė (K) 7,55, tolis – Karina Lipeckaja (V) 5.91, rutulys - Valerija Kolontaj (V) 13.98 ir Karolis Maisuradzė (K) 16.14, tolis – T. Lotužis (V) 7.18, 400 m – Danielis Golovackis (Šv.-K) 50,57 sek.