Greičiausiai tarp visų dalyvių atrankoje plaukęs 22-ejų lietuvis finišavo per 1 min. 41,89 sek. ir 0,34 sek. pagerino jam pačiam priklaususį šalies rekordą. Antrą poziciją atrankoje užėmė britas Duncanas Scottas (1 min. 43,16 sek.). Kitas lietuvis – 21-erių Povilas Strazdas (1 min. 47,51 sek.) – užėmė 35-ą vietą ir nepateko į finalą. Atrankoje dalyvavo 58 plaukikai. Į ketvirtadienį vakare vyksiantį finalą pateko aštuoni plaukikai. D. Rapšys trečiadienį Danijoje iškovojo bronzos medalį plaukdamas 200 m nugara ir taip pat užfiksavo naują nacionalinį rekordą (1 min. 49,06 sek.). 200 m plaukimo krūtine atrankos varžybos lietuviams nebuvo tokios sėkmingos. Giedrius Titenis finišavo per 2 min. 6,92 sek., užėmė 11 vietą ir į finalą nepateko. Tiesa, 28-erių anykštėnas 0,73 sek. pagerino jam pačiam nuo 2009 metų priklausiusį Lietuvos rekordą. Už borto liko ir Andrius Šidlauskas, kuris distanciją nuplaukė per 2 min. 8,96 sek. ir buvo 21-as tarp 33 dalyvių. Atranką laimėjo rusas Kirilas Prigoda (2:03,38). Iki geriausių aštuntuko G. Titeniui trūko 2,77 sek. Paskutinis iš lietuvių ketvirtadienio rytinėje plaukimų sesijoje pasirodė Gytis Stankevičius, plaukęs 100 m nugara. Distanciją įveikęs per 53,10 sek., 23-ejų sportininkas tarp 49 konkurentų liko 34-as. Lietuvos plaukikų artimiausias startas laukia ketvirtadienį, nuo 18.08 val. Lietuvos laiku, kuomet D. Rapšys grumsis dėl antro savo medalio 200 m plaukimo laisvu stiliumi finale.