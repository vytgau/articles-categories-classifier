Lietuvos jaunučių komanda, kurią sudaro Emilija ir Kornelija Riliškytės, trečiajame susitikime 3-2 nugalėjo slovakes, o ketvirtajame 3-0 įveikė Kipro stalo tenisininkes. Grupėje užėmusi pirmąją vietą, Lietuvos rinktinė pateko į atkrintamąsias varžybas, kuriose susitiks su Lenkijos ekipa. Lietuvos jaunučiai vaikinai (Eligijus Klarenbeekas ir Vilius Samakaljevas) F grupėje šeštadienį 0-3 nusileido Norvegijos atstovams ir patyrė pirmąją nesėkmę. Jaunių merginų turnyro G grupėje Lietuvos rinktinė (Augustė Melaikaitė, Kornelija Ščiglaitė, Aistė Dervinytė) trečiajame mače 2-3 nusileido portugalėms ir su vienintele pergale grupėje užėmė trečiąją vietą. Lietuvės nepateko į atkrintamąsias varžybas ir kovą tęs P grupėje su šveicarėmis, armėnėmis, suomėmis ir latvėmis. Lietuvos jaunių vaikinų rinktinė (Rimas Lesivas, Medardas Stankevičius, Agnius Kačerauskas) E grupėje 3-1 nugalėjo ukrainiečius, bet 2-3 pralaimėjo švedams ir užėmė antrąją vietą.