Kroatai teigia, kad Vilniaus „Žalgirio“ sporto direktorius Mindaugas Nikoličius keliasi dirbti į jų šalį. „Futbolo klubas „Gorica“ ir jo partneriai iš Lietuvos sporto direktoriumi įvardijo Mindaugą Nikoličių. Buvęs Vilniaus „Žalgirio“ sporto direktorius ir vienas klubo vadovų turi perimti pareigas per kelias artimiausias dienas“, – teigia sportnews.hr. Šis portalas cituoja „Gorica“ prezidentą Nenadą Crnko: „Mindaugas Nikoličius yra mūsų naujasis sporto direktorius. Oficialiai jį norėjome pristatyti po kelių dienų, kai jis atvyks į mūsų klubą ir pradės darbą mūsų komandoje.“ „Gorica“ šiuo metu užima antrąją vietą antrojoje Kroatijos lygoje ir tikisi patekti į aukščiausiąjį šalies futbolo divizioną. M. Nikoličius „Žalgiryje“ dirbo nuo 2009 metų rudens. Jis formavo ir 2018-ųjų metų sezono „Žalgirio“ komandą ir dar šią savaitę derėjosi ir pasirašinėjo sutartis su komandos naujokais. Kalbama, kad „Žalgirio“ sporto direktoriaus poste M. Nikoličių pakeis Sergejus Slyva. S. Slyva yra buvęs futbolo teisėjas ir Kauno „Stumbro“ prezidentas.