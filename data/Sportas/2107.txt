Ketvirtas pusę distancijos plaukęs D. Rapšys spustelėjo antroje 200 m plaukimo nugara rungties dalyje ir užtikrintai laimėjo trečią vietą finale. Rezultatas daugiau nei užtikrintas – 1 min. 49,06 sek. ir pagerintas Lietuvos rekordas. Aukso medalį iškovojo rusas Klimentas Kolesnikovas (1:48,02), sidabro – lenkas Radoslawas Kaweckis (1:48,46). Nuo nugalėtojo lietuvis atsiliko 1,04 sek. Panevėžietis iškovojo pirmąjį savo medalį Europos čempionate 25 m baseine. Kartu tai buvo ir pirmasis lietuvių trofėjus Kopenhagoje trečiadienį startavusiose varžybose. – Kaip varžovų pasirodymą vertinate? – Net nežinau. Pirmas rusas – nesveikas. Jis vos ne jauniausias varžybose. O kiekvienose varžybose vos ne po pora sekundžių gerina savo rezultatus. Tikrai nesveikas žinokite (juokiasi), nes labai geras. Nesveikai geras. Šaunuolis. O štai pirmuoju rezultatu į finalą patekęs vokietis liko paskutinis. Išlipęs sakę nesuprato, kas atsitiko. Taip ir būna, ryte pirmas, o vakare paskutinis. – Paties planas išdegė? – Taip. Kaip tik plaukiau tarp lenko ir ruso, kurie pirmieji turėjo „eiti“. Mačiau, kad biškį gaunu, bet viskas gerai, kas gerai baigiasi. Dar pasigerinau laiką. Galėjau iš 49 sek. „išlipti“, tai būtų iš viso gerai. – Klaidas irgi skaičiavote? – Ojei, klaidų buvo daug. Sako tik posūkį daryk, tik išėjimą, o pabaigoje jau jokių posūkių nedarau, tik varau, kad tik greičiau. – Pirma diena ir pirmas medalis Lietuvos rinktinei. Davėte gerą toną? – Dar Rūta plauks. Bet viskas liuks. – Atėjote su ausinėmis į startą. Ką klausėte? – „Legends never die“. Rimtai tokia daina yra. Klausiau, kad tik „nemirčiau“ per nuotolį. „Legendos niekada nemiršta“. Žiauriai gerai „užsivedžiau“. – Kaip Danas Danijoje paminės bronzinį apdovanojimą? – Jei būtų auksas, tada gal ir būtų. Svarbiausia, kad rezultatą pagerinau. Vieta įspūdinga ne tike sportininkui, kiek reikia Lietuvai to medalio. Sportininkui geriausia motyvacija, kai pagerintas asmeninis rezultatas. Tokiose varžybose jaučiasi jaudulys, stresas. Jei būčiau trečias ir būčiau nepagerinęs rezultato, tai būtų gaila. Tiek dirbi. Viskas palaipsniui. – Iš likusių rungčių kas dar liko? – Ketvirtadienį vėl plaukiu. Būtų gerai pertraukėlė, bet nesiteisiname ir važiuojame pirmyn. Dana is ready😃 #euroswim2017 #royalarena #sporteventdk #respektforvand #dana A post shared by EuroSwim 2017 (@euroswim2017) on Dec 13, 2017 at 12:59am PST Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). Lietuvos plaukikų planuojami startai Europos čempionate Kopenhagoje: Rūta Meilutytė: 50, 100, 200 m krūtine; Giedrius Titenis: 50 (26,90 – 18 vieta),100, 200 m krūtine; Andrius Šidlauskas: 50 (27,31 – 35 vieta), 100, 200 m krūtine; Danas Rapšys: 200 m nugara (1.49,06 LR – 3 vieta), 100, 200 m laisvu stiliumi, 200 m peteliške; Gytis Stankevičius: 50,100, 200 (1.55,97 PB – 21 vieta) m nugara; Simonas Bilis: 50, 100 m laisvu stiliumi; Povilas Strazdas: 100, 200 m laisvu stiliumi, 100, 200 m kompleksiniu plaukimu; Deividas Margevičius: 50,100 (51,83 PB – 25 vieta), 200 m peteliške; Tadas Duškinas: 100 (52,03 – 27-28 vieta), 50 m peteliške, 50 m laisvu stiliumi Ugnė Mažutaitytė: 100 (1.01,52 – 39 vieta) ir 200 m nugara; Vyrų estafetė: 4x50 kompleksiniu plaukimu; 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.