Lietuvos moterų komanda, kurią sudarė Gabrielė Andrašiūnienė, Karolina Mickevičiūtė-Juodišienė ir Algirda Zaliauskaitė, kovojo iki pat finišo dėl vicečempionių titulo su Čekijos atstovėmis. Sužibėjo ir jaunimo merginos Viktorija Michnovič, Eglė Rubaževičiūtė ir Austėja Kalvaitytė, kurios iki 20 metų grupėje laimėjo bronzos medalius. Bendru startu išvažiavusi G. Andrašiūnienė grįžo antroje pozicijoje, priekyje palikusi tik Suomijos atstovę Indridą Stengard. 15,1 km distanciją su 15 kontrolinių punktų ji įveikė per 32 min. 32 sek. ir perdavę estafetę lygiai kartu su ruse Anastasija Svir. Antrajai lietuvei K. Mickevičiūtei-Juodišienei pavyko padidinti atotrūkį nuo trečiosios vietos ir kone visą distanciją vijosi lyderę suomę Marika Hara. „Ilguose tiesiuose keliuose vis mačiau jos nugarą, bet nepavykdavo pasivyti – tik į mišką ir nebemačiau jos“, – apie varžybų eigą pasakojo K. Mickevičiūtė-Juodišienė, kuri estafetę perdavė su 50 sek. deficitu iki pirmos vietos A. Zaliauskaitei. „Nemačiau aš suomės (Antonia Haga – aut. past.) išvis. Iki pat finišo netgi galvojau, kad esame trečioje pozicijoje“, – pasakojo A. Zaliauskaitė, pridūrusi, kad apie vicečempionių poziciją sužinojo tik važiuojant finišo tiesiojoje ir išgirdusi komentatoriaus žodžius bei Lietuvos komandos ovacijas. Trečiu etapu išvažiavusi čekė Martina Tichovska lyderę vijo daugiau nei 2 min., tačiau sugebėjo prieš išvažiuodama į antrąjį ratą įsiveržti į priekį ir išlaikė pranašumą iki pat pabaigos. Čempionių komandą sudarė Katerina Novakova, Marie Brezinova ir M. Tichovska – jų laikas buvo 1 val. 37 min. 42 sek. A. Zaliauskaitė finišo arenoje jau matėsi tolumoje iš paskos – finišo liniją kirto 29 sek. po čempionių. Bronzos medalius laimėjo Danijos sportininkės Camilla Soegaard, Caecilie Christoffersen ir Nina Hoffman (1:38:50 val.). Lietuvos vyrų komanda užėmė aukštą 5-tą vietą. Bendru startu išvažiavęs Regimantas Kavaliauskas grįžo ketvirtoje pozicijoje kartu su Rusijos sportininku Grigory Medvedevu. Antru etapu išvažiavęs Donatas Mickus į priekį praleido kelis sportininkus, kadangi kai kurie punktai sudėlioti skirtingais variantais. Komandos lyderiui Jonui Maišeliui estafetę perdavė 50 sek. po artimiausių varžovų trijulės. Anot J. Maišelio, jiems buvo kur kas lengviau, kadangi važiavo keliese, o pačiam teko vytis: „Visą trasą vis matydavau, tai nutoldavau ar prasilenkdavau. Skirtingi punktų variantai, sunku buvo pasivyti“, – apie varžybų eigą pasakojo sportininkas. Nuožmi kova tarp vyrų finišo arenoje vyko dėl prizinių vietų. Tik pačioje tiesiojoje paaiškėjo Europos vyrų čempionai – čekas Krystofas Bogaras pavyko tiksliau išimti paskutinį posūkį ir užblokavo kelią Rusijos sportininkui Ruslanui Gritsanui. Čempionais tapusių Čekijos komandos laikas buvo 1 val. 59 min. 26 sek., kuriais tapo K. Bogaras kartu su Vojtechu Ludviku ir Vojtech Stransky. Iškart už K. Bogaro nugaros finišavę rusai pelnė sidabrą (Valerijus Gluhovas, Antonas Foliforovas ir R.Gritsanas). Kova dėl bronzos medalio vyko tarp Danijos ir Prancūzijos sportininkų, kur galiausiai į priekį užlindo danas Rasmusas Soegaardas. Jo komandos nariai buvo Rasmus Folino Nielsenas ir Thomas Steinhal. Antroji Lietuvos vyrų komanda kartu su Petru Andrašiūnu, Juliumi Juodišiu ir Nojumi Kalvaičiu liko 14-ta su 2 val. 13 min. 38 sek. suminiu rezultatu. Jaunimo merginų trijulė: V. Michnovič, E. Rubaževičiūtė ir A. Kalvaitytė estafetėse nusileido tik Rusijos ir Čekijos komandas. Lietuvių rezultatas buvo 1 val. 28 min. 53 sek. Čekės į lyderių poziciją įsiveržė tik paskutiniu etapu išstartavus Veronikai Kubinovai. Jų laikas kartu su Vilma Kralova, Rozalie Kucharova buvo 1 val. 26 min. 7 sek. Lietuvos jaunių komanda užėmė 5-tą vietą. Kasparas Šulčys, Dovydas Šinkevičius ir Martynas Jurgaitis trasoje sugaišo 1 val. 31 min. 13 sek. ir atsiliko nuo lyderių rusų beveik 10 min. Už dviejų savaičių Lietuvos rinktinės laukia svarbiausi sezono startai. Rugpjūčio 20-26 dienomis Vilniuje vyks pasaulio pirmenybės.