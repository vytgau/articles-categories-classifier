36-erių R. Federeris AIPS laureatu tapo ketvirtąjį kartą, bet paskutinį sykį jam tą padaryti buvo pavykę dar 2007 metais. Daugiau kartų – šešis – AIPS laureatu yra tapęs tik Jamaikos sprinteris Usainas Boltas. R. Federeris šiemet laimėjo du „Didžiojo kirčio“ turnyrus, taip pat iškovojo penkis Teniso profesionalų asociacijos (ATP) turnyrų trofėjus. Jis taip pat buvo apdovanotas teniso „Metų sugrįžimo“ prizu. AIPS balsavime R. Federeris surinko 928 balsus (19,94 proc.). Antrą vietą užėmė Portugalijos futbolininkas Cristiano Ronaldo (Madrido „Real“, Ispanija; 788 balsai; 16,94 proc.), trečiąją – Argentinos futbolininkas Lionelis Messis („Barcelona“, Ispanija; 530 balsų; 11,39 proc.). Ketvirtas liko britas Lewisas Hamiltonas („Formulė-1“, 358 balsai; 7,69 proc.), penktas – ispanas Rafaelis Nadalis (tenisas; 351 balsas; 7,54 proc.). S. Williams geriausia pasaulio sportininke išrinkta nepaisant to, kad šiais metais didžiausia jos pergale tapo dukters gimimas rugsėjo 1 dieną. 36-erių S. Williams metų pradžioje dar sugebėjo triumfuoti „Australian Open“ turnyre. Tai buvo 23-iasis jos laimėtas „Didžiojo kirčio“ turnyras. Sugrįžimas po motinystės atostogų turėtų įvykti jau šeštadienį „Mubadala World Tennis Championship“ turnyre Abu Dabyje (JAE). Moterų rinkimuose S. Williams surinko 651 balsą (13,99 proc.). Nedaug nuo jos atsiliko antrąją vietą užėmusi tituluota Vengrijos plaukikė Katinka Hosszu (631 balsas; 13,56 proc.). Trečiąją vietą užėmė JAV lengvaatletė Allyson Felix (495 balsai; 10,64 proc.). Anksčiau AIPS pranešė, kad geriausia pasaulio komanda tapo Madrido „Real“ (Ispanija) futbolo klubas, o geriausias metų sporto renginys – pasaulio lengvosios atletikos čempionatas Londone (Anglija).