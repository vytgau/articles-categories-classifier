Antradienį Dortmundo „Borussia“ futbolininkai priims Madrido „Real“, trečiadienį Madrido „Atletico“ namie išbandys jėgas su Londono „Chelsea“, o Paryžiaus „Saint-Germain“ savo aikštėje grumsis su Miuncheno „Bayern“. „Borussia“ Čempionų lygoje Dortmunde „Real“ komandai dar nepralaimėjo nė karto – 3 pergalės, 3 lygiosios. Pastaruoju metu Vokietijos ekipa demonstruoja įspūdingą sportinę formą. Šios šalies čempionate „Borussia“ tris paskutinius mačus laimėjo bendru rezultatu 14:1 ir užima pirmąją vietą. Tuo tarpu „Real“ buksuoja Ispanijos pirmenybėse. Jose „karališkasis“ klubas rikiuojasi tik šeštas. Abiejose ekipose yra nemažai traumuotų žaidėjų. „Real“ gretose nebus Marcelo, Karimo Benzemos, „Borussia“ klubui neatstovaus Marco Reusas, Andre Schurrle ir dar keletas futbolininkų. Pirmajame Čempionų lygos grupių varžybų ture „Borussia“ svečiuose 1:3 nusileido Londono „Tottenham Hotspur“ futbolininkams, o „Real“ komanda namie 3:0 pranoko Nikosijos APOEL. Iš viso Čempionų lygoje klubai tarpusavyje kovėsi 12 kartų. Keturis kartus stipresnis buvo „Real“, tris – „Borussia“, o penkios dvikovos baigėsi taikiai. Madrido „Atletico“ Čempionų lygoje savo aikštėje nepralaimėjo 11 rungtynių iš eilės. Tiesa, šiose varžybose Ispanijos klubas pirmą kartą žais ne „Vicente Calderon“, o „Estadio Metropolitano“ stadione. „Atletico“ elitiniame žemyno turnyre „Chelsea“ ekipą įveikė du kartus, sykį nusileido „aristokratams“, o dviejuose mačuose užfiksuotos lygiosios. Pirmajame ture „Atletico“ svečiuose sužaidė 0:0 su „Roma“, o „Chelsea“ savo aikštėje net 6:0 nušlavė „Qarabag“ futbolininkus. PSG su „Bayern“ susitiks pirmą kartą nuo 2000 metų. Paryžiaus komanda Prancūzijos sostinėje bavarus paklupdė visose trejose rungtynėse. Miuncheno futbolininkai stringa Vokietijos čempionate, kuriame užima trečiąją vietą. Čempionų lygos starte PSG išvykoje 5:0 suriuškino Glazgo „Celtic“, o „Bayern“ Miunchene 3:0 pranoko Briuselio „Anderlecht“ klubą. Per vaizdo transliacijų internetu platformą www.viaplay.lt, „Viasat Sport Baltic“ ir TV6 kanalus iš viso bus parodytos ketverios antrojo turo rungtynės. Transliacijų tvarkaraštis: rugsėjo 26 d. 21.35 val. „Borussia“ – „Real“ (www.viaplay.lt ir „Viasat Sport Baltic“; tiesiogiai), 21.35 val. Maskvos „Spartak“ – „Liverpool“ (www.viaplay.lt ir TV6; tiesiogiai), 23.45 val. „Spartak“ – „Liverpool“ („Viasat Sport Baltic“; vaizdo įrašas); rugsėjo 27 d. 21.35 val. „Atletico“ – „Chelsea“ (www.viaplay.lt ir „Viasat Sport Baltic“; tiesiogiai), 21.35 val. PSG – „Bayern“ (www.viaplay.lt; tiesiogiai), 23.45 val. PSG – „Bayern“ („Viasat Sport Baltic“; vaizdo įrašas).