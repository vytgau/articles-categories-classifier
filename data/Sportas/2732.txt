Iki šių rungtynių „Energija“ buvo iškovojusi vos dvi pergales vieno įvarčio skirtumu. Aikštės šeimininkams tris įvarčius pelnė Danielius Nomanovas, du – Deividas Kazlauskas, po vieną –Karolis Krasilnikovas, Lukas Vėželis, Aurimas Gaidauskas, Mantas Marcinkevičius ir Artūras Katulis. Nuo pat rungtynių pradžios „Energija“ drausmingai rungtyniavo gynyboje ir aktyviai puolė varžovų vartus. 13-ąją susitikimo minutę savo šansu pasinaudojo „Energijos“ žaidėjas K. Krasilnikovas, kurio tikslus smūgis iš vidutinio atstumo išvedė šeimininkus į priekį 1:0. Pirmame kėlinyje elektrėniškiai toliau aktyviai puolė, tačiau nepavyko pasinaudoti kiekybine persvara ir pelnyti įvarčių. Antrojo kėlinio iš pradžių D. Kazlauskas pelnė įvartį, o vėliau prie jo prisijungė du kartus pasižymėjęs D. Nomanovas ir L. Vėželis, o „Energijos“ persvara tapo triuškinanti 5:0. Kėlinio viduryje svečiams pavyko sušvelninti rezultatą. Į tai D. Kazlauskas atsakė antruoju savo įvarčiu bei sugrąžino penkių įvarčių pranašumą (6:1). Trečiajame kėlinyje taip pat netrūko veiksmo: iš pradžių „Vitebsk-2“ sušvelnino deficitą, tačiau netrukus pasižymėjo ir A. Gaidauskas. Nors po trijų minučių „Vitebsk-2“ įmušė savo trečiąjį įvartį, tačiau pergale abejoti neleido M. Marcinkevičiaus įvartis į tuščius vartus bei tikslūs D. Nomanovo ir A. Katulio smūgiai. Visas rungtynes „Energijos“ vartus gynė Aurimas Uscila, tačiau baudinio į šeimininkų vartus metu jį pakeitė Arkadijus Reizinas, kuris atrėmė varžovo smūgį. Sekmadienį šios komandos susitiks dar kartą. „Energija“, po 15 rungtynių turinti 8 taškus, turnyro lentelėje užima 12-ąją vietą, o „Vitebsk-2“ ekipa su 10 taškų yra 11-a.