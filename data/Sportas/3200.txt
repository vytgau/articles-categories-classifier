Finalas – karjeros pabaigos proga Sekmadienį Panevėžio „Aukštaitijos“ stadione vykusios finalo dvikovos tarp „Stumbro“ ir titulą gynusio Vilniaus „Žalgirio“ kulminacija laukė 84-ą minutę, kuomet atakos smaigalyje atsidūręs puolėjas iš Prancūzijos Nasro Boucharebas nuginklavo vartininką Armantą Vitkauską. Tai buvo vienintelis mačo įvartis – kauniečiai laimėjo 1:0. Kitą dieną internete pasirodęs vaizdo įrašas, kuriame situacija užfiksuota iš šono, privertė sudvejoti, ar „Stumbro“ legionierius nebuvo atsidūręs nuošalėje. Prieš tai dėl tokio paties taisyklių pažeidimo nebuvo įskaitytas „Žalgirio“ puolėjo Darvydo Šerno įvartis. Finalo aistras valdė Saulius Dirda, kuris pats labiau įpratęs dirbti su vėliavėle, o ne švilpuku rankoje – 44-erių kaunietis praeityje buvo FIFA kategorijos teisėjo asistentas. Svarbiausioms LFF taurės turnyro rungtynėms jis buvo paskirtas dar praėjusį birželį. Ir dėl šio paskyrimo LFTA vadovas nesigaili. Kalbėdamas su DELFI, S. Sliva tvirtino teigiamai vertinantis tiek teisėjų darbą finale, tiek sprendimą įskaityti lemiamą įvartį. Beje, LFTA prezidento sūnėnas Sergejus Slyva yra vienas „Stumbro“ vadovų.  – Ar teisingai buvo įskaitytas „Stumbro“ įvartis finale? – DELFI paklausė S. Slivos – Man – teisingai. O jūs tik ieškot kažkokių kabliukų. Viskas teisinga, pasižiūrėkite televizorių, pasižiūrėkite vaizdo įrašą. Žiūrite ir nieko nematote, ar kaip? – Žiūrime, ir atrodo, kad buvo nuošalė. – O mums atrodo, kad nebuvo. Turime nuotraukas, viską turim, kad nuošalės nėra. O jeigu ir būtų, tai ką? Nusišauti? – Nusišauti nereikia, bet juk negerai... – Negerai, o ką darysi. Bet mes matome, kad viskas gerai. Šešių žmonių drausminė komisija peržiūrėjo visą medžiagą – viskas buvo nuspręsta gerai. – Kodėl LFF taurės finale teisėjavo S. Dirda, kuriam įprastesnės asistento funkcijos? – Anksčiau jis dirbo asistentu, o šiais metais teisėjavo aikštėje. Jam greit bus 45 metai, beveik užbaigtuvės. Visa brigada paskirta likus maždaug trims mėnesiams iki finalo. Tada nežinojome, kas tokie žais finale, ir mums vienodai rodo – ar „Žalgiris“, ar „Sūduva“. Mes labai pasitikime teisėjais. – Miestas, iš kurio yra vienas ar kitas teisėjas, neturi įtakos? – Ne, neturi. Pasižiūrėkite: Gediminas Mažeika teisėjavo Kauno, Nerijus Dunauskas – Vilniaus komandoms. Aš į tai nekreipiu dėmesio. – Jūsų minėtas G. Mažeika šiame sezone jau teisėjavo UEFA Europos lygos rungtynėms, bet LFF taurės finalui nebuvo pasirinktas. – Na ir kas? Matėte, Mažeika tose rungtynėse neįskaitė įvarčio, nors kamuolys buvo tris metrus už linijos (prieš mėnesį vykusioje Europos lygos atrankos dvikovoje Lietuvos teisėjų brigada nepastebėjo, kaip „Krasnodar“ žaidėjo smūgiuotas kamuolys kirto vartų liniją – DELFI). Ir ką dabar daryti? Nušauti jį? Visi – žmonės, visi klysta. O jeigu Mažeika teisėjauja užsienyje, tai ką, jam kiekvieną kartą finalą duoti? Pas mus, kaip ir visur kitur, vyksta rotacija. Kitame finale teisėjaus Donatas Rumšas, dar kitame – Manfredas Lukjančukas. Perspektyvūs vaikinai. – Jau aiškūs teisėjai dvejiems metams „į priekį“? – Taip, jei tik gyvi būsime. – Tad S. Dirda paskirtas finalo arbitru, nes baigia karjerą? – Jam tai buvo kaip išleistuvės. Kaip ir Sergejui Slyvai, teisėjavusiam finale pernai. Bet aš nesuprantu, kodėl klausiate. Jis teisėjavo gerai. Padarytų klaidų – tada kita kalba. Kodėl neskambinate rinktinės žaidėjams, kad leidžia varžovams keturiskart apsisukti ir mušti įvartį į Lietuvos vartus kaip buvo Slovėnijoje? Šitai žiūrėkite. Gal aš nervinuosi, bet taip tikrai negalima. Patys žaisti nemoka, o dar kitiems aiškina, kaip teisėjauti. Pasižiūrėkite televiziją, viską pamatysite. – Sunku ką nors pasakyti iš įrašų, kuomet nėra vaizdo iš šono. – Nieko nenoriu apkalbėti, bet ar tokiame stadione galima rengti varžybas? Tikriausiai 1945 metais po karo buvo geresnės sąlygos. Ką padarysi...  Galvos nesiris Tuo metu po šešių iš eilės laimėtų taurės turnyro finalų titulo netekusio „Žalgirio“ vadovai veltis į viešus ginčus dėl teisėjų sprendimų nemato prasmės. Esą trenerio Valdo Dambrausko auklėtiniams reikėtų kuo greičiau susitaikyti su pralaimėjimu ir pamėginti atsigriebti A lygoje. Nors Lietuvos čempionai patyrė pirmą rimtą nesėkmę vietiniame fronte nuo 2013-ųjų, kuomet pradėjo dominuoti šalyje, klubo direktorė Vilma Venslovaitienė teigia, kad galvų kapojimo komandoje artimiausiu metu nebus. „Vieno tikslo nepasiekėme, reikia įvykdyti kitą. Niekas nebaigta, raitojamės rankoves ir einame dirbti. Šitas pralaimėjimas – mūsų visų atsakomybė. Toks jau sportas: ne visada laimi „Barcelona“ ar Madrido „Real“, krepšinyje ne visada laimi Kauno „Žalgiris“. Dėl to ir yra intriga. Gavome antausį, bet sezonas dar nesibaigė, dar daug rungtynių laukia A lygoje“, – DELFI sakė nacionalinių pirmenybių lyderių vadovė. Kirtis „Utenio“ viltims Savo ruožtu, „Stumbrui“ pergalė sekmadienį buvo dvigubos vertės: ji atnešė ne tik pirmą trofėjų klubo istorijoje, bet ir galimybę kitais metais debiutuoti Europos lygos atrankoje bei papildyti biudžetą UEFA išmokomis už dalyvavimą Senojo žemyno taurių turnyruose. Būtent tokį tikslą kėlė pernai „Stumbro“ valdymą perėmę naujieji savininkai iš Didžiosios Britanijos ir Portugalijos, pavertę ekipą jaunų Europos, Afrikos ir Pietų Amerikos žaidėjų „grūdinimo“ poligonu. Dėl šios priežasties LFF taurės finalo atomazga turėjo nuliūdinti kitų vietas pirmoje A lygos turnyro lentelės pusėje užimančių ekipų atstovus. Ypač – dėl ketvirtos pozicijos su Klaipėdos „Atlantu“ kovojantį Utenos „Utenį“, kuris vasarą pasekė „Stumbro“ pavyzdžiu ir pasikvietė dar daugiau legionierių vien tam, kad pats pirmą kartą išplėštų kelialapį į Europos lygą. Jei LFF taurę būtų iškovojęs link penkto iš eilės čempionų titulo žygiuojantis „Žalgiris“, teisę dalyvauti antros pagal pajėgumą žemyno lygos atrankoje būtų pelnę ne tik sidabriniai bei bronziniai A lygos prizininkai, bet ir ketvirtoji komanda. Finalo rezultatas buvo aktualus ir „Žalgiriui“ įkandin sekantiems „Trakams“ bei Marijampolės „Sūduvai“. „Stumbro“ pergalė reiškia, kad bronzą pelnysiantis klubas kitą vasarą Europos lygoje startuos anksčiausiai – preliminariame atrankos etape, kuriame kartu su lietuviais varžysis tik Maltos, Velso, Farerų salų, Gibraltaro, Andoros ir San Marino atstovai. Šiuo metu A lygoje pirmaujantis „Žalgiris“ turi 57 taškus, antroje vietoje kol kas laikosi „Trakai“ (45 tšk.), trečia – trejomis rungtynėmis mažiau sužaidusi „Sūduva“ (41 tšk.). Ketvirta pozicija dalinasi „Atlantas“ ir „Utenis“, kurių sąskaitoje – po 29 taškus. „Stumbras“ kartu su „Jonava“ dalinasi tik šešta-septinta vietomis (po 22 tšk.). Iki pirmenybių finišo daugumai komandų liko trys turai.