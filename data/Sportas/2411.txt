Galingą pasirodymą savaitgalį surengė „Alytaus Jotvingių“ tinklininkės. Jos šeštadienį 3-0 (27:25, 25:12, 25:13) nepaliko vilčių Rygos RSU-MVS (Latvija) ekipai. 17 taškų nugalėtojoms pelnė Natalija Bakun, 14 – neseniai prie ekipos prisijungusi Jekaterina Kovalskaja. Sekmadienį Alytaus klubas 3-1 (21:25, 25:18, 25:17, 25:18) pranoko „Jelgava“ (Latvija) komandą. Šiame susitikime 19 taškų pelnė Viktorija Jemialjančiuk, 18 – J. Kovalskaja, 14 – Tautvilė Grinkevičiūtė. Iš Vilniaus „SM Tauro-VTC“ ekipos į Alytaus klubą persikėlusi J. Kovalskaja iškart tapo viena komandos lyderių. Ji teigė nekantravusi išmėginti savo jėgas Baltijos lygoje. „Pastaraisiais sezonais labai norėjau žaisti Baltijos lygoje, išbandyti save ir pereiti į aukštesnį lygį. Kai Alytaus klubas pateikė man pasiūlymą, tai net negalvodama sutikau. Savaitgalį abi rungtynes pradėjau startinėje sudėtyje. Šeštadienį sekėsi labai gerai, pelniau daug taškų, o sekmadienį savo žaidimą vertinu ne taip gerai, bet su komandos draugių pagalba pavyko susigrąžinti gerą formą, – mintimis dalinosi J. Kovalskaja. – Pergales lėmė ekipos nusiteikimas, komandinis darbas, bet svarbiausia vaidmenį turėjo trenerio motyvacija bei strategija. Negaliu pasakyti, kad laimėti buvo lengva, nes Baltijos lygoje visos komandos yra stiprios“. Puikią formą savaitgalį pademonstravo ir taip pat dvi pergales iškovojo čempionės titulą ginantis Kauno „Kauno-ASU“ komanda. Ji šeštadienį 3-1 (25:16, 25:20, 18:25, 25:23) įveikė „Jelgava“ ekipą. Nesulaikomai kauniečių gretose žaidė 20 taškų pelniusi Ugnė Lokytė. 17 taškų – Marijos Zubrickajos sąskaitoje, 11 – Karolinos Uvarovaitės. Sekmadienį „Kaunas-ASU“ 3-1 (24:26, 25:19, 25:22, 25:18) įrodė pranašumą prieš Rygos RSU-MVS klubą. Šįkart išsiskyrė M. Zubrickaja (21 tšk.), K. Uvarovaitė (12 tšk.), U. Lokytė (11 tšk.) ir Eglė Makauskaitė (10 tšk.). Tuo tarpu Estijoje su dviem pajėgiais klubais kovojusi Jonavos „Achemos-KKSC“ ekipa iškovojo keturis taškus iš šešių galimų. Šeštadienį jonaviškės 3-0 (25:15, 25:16, 25:19) nugalėjo „Kohila VK/E-Service“ klubą. Viešnioms 13 taškų pelnė Irina Andrejeva, 12 – Valerija Sobol, 11 – Gabija Kasperavičiūtė. Sekmadienį „Achema-KKSC“ po atkaklios kovos 2-3 (12:25, 25:19, 19:25, 26:24, 10:15) pralaimėjo Tartu „TU-Eeden“ tinklininkėms. 18 taškų Jonavos ekipai pelnė Valerija Sobol, 12 – Gabija Kasperavičiūtė, 10 – Viktorija Ruškytė. Po tokio puikaus savaitgalio Lietuvos ekipos pagerino vietas turnyro lentelėje. „Alytaus-Jotvingiai“ su 19 taškų pakilo į antrąją poziciją ir pasivijo pirmaujančią „Tallinna Ulikool“ (Estija) ekipą. „Kaunas-ASU“ (17 tšk.) užima ketvirtąją vietą, o „Achema-KKSC“ (12 tšk.) penktąją. Čempionate dalyvauja 10 komandų. Vyrų klubams Latvija nebuvo svetinga „Credit24“ Baltijos vyrų tinklinio lygoje savaitgalį Raseinių „Narvelitai“ ir Šiaulių „Elgai-Master Idea-SM Dubysai“ pergalių iškovoti nepavyko. Vieną tašką išpešti pavyko „Norvelitai“, kuri sekmadienį išvykoje 2-3 (29:27, 25:23, 19:25, 21:25, 19:21) pralaimėjo tikrą trilerį Jelgavos „Biolars-Jelgava“ (Latvija) tinklininkams. Net 29 taškus raseiniškiams pelnė Jaroslavas Bogdanovičius, 29 – Artūras Vincelovičius, 13 – Audrius Knašas, 10 – Mantas Grinevičius. Šeštadienį Raseinių ekipa svečiuose 0-3 (21:25, 19:25, 17:25) pralaimėjo Seulo olimpinių žaidynių vicečempiono Raimondo Vildės treniruojamai „Rygos RTU-Robežsardze“ (Latvija) komandai. Šįkart rezultatyviausiai svečių gretose žaidė A. Vincelovičius (11 tšk.). „Šeštadienį su Rygos komanda sužaidėme labai prastai. Neišpildėme to plano, kurį turėjome, o taip pat siaubingai sužaidė užtvaroje ir gynyboje. Sekmadienį Jelgavoje viskas prasidėjo puikiai, bet trečiajame sete praėjome ieškoti lengvų taškų ir laukti, kol varžovas pats mums leis laimėti. To pasekoje buvome skaudžiai nubausti. Penktas setas jau buvo loterija, kurios gale sėkmė lydėjo varžovus“, – mintimis apie savaitgalio rungtynes dalinosi Raseinių klubo treneris Robertas Nekrašas. Po šių rungtynių „Norvelita“ su 14 taškų turnyro lentelėje smuktelėjo į devintąją poziciją. Iki aštuntosios pozicijos trūksta 3 taškų. „Dabar svarbiausia pasiruošti artėjančioms rungtynėms su „Elga-Master Idea-SM Dubysa“ bei parsivežti kelis taškus iš paskutinės šių metų išvykos į Estiją“, – pridūrė R. Nekrašas. Šiauliečiai šeštadienį svečiuose 1-3 (21:25, 25:21, 22:25, 16:25) pralaimėjo „Biolars-Jelgava“ ekipai, o sekmadienį 1-3 (21:25, 25:20, 21:25, 20:25) neatsilaikė prieš „RTU-Robežsardze“ klubą. Pirmajame mače svečiams po 15 taškų pelnė Arnas Rumševičius ir Audrius Aleknavičius, 11 – Tomas Rogal, o antrajame rezultatyviausiai žaidė A. Rumševičius ir A. Aleknavičius (po 18 tšk.) bei Martynas Kolodavičius (10 tšk.). Šiaulių ekipa su 5 taškais turnyro lentelėje rikiuojasi priešpaskutinė – 13-a. Intriguojanti „Norvelitos“ ir „Elgos-Master Idea-SM Dubysos“ akistata Raseiniuose vyks lapkričio 29 dieną.