Itin prasto oro sąlygos pirmą varžybų dalį pakišo koją lyderiu laikytam V. Blekaičiui. Su pirma rungtimi prasidėjęs lietus gerokai apsunkino varžybas, nes sušlapusi įranga slydo sportininkams iš rankų, dėl slidžios dangos teko klupti aikštelėje. Itin nesėkmingai varžybos baigėsi Karoliui Aleksandravičiui. Galiūnas varžybų pradžioje patyrė rankos traumą, tačiau stengėsi kovoti iki pabaigos ir net varginamas stipraus skausmo varžėsi tolesnėse rungtyse. Čempionate 7 stipriausi galiūnai susirungė šešiose rungtyse: lagaminų nešimo, automobilio atkėlimo, padangų vertimo, komandų svorio laikymo prieš save ir naščių nešimo bei „Cramo“ rungtyse. Čempionato finale šiemet rungėsi tik Lietuvos ir Latvijos sportininkai. Estams į finalą patekti nepavyko. J. Šleckus į pirmą vietą išsiveržė jau po pirmos „Cramo“ rungties, kurios metu sportininkai turėjo kuo daugiau kartų virš galvos iškelti 100 kg sveriančius lagaminus. Pirmą poziciją jam pavyko išlaikyti ir lagaminų nešimo, ir automobilių atkėlimo rungtyse. V. Blekaičiui geriausią rezultatą pavyko pasiekti svorio laikymo prieš save ir naščių nešimo rungtyse. Padangos vertimo rungtyje geriausią rezultatą parodė Martynas Brusokas. Be ant nugalėtojų pakylos stojusių sportininkų mūsų šaliai taip pat atstovavo minėtieji M. Brusokas (Marijampolė, 25,5 taško) ir Karolis Aleksandravičius (Šilalė, 11,5 taško), taip pat Donaldas Andriulis (Kaišiadorys, 13 taškų) ir Audrius Jokūbaitis (Šakiai, 12,5 taško). Iš viso buvo surengti keturi Baltijos galiūnų čempionato etapai. Iki šiol visus juos laimėjo lietuviai – dukart V. Blekaitis, po kartą – Žydrūnas Savickas ir Vytautas Lalas.