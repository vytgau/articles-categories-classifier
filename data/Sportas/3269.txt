Rungties pasaulio čempionu pirmą kartą tapo šių metų „Giro d'Italia“ lenktynių nugalėtojas olandas Tomas Dumoulinas. 26 metų Rio de žaneiro olimpinių žaidynių vicečempionas 31 km distanciją įveikė per 44 min. 41 sek. (vid. greitis – 41,626 km/h). Sidabro medalį pelnė slovėnas Primož Roglič (+57,79 sek.), o bronzos – šių metų „Tour de France“ bei „Vuelta a Espana“ lenktynių nugalėtojas britas Christopheris Froome'as (+1.21,25). Jis trečias buvo ir Londono bei Rio de Žaniero olimpinėse žaidynėse. 2015 metų pasaulio čempionas baltarusis Vasilas Kirijenka (+1.28,75) užėmė penktą vietą, o keturiskart pasaulio čempionas vokietis Tony Martinas (+1.39,88) liko devintas. 32-as startavęs I. Konovalovas nugalėtojui pralaimėjo 2 min. 21,15 sek. (vid. greitis – 39,544 km/h). Už 20-ą vietą Ignatui atiteko penki pasaulio reitingo taškai. 190 cm ūgio Lietuvos dviratininkas po finišo buvo trečias. Praėjus 42 minutėms, mūsų šalies atstovą iš geriausiųjų trejeto išstūmė ukrainietis Andrejus Grivko, kuris startavo 41-as. Distancijos pabaigoje dviratininkams 3,4 km teko važiuoti į Fliojeno kalną (vidutinis statumas – 9,1 proc.). Šią atkarpą Ignatas įveikė 34-as, o 27,6 km atkarpą iki kalno – 14-as. Nemaža dalis dviratininkų, tarp jų ir I. Konovalovas, prieš paskutinę atkarpą pasikeitė dviratį. Lenktynėse dalyvavo 64 dviratininkai iš 40 šalių. I. Konovalovas pasaulio pirmenybių atskiro starto lenktynėse 2008 metais buvo 37-as, 2009 metais – 9-as, 2010 metais – 12-as, 2011 metais – 28-as, 2012 metais – 44-as, 2013 metais – 32-as, o 2014 meais – 39-as. Pasaulio čempionate dalyvauja 11 Lietuvos sportininkų. Penktadienį, šeštadienį ir sekmadienį vyks grupinės lenktynės.