Liepos 16-ą dieną jaunučių amžiaus grupėje (U-15) seserys Emilija ir Kornelija Riliškytės (trenerė Jolanta Prūsienė) atkrintamose varžybose laimėjo prieš Lenkijos merginų komandą rezultatu 3:2, nugalėjo Kroatijos atstoves 3:0 ir pateko į Europos jaunučių geriausių 8-ą. Mūsiškėms liko tik vienas žingsnis iki medalių. Jaunosios sportininkės pirmadienį (liepos 17-ą dieną), kovos dėl patekimo į pusfinalį su Prancūzijos sportininkėmis. Jaunučių komandų varžybose seserys Riliškytės G pogrupyje iškovojo pirmą vietą, kai rezultatu 3:0 įveikė Maltos ir Kipro komandas, 3:1 nugalėjo Velsą, o dėl pirmos vietos grupėje pranoko Slovakiją 3:2. Jaunučiai vaikinai V. Samakaljevas ir E. Klarenbeekas (treneris Henas Alonas) F pogrupyje liko antri. Mūsiškiai pergales iškovojo prieš San Mariną (3:2) ir Liuksemburgą (3:0), bet pralaimėjo Norvegijai (0:3). Jauniai vaikinai R. Lesivas ir M. Stankevičius (treneris Saulius Bureika) E grupės varžybose užėmė 2-ą vietą. Lietuvos atstovai rezultatu 3:1 įveikė Ukrainos vaikinus, tačiau atkaklioje kovoje pralaimėjo Švedijos komandai 2:3. Jaunių merginų rinktinės narės A. Dervinytė ir K. Ščiglaitė (treneris Valdas Martinkus) G grupės varžybose užėmė 3-ią vietą ir į atkrintamas varžybas nepateko. Lietuvės pogrupyje įveikė Kiprą (3:0), bet nusileido Portugalijos ir Ukrainos komandoms.