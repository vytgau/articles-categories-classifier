Lietuvos sportininkės mažajame finale po atkaklios kovos 2-0 (25:23, 24:22) nugalėjo vokietes Sabriną Karnbaum bei Nataschą Niemczyk. Užėmusios trečiąją vietą, lietuvaitės pelnė 120 pasaulio reitingo taškų. Aistringai sirgalių palaikomos lietuvės turėjo sunkumų tiek pirmajame, tiek antrajame sete. Abejuose setuose didesnę laiko dalį pirmavo vokietės, bet kovingai rungtyniavusios mūsiškės abu kartus sugebėjo likviduoti 4-5 taškų deficitą, o setų pabaigose įrodė savo pranašumą.   „Emocijos geros, tik kova buvo labai sunki. Niekaip negalėjome įgyti pranašumo. Visą laiką tai pasivydavome, tai po to vėl atsilikdavome. Buvo didelis balaganas, tačiau kovojome, bėgome, šokome ir laimėjome“, - po varžybų sakė M. Povilaitytė. „Labai smagu žaidžiant namuose, prie savų sirgalių, iškovoti bronzos medalius. Mačas mažajame finale mums nebuvo pats geriausias, ypač po pusfinalio buvo aišku, kad turime problemų su užtvara. Tą reikės išspręsti treniruotėse. Jutome jau energijos stygių, tačiau kritom veidu į smėlį, nepasidavėme ir išsikapstėme“, - pridūrė I. Dumbauskaitė. Lietuvos tinklininkės neliejo apmaudo dėl nesėkmės pusfinalyje. Pasak jų, pusfinalio varžovės iš Vokietijos buvo tiesiog pajėgesnės. M. Povilaitytė prisipažino, kad sezonas joms yra banguojantis, o gražias pergales keičia apmaudūs pralaimėjimai. Nepaisant to, lietuvaitės nusiteikusios toliau siekti savo tikslų. Bene svarbiausias vasaros startas dar laukia – po mažiau nei mėnesio Jūrmaloje (Latvija) vyks Europos čempionatas. „Tikimės Europos čempionate gerų rungtynių ir puikių emocijų. Svarbiausia mums pačioms demonstruoti gerą žaidimą, o apie konkrečias vietas dar negalvojame“, - pabrėžė Lietuvos tinklinio lyderės. „Satellite“ serijos turnyre, kurio prizų fondą sudaro 4 tūkst. eurų, iš viso varžėsi 17 Europos šalių komandos. Lietuvaites nugalėjusios vokietės tapo turnyro čempionėmis. Jos finale 2-0 (28:26, 18:21, 15:7) nugalėjo latves Tiną Graudiną ir Anastasiją Kravčenoką.