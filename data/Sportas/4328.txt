Lietuvis aštuntfinalyje įveikė kazachą Dauletą Jeljubajevą, ketvirtfinalyje pranoko bulgarą Hristą Kličurovą, o pusfinalyje pralaimėjo būvimajam vicečempionui rusui Vitalijui Kuzmenkovui. Kovoje dėl bronzos M. Sinkevičius nugalėjo Irano imtynininką Mohammadrezą Sadri. Prieš ketverius metus kurčiųjų žaidynėse Sofijoje (Bulgarija) M. Sinkevičius buvo penktas. Tai jau antrasis Lietuvos sportininkų medalis Samsune. Vyrų stalo teniso komandų varžybose Lietuvos rinktinė taip pat pelnė bronzą. Moterų paplūdimio tinklinio turnyro trečiajame mače A grupėje šeštadienį lietuvės Birutė Aleknavičiūtė ir Ingrida Milkintaitė 2-0 (21:4, 21:8) nugalėjo Venesuelos atstoves Carmen Cecilia Cordero ir Anyelis Perez. Mūsų šalies sportininkės su trimis pergalėmis iš tiek pat galimų tapo grupės nugalėtojomis. Kurčiųjų olimpinių žaidynių moterų paplūdimio tinklinio turnyre dalyvauja 17 komandų, suskirstytų į keturias grupes. 2013 metais žaidynėse Sofijoje (Bulgarija) B. Aleknavičiūtė ir I. Milkintaitė pelnė sidabro apdovanojimus, o 2009 metų žaidynėse Taivane B. Aleknavičiūtė su kita partnere Sigita Lukošiūte iškovojo bronzos medalius.