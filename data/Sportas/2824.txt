34-erių metų lietuvė finale į priekį praleido tik tituluotą vokietę Kristiną Vogel. Trečia finišavo ukrainietė Liubov Basova. Lemiame važiavime varžėsi šešios dviratininkės. S. Krupeckaitė pirmojo etapo trečiame važiavime tarp šešių dalyvių finišavo penkta ir turėjo tęsti kovą paguodos varžybose. Pirmame paguodos važiavime S. Krupeckaitė pranoko Lenkijos ir Ispanijos dviratininkes, finišavo pirma ir pateko į pusfinalį. Pirmajame pusfinalio važiavime Lietuvos dviratininkė į priekį praleido tik ukrainietę L. Basovą ir žengė į finalą. S. Krupeckaitė 2010 metais tapo šios rungties pasaulio čempione, 2012 metais triumfavo Europos pirmenybėse, o 2016 metų Sezono žemyno pirmenybėse pelnė bronzą. Kita lietuvė – 21-erių metų Miglė Marozaitė – į pusfinalį neprasibrovė. Pirmojo etapo antrame važiavime ji buvo penkta, o ketvirtame paguodos važiavime – trečia. Moterų daugiakovės varžybose 19-metė lietuvė Olivija Baleišytė užėmė 12-ą vietą. Lietuvos sportininkė surinko 68 taškus Pirmoje rungtyje – 7,5 km skreče – lietuvė buvo aštunta, antroje – 7,5 km tempo lenktynėse O. Baleišytė (1 tšk.) liko 13-a, eliminacijos lenktynėse ji užėmė aštuntą vietą, o taškų lenktynėse savo įskaitinių taškų kraičio nepadidino. Čempione tapo britė Katie Archibald (127 tšk.).