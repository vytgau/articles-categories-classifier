Žmonių su negalia vienviečių atrankos pirmajame plaukime Augustas Navickas užėmė trečiąją vietą ir liko laipteliu žemiau nei kelialapį į pusfinalį suteikianti antroji vieta. Lietuvis 2 km nuirklavo per 10 min. 59,68 sek. Jau trečiadienį klaipėdiečiui teks dėl vietos pusfinalyje dar kartą kovoti paguodos plaukime. Šį kartą jo varžovais bus Izraelio, Austrijos, Prancūzijos ir Meksikos irkluotojai, o kelialapius į pusfinalį pelnys 3 geriausieji. Paguodos plaukime šiandien jau dalyvavo mūsų keturvietė be vairininko, kurią irkluoja Povilas Stankūnas, Saulius Ilonis, Giedrius Bieliauskas ir Dominykas Jančionis. Deja, užimti vienos iš 3 pirmųjų vietų, suteikiančių kelialapį į pusfinalį, lietuviams nepavyko. Mūsiškiai distanciją įveikė per 6 min. 21,27 sek. ir užėmė 5-ąją vietą. Tai reiškia, kad dalyvavimą pasaulio čempionate iš jaunų irkluotojų sudaryta mūsų komanda užbaigs šeštadienį startu C finale.