Pirmame kėlinyje jau 2 minutę „Juventus“ sukėlė euforiją stadione. Gonzalo Higuainas po standartinės situacijos baudos aikštelėje nestabdydamas kamuolio nuginklavo svečių vartininką. 9 min. tas pats G. Higuainas triumfavo tiksliai realizavęs 11 metrų baudinį, o svečiai iš Londono atsidūrė rimtame nokdaune. Bet ne nokaute. „Tottenham Hotspur“ atakos raižė „Juventus“ gynybą, kol pagaliau 35 min. Harry Kane'as atsidūręs vienas prieš Gianluigi Buffoną ir jį nuginklavo (2:1) Prieš pat pertrauką „Juventus“ turėjo puikią progą padidinti persvarą, tačiau darkart prie 11 m žymos stojęs G. Higuainas vos nesulaužė skersinio, o kamuolys atšoko į aikštę. Teisėjas iškart paskelbė pirmo kėlinio pabaigą. Po pertraukos iniciatyva priklausė svečiams ir jie pasiekė savo: Christianas Eriksenas 72 min. po baudos smūgio nuliūdino „Juventus“ sirgalius – kamuolys darkart atsidūrė G. Buffono saugomuose vartuose. Po „Tottenham Hotspur“ įvarčio žaidimas aprimo ir mačas baigėsi lygiosiomis 2:2. Tai reiškia, kad namuose „Tottenham Hotspur“ ekipai pakanka ir nulinių lygiųjų ar 1:1. Tuo tarpu italai bus priversti ieškoti sėkmės puolant ir siekti bent jau vieno įvarčio svečiuose. Po šio mačo nutrūko „Juves“ 12-os pergalių serija įvairiuose frontuose. Atsakomosios rungtynės bus žaidžiamos kovo 7 dieną Londone. „Tottenham Hotspur“ pirmajame etape užėmė pirmąją vietą H grupėje ir paliko už nugaros Madrido „Real“. „Juventus“ futbolininkai Čempionų lygos D grupėje buvo antri. Turino ekipa per pastarąsias 16 rungtynių trijuose frontuose (Čempionų lygoje, Italijos čempionate ir šios šalies taurės varžybose) buvo praleidusi tik vieną įvartį. Rezultatas „Juventus“ 2 – 2 „Tottenham Hotspur“ 2 min. [1:0] Gonzalo Higuain 8 min. – Ben Davies, geltona kortelė („Tottenham“) 9 min. [2:0] Gonzalo Higuainas, 11 m baudinys 35 min. [2:1] Harry Kane 45 min. – Medhi Benatia, geltona kortelė („Juventus“) 45 min. – Gonzalo Higuain, nerealizavo 11 m baudinio 47 min. – Serge Aurier, geltona kortelė („Tottenham“) 60 min. – Gonzalo Higuain, geltona kortelė („Juventus“) 71 min. [2:2] Christian Eriksen 80 min. – Rodrigo Bentancur, geltona kortelė („Juventus“) 