Mokomoji jachta „Lietuva“ į regatą „The Tall Ships Races“, kurioje dalyvauja jau dvyliktą kartą, iš Klaipėdos išplaukė liepos 8-ą dieną. Laivas į Baltijos jūrą buvo išlydėtas šeštadienio vakarą jau leidžiantis saulei. Po trijų parų plaukimo pirmas sustojimas turėjo būti Suomijos Kotkos uostas, kuriame liepos 13-ą ir prasideda regatos renginiai. Pirmas paras vėjas buvo silpnas ir įgula ramiai plaukė link tikslo, tačiau paskutinę parą jachta pateko į 7 balų audrą. Stichijos šėlsmo neatlaikė vairo mechanizmas ir įgulai reikėjo greitai perimti jachtos valdymą avariniu rumpeliu. „Nors kasmet kruopščiai ruošiame laivą naujam sezonui, visada atsitinka kažkas netikėto. Laivas nėra naujas ir nemažai detalių susidėvėjusios, nes juk aktyviai plaukiojame kiekvieną sezoną. Anksčiau problemų turėjome su stiebu. Jį susitvarkėme, o dabar nerimą kelia denis ir korpusas“, – iš Kotkos uosto pasakojo jachtos kapitonas Osvaldas Kudzevičius. Nors ir ištikus netikėtumams, įgula neketina nuleisti burių ir šių metų regatoje pasirengę varžytis. Jie kreipėsi į rėmėjus, kad padėtų gauti reikiamą detalę. Planuojama, jog vairo mechanizmo dalis bus ištekinta Klaipėdoje ir atgabenta atvykstančių įgulos narių į kitą regatos uostą Turku. Šiais metais regatoje dalyvauja apie šimtas įvairaus dydžio – nuo didžiųjų keturstiebių iki burinių jachtų. Regata prasidėjo Švedijos Halmstado uoste. Laivynas šiuo metu po pirmo varžybų etapo vienas po kito pasiekia Suomijos Kotkos uostą. Čia keturias dienas vyks regatos renginiai, o sekmadienį visi susiruoš į neilgą kruizinį plaukimą iki Suomijos Turku uosto. Liepos 23-ią dieną visas laivynas pajudės Klaipėdos link, kur vyks antras varžybų etapas. Klaipėdoje šventė prasidės liepos 29-ą dieną. Rugpjūčio 1-ą dieną burlaiviai atsisveikinę su Lietuvos uostamiesčiu burių paradu išplauks į Lenkijos Ščecino uostą. Regatoje dalyvauja du lietuvių laivai – jachta „Lietuva“ ir Klaipėdos universiteto burlaivis „Brabander“. Pagal varžybų nuostatus, pusė įgulos turi būti jaunimas iki 25-erių metų. Taigi, daliai dalyvių ši regata yra pirma pažintis su buriniais laivais. Uostuose įgulos keisis, o iš viso jachta „Lietuva“ įveiks apie 1000 jūrmylių.