„Sportininkams ir jų treneriams už sėkmingą pasirodymą žaidynėse ir šalies vardo garsinimą turi būti deramai atlyginta“, – teigė ministras pirmininkas Saulius Skvernelis. Čempione tapusiai vyrų kurčiųjų krepšinio komandai nuspręsta skirti 417 120 eurų premiją, moterų krepšinio komandai, iškovojusiai antrą vietą – 208 560 eurų, vyrų stalo teniso komandai, užėmusiai trečią vietą – 46 320 eurų. Už trečias vietas vyrų dvejetų stalo teniso komandai numatyta skirti 23 160 eurų, orientavimosi sporto mišriai estafetės komandai – 46 320 eurų, orientavimosi sporto vyrų estafetės komandai – 34 740 eurų, orientavimosi sporto moterų estafetės komandai – 34 740 eurų. 34 740 eurų atiteks ir paplūdimio tinklinio komandai, užėmusiai antrą vietą, 30 414 eurų – lengvaatletei Larisai Voroneckajai, jos treneriui ir kitiems rinktinės nariams už antrą vietą disko metimo rungtyje. Lengvaatlečiui Vyteniui Ivaškevičiui, jo treneriui ir kitiems rinktinės nariams už antrą vietą rutulio stūmimo rungtyje bus skirta 30 414 eurų premiją, rutulio stūmimo bronzą pelniusiam Mindaugui Jurkšai, jo treneriui ir pagalbininkams – 20 264 eurų. Orientacininkui Tomui Kuzminskiui ir jo pagalbininkams už antrą vietą ilgojoje trasoje nutarta skirti 30 414 eurų, imtynininkui Mantui Kazimierui Sinkevičiui, jo treneriui ir kitiems rinktinės nariams už trečią vietą 75 kg svorio kategorijoje – 20 264 eurų. Lietuvos sportininkai Turkijoje vykusiose žaidynėse iškovojo 13 medalių – 1 aukso, 5 sidabro ir 7 bronzos. Premijų padidinimui papildomai reikia skirti 488 745 eurų. Iš viso XXIII kurčiųjų žaidynių dalyviams bus išmokėta 977 490 eurų premijų.