Ceremonijos meninę programą kūrė prodiuseriai ir režisieriai Yang Jung Woongas bei Song Seung Whanas. Pasirodyme dalyvavo apie 2 tūkst. atlikėjų ir statistų, pasitelkusių įspūdingas mitologinių gyvūnų dekoracijas ir modernias technologijas. Penkių vietos vaikų nuotykius korėjietiškoje žiemos pasakoje nupiešusios programos leitmotyvai buvo taika ir šalies pasididžiavimas – mokslo pažanga. Renginys vyko specialiai žaidynių atidarymo ir uždarymo ceremonijoms pastatytame olimpiniame stadione, turinčiame 35 tūkst. vietų. Sporto varžybos čia rengiamos nebus, po olimpiados areną ketinama nugriauti. Žiūrovai išvydo tradicinį atletų paradą, kuriame Lietuvos delegacija pasirodė neįprastai anksti. Dėl korėjietiškos abėcėlės ypatumų lietuviai garbės ratą suko 15-i. Trispalvę nešė biatlonininkas Tomas Kaukėnas. Atidaryme nusprendė dalyvauti visi Lietuvos sportininkai, išskyrus veteranę Dianą Rasimovičiūtę. Penktose žaidynėse per karjerą dalyvausianti biatlonininkė, kuriai mėnesio pabaigoje sukaks 34-eri, pirmoji iš lietuvių pradės olimpinį pasirodymą – šeštadienį jos ir debiutantės Natalijos Kočerginos laukia 7,5 km sprinto rungtis. Tarp ceremoniją stebėjusių aukšto rango svečių tribūnose buvo ir Lietuvos prezidentė Dalia Grybauskaitė.   Lietuvai Pjongčange atstovaus devyni sportininkai: keturi biatlonininkai, trys slidininkai ir du kalnų slidininkai. Kiek daugiau nei dvi savaites truksiančiose žaidynėse iš viso dalyvaus beveik 3 tūkst. atletų iš 92 šalių, kurie varžysis dėl 102 medalių komplektų 15-oje sporto šakų. Žiemos olimpiadoje pirmą kartą pasirodys Kosovas, Ekvadoras, Eritrėja, Nigerija, Malaizija ir Singapūras.  Žiemos žaidynių šeimininke Pietų Korėjai pavyko tapti trečiu bandymu: prieš tai ji nesėkmingai siekė teisės organizuoti 2010 ir 2014 metų olimpiadas. Tiesa, Pietų Korėjoje jau vyko vasaros žaidynės – jas 1988 metais priėmė valstybės sostinė Seulas. Šįsyk dėl medalių bus rungiamasi kalnuotoje Pjongčango apskrityje, esančioje šalies šiaurėje, vos už 80 kilometrų nuo akylai saugomos sienos, prieš daugiau nei pusę amžiaus padalinusios Korėjos pusiasalį neperžengiamomis barikadomis. Po 1950-1953 metų pilietinio karo šiaurinėje pusiasalio dalyje įsitvirtinusi komunistinė diktatūra, aktyviai kurianti branduolinį ginklą ir jį gabenti galinčias balistines raketas, prieš žaidynes kėlė dvejonių dėl olimpiados dalyvių ir svečių saugumo. Tačiau praėjusį mėnesį diplomatams pavyko išnaudoti olimpines žaidynes kaip progą bent trumpam atšildyti senų priešininkų santykius. Šiaurės Korėjos sportininkai ne tik dalyvaus olimpiadoje, bet ir per jos atidarymą žygiuos kartu su savo kaimynais iš Pietų Korėjos. Be to, jungtinė komanda dalyvaus moterų ledo ritulio turnyre. Kita kontroversija, kaip ir 2016-aisiais prieš Rio de Žaneiro vasaros žaidynes, kilo dėl Rusijos dopingo skandalo. Tarptautinis olimpinis komitetas (IOC) praėjusį gruodį suspendavo Rusijos olimpinį komitetą ir formaliai diskvalifikavo visą 2014 metų Sočio žaidynių nugalėtojų rinktinę. Dalyvauti Pjongčango olimpiadoje leista tik 169 Rusijos atletams, kurie specialiai IOC komisijai nesukėlė jokių abejonių dėl sukčiavimo. Pastarieji varžysis kaip neutralūs atletai: iškovojus auksą, į viršų kils IOC vėliava ir skambės olimpinis himnas, Rusija nefigūruos valstybių įskaitoje. Žaidynių išvakarėse 47 už borto likę rusų sportininkai ir treneriai užvertė skundais Tarptautinį sporto arbitražo teismą (CAS). Teisės startuoti Pjongčange reikalavo ir tokios žiemos sporto žvaigždės kaip Sočio olimpiniai čempionai biatlonininkas Antonas Šipulinas bei korėjiečių kilmės čiuožėjas Viktoras Ahnas, dukart pasaulio slidinėjimo čempionas Sergejus Ustiugovas. Vis dėlto penktadienį – likus kelioms valandoms iki žaidynių atidarymo ceremonijos – CAS Rusijos sportininkų prašymus atmetė. Pjongčango žiemos olimpinės žaidynės tęsis iki vasario 25 dienos. Lietuvos olimpiečių startų Pjongčange tvarkaraštis (Lietuvos laiku) Vasario 10 d. 13.15 val. Biatlonas. Moterų 7,5 km sprintas. Natalija Kočergina, Diana Rasimovičiūtė Vasario 11 d. 8.15 val. Slidinėjimas. Vyrų 15 km + 15 km. Mantas Strolia 13.15 val. Biatlonas. Vyrų 10 km sprintas. Tomas Kaukėnas, Vytautas Strolia Vasario 12 d. 3.15 ir 6.45 val. Kalnų slidinėjimas. Moterų didysis slalomas. Ieva Januškevičiūtė 12.10 val. Biatlonas. Moterų 10 km persekiojimo lenktynės. Natalija Kočergina, Diana Rasimovičiūtė 14.00 val. Biatlonas. Vyrų 12,5 km persekiojimo lenktynės. Tomas Kaukėnas, Vytautas Strolia Vasario 13 d. 10.30 val. ir 13.00 val. Slidinėjimas. Moterų sprinto varžybos. Marija Kaznačenko 11.05 val. ir 13.25 val. Slidinėjimas. Vyrų sprinto varžybos. Modestas Vaičiulis, Mantas Strolia Vasario 14 d. 3.15 ir 6.45 val. Kalnų slidinėjimas. Moterų slalomas. Ieva Januškevičiūtė 13.05 val. Biatlonas. Moterų 15 km individualios lenktynės. Natalija Kočergina, Diana Rasimovičiūtė Vasario 15 d. 8.30 val. Slidinėjimas. Moterų 10 km laisvuoju stiliumi varžybos. Marija Kaznačenko 13.00 val. Biatlonas. Vyrų 20 km individualios lenktynės. Tomas Kaukėnas, Vytautas Strolia Vasario 16 d. 8.00 val. Slidinėjimas. Vyrų 15 km laisvuoju stiliumi varžybos. Modestas Vaičiulis, Mantas Strolia Vasario 17 d. 13.15 val. Biatlonas. Moterų 12,5 km masinio starto lenktynės. Natalija Kočergina, Diana Rasimovičiūtė (jei pateks) Vasario 18 d. 3.15 ir 6.45 val. Kalnų slidinėjimas. Vyrų didysis slalomas. Andrejus Drukarovas 13.15 val. Biatlonas. Vyrų 15 km masinio starto lenktynės. Tomas Kaukėnas, Vytautas Strolia (jei pateks) Vasario 20 d. 13.15 val. Biatlonas. Mišri estafetė (2x6 km moterys ir 2x7,5 km vyrai). Diana Rasimovičiūtė, Natalija Kočergina, Tomas Kaukėnas, Vytautas Strolia Vasario 21 d. 10.44 val. ir 12.00 val. Slidinėjimas. Vyrų komandinis sprintas. Modestas Vaičiulis, Mantas Strolia Vasario 22 d. 3.15 ir 6.45 val. Kalnų slidinėjimas. Vyrų slalomas. Andrejus Drukarovas Vasario 24 d. 7.00 val. Slidinėjimas. Vyrų 50 km klasikiniu stiliumi varžybos. Modestas Vaičiulis