31-erių metų puolėjas praėjusiame sezone tik 15 rungtynių pradėjo startinėje „Manchester United“ sudėtyje ir pelnė 8 įvarčius. Daug progų iš stratego Jose Mourinho nesulaukęs W. Rooney prarado vietą ir nacionalinėje Anglijos komandoje, jo pavardės rinktinės sąrašuose nebuvo nuo praėjusių metų lapkričio. Šio fakto nesureikšminantis W. Rooney viliasi, kad „Everton“ ekipos rezultatai bus geri ir Anglijos rinktinės strategas negalės ignoruoti ilgamečio jos nario. „Tikiuosi, savo žaidimu atkreipsiu Garetho Southgate'o (red. – Anglijos rinktinės trenerio) dėmesį ir sulauksiu jo kvietimo. Aš esu pasiruošęs žaisti ir noriu laimėti“, – tvirtino surengtoje pirmoje spaudos konferencijoje po sugrįžimo į „Everton“ klubą. „Esu sužavėtas ir laukiu naujų iššūkių. Aš manau, tai puikus mano karjeros etapas ir jam esu pasiruošęs“, – optimizmu tryško puolėjas. „Everton“ strategas Ronaldas Koemanas mano, kad W. Rooney turėtų užimti atakuojančio puolėjo poziciją, o ne žaisti saugu, kaip kad rungtyniaudavo paskutiniais metais „Manchester United“ klube. „Pernai mes turėjome puikų puolėją Romelu Lukaku, kuris pelnė 25 įvarčius, tačiau mums reikia daugiau produktyvių žaidėjų“, – teigė „Everton“ vyr. treneris. „Wayne Rooney patirtis yra labai svarbi kitiems mūsų žaidėjams, jis yra pavyzdys mūsų jaunimui. Kol kas mes puikiai dirbame, per artimiausias savaites galbūt turėsime daugiau naujienų“, – apie vasaros namų darbus kalbėjo ekipos strategas.  „Raudoniesiems velniams“ nuo 2004 m. atstovavęs W. Rooney penkis kartus tapo „Premier“ lygos čempionu, kartą laimėjo Čempionų lygą, Europos lygą ir FA taurę. 2002 metais „Everton“ klube profesionalo karjerą pradėjęs W. Rooney šios ekipos sudėtyje spėjo sužaisti 77 rungtynes ir įmušti 17 įvarčių. Kalbos apie futbolininko išvykimą iš Mančesterio suaktyvėjo, kai buvo paskelbta, kad į „Manchester United“ atvyksta Romelu Lukaku.