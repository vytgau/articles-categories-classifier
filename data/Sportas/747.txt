Sukaktis. Turas išskirtinis tapo „Trakų“ komandos veteranui 36 metų Deividui Česnauskiui. Nuo 2014-ųjų Senosios sostinės klube rungtyniaujančiam futbolininkui mačas prieš Kauno „Stumbrą“ (1:1) buvo 100-asis ginant „Trakų“ garbę Lietuvoje rengiamose varžybose. Visas 90 minučių aikštėje praleidęs D. Česnauskis teigė, kad meilė futbolui dar niekur nedingo: „Rungtynių pabaigoje nuovargis jautėsi, tačiau kūnas dar atlaiko krūvius. Žaisti malonumą dar jaučiu, o ar būsiu reikalingas aikštėje, priklausys tik nuo trenerio“. Kantrybė. Jubiliejiniame savo mače D. Česnauskis pergale pasidžiaugti negalėjo. Jau antrą kartą šį sezoną trakiškiai besibaigiant mačui praleidžia įvartį. Šį sykį prancūzo Nasro Boucharebo tikslus smūgis 89 minutę leido „Stumbrui“ išplėšti tašką. O „Trakų“ treneriui Olegui Vasilenkai beliko konstatuoti, kad komanda privalo išlaikyti šaltus nervus, kantrybę ir stengtis visas rungtynes žaisti aukšta sparta nepaleidžiant iniciatyvos. 3 iš 3. Geriausias 2017 metų A lygos futbolininkas Karolis Laukžemis iš „Sūduvos“ prieš šį sezoną kalbėjo, kad jo komandai reikia startuoti geriau nei pernai, kai sunkiai rinko taškus. Šiemet „Sūduva“ savo kelią pradėjo šimtaprocentiniu režimu ir taškų konkurentams nedalina. Po dviejų pergalių prieš „Stumbrą“ ir „Palangą“, marijampoliečiai rezultatyviame mače 4:2 nukovė „Jonavos“ komandą. Dublis. Gynėjai futbolo rungtynėse įvarčius pelno nedažnai, bet toks stereotipas negalioja „Jonavos“ naujokui Arūnui Klimavičiui. Praėjusį sezoną žaisdamas „Trakuose“, jis pasižymėjo 5 įvarčiais. O ketvirtadienį pelnė „dublį“ per akistatą su čempione „Sūduva“. Antras A. Klimavičiaus įvartis buvo ypač gražus – jonaviečių gynėjas įmušė smūgiu per save.  Protestas. Pernai „Sūduvos“ aplenktas Vilniaus „Žalgiris“ šį čempionatą pradėjo kiek vangiau ir prieš būsimą tarpusavio 4 turo akistatą favoritus dabar skiria 2 taškai. Visgi „Žalgirio“ surinkti 7 taškai netrukus gali susitraukti iki 4. Visi žino apie rezonansinę istoriją, kai pergalingose rungtynėse prieš „Kauno Žalgirį“ vilniečių gretose žaidė Diego Oyarzunas, nors negalėjo to daryti dėl diskvalifikacijos. LFF Drausmės komitetas skyrė „Žalgiriui“ techninį pralaimėjimą, bet paliko apeliacijos galimybę. Dėl teisinių subtilybių procesas užtruko ir apeliacinė komisija protestą nagrinės tik kitą savaitę. Apkarto. Tuo metu „Kauno Žalgiris“ iškovojo ir oficialią pergalę, Klaipėdoje 1:0 palaužęs vietos „Atlantą“. Pergalingo įvarčio autoriumi tapo 21-erių Ernestas Mickevičius. Kauniečių teigimu, ši pergalė tik sustiprins jų pasitikėjimą savo jėgomis, kuris buvo susvyravęs. Visgi po rungtynių „Kauno Žalgirio“ stovykloje džiaugsmingos emocijos pynėsi su nerimu – pergalę apkartino sunki Karolio Gvildžio trauma. Tikėtina, kad 23-ejų saugas iš rikiuotės iškrito ilgam laikui. Karkasas. „Apmaudu. Apdaužėme visą vartų karkasą, bet futbolo dievai nebuvo su mumis“, – po minėto mačo atsiduso „Atlanto“ treneris Algimantas Briaunys. Jam teko skaičiuoti neišnaudotas progas – Edvinas Baniulis pataikė į skersinį, Marius Papšys ir Anilas Kočas – į virpstą. Bet įmušti „Atlanto“ futbolininkams 3 ture taip ir nepavyko. Krikštas. Įsitvirtinti A lygoje aukščiausio diviziono naujokams „Palangos“ atstovams kol kas sekasi nelengvai. Valdo Trakio auklėtiniai čempionatą pradėjo lygiosiomis su „Jonava“, vėliau 0:2 pralaimėjo „Sūduvai“, o ketvirtadienį 0:4 neatsilaikė prieš „Žalgirį“. Įvarčių šiame mače galėjo būti ir daugiau, bet žalgiriečiai neretai švaistė dėkingas progas įmušti. Kritika. „Žalgirio“ pamoką gavęs V. Trakys pripažino, kad pralaimėti tokiai komandai nėra gėda. Vis tik debiutantų treneris itin atvirai ir kritiškai pasisakė apie kelių auklėtinių žaidimą: „Su kai kuriais iš jų teks pasikalbėti rimčiau. Vaizdas buvo toks, lyg aš su draugais nueičiau į kiemą pažaisti savo malonumui. Gal jie nesupranta kur pateko? Negalima leisti mušti įvarčius iš 5–6 metrų atstumo. Darysiu viską, kad taip daugiau nenutiktų.“ Pražangos. „Jonavos“ brazilas Gilberto Gomesas ir „Palangos“ baltarusis Vladislavas Kaborda pretenduoja tapti nedrausmingiausiais žaidėjais A lygoje. Abu legionieriai varžovus stabdo be jokių ceremonijų ir kiekviename ture „užsidirba“ po geltoną kortelę. Kitas įspėjimas kiekvienam iš šių žaidėjų reikš priverstinį vienų rungtynių poilsį. A lygos rikiuotė (vieta, komanda, rungtynės, pergalės, lygiosios, pralaimėjimai, taškai): 