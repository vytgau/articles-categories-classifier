Filipinų vyriausybė kreipėsi į WBO, prašydama peržiūrėti dvikovą, kurioje, jos manymu, M. Pacquiao pralaimėjo neteisingai. Dvikovą, praėjusį sekmadienį vykusią Brisbeno (Australija) „Suncorp“ stadione laimėjo J. Hornas. Teisėjai Waleksa Roldanas (117:111), Chrisas Floresas ir Ramonas Cerdanas (abu po 115:113) skyrė pergalę australui. Ypač daug kritikos sulaukė W. Roldano sprendimas. WBO vadovas Francisco Valcarcelis gynė arbitrus, „kurie yra teisėjavę šimtams kovų.“ „Šiame mače dirbę teisėjai yra tikri profesionalai ir pasiaukoję boksui. Jie yra sąžiningi ir garbingi žmonės“, - sakė WBO prezidentas. Filipinietis atliko kur kas daugiau tikslių smūgių (182 iš 573, 32 proc.) už savo varžovą (92 iš 625, 15 proc.), o devintame raunde apskritai turėjo didžiulę iniciatyvą. Specialistai stebisi, kodėl kruvinam J. Hornui stoviniuojant ringe teisėjai dvikovos nesustabdė. Visgi J. Hornas sugebėjo atsilaikyti, o dvikovos pabaigoje apskritai demonstravo didesnį aktyvumą. Pats M. Pacquiao po dvikovos pareiškė, kad tai yra teisėjų sprendimas ir jis jo nekvestionuoja. „Jie taip nusprendė ir aš tai gerbiu“. Po dvikovos Jeffas Hornas užsiminė, kad norėtų kautis su M. Pacquiao revanšinėje kovoje. M. Pacquiao tai buvo septintas pralaimėjimas profesionalo karjeroje. Filipinietis yra laimėjęs 59 kovas (39 – nokautais), du kartus jo kovos baigėsi lygiosiomis. J. Hornas iš 18 kovų laimėjo 17, viena dvikova baigėsi lygiosiomis. Taip pat australas metė iššūkį kitai bokso legendai – amerikiečiui Floydui Mayweatheriui.