Lietuvos rinktinė laimėjo visas ketverias rungtynes ir surinko net 18 taškų iš 20 galimų. Aistringai sirgalių palaikomi lietuviai nuo mačo pradžios užpuolė varžovus atakų banga ir ėmė organizuoti vieną rezultatyvią ataką po kitos. Pirmąjį žeminimą atliko Dovydas Taujanskas, o realizacijos smūgį tiksliai atliko Donatas Vilimavičius. Vėliau aikštės krašte du kartus kamuolį įskaitiniame plote prispaudė Dainius Tamoliūnas, dar du realizacijos smūgius pridėjo D. Vilimavičius ir lietuviai pirmavo 21:0. Kėlinio viduryje švedai pelnė pirmuosius penkis taškus, bet Tomas Zibolis ir Žygimantas Radžius dar kartą nutolino lietuvius nuo varžovų (33:5). Lietuviai vieną kartą pasižymėti sugebėjo net ir žaisdami mažumoje. Antrajame kėlinyje lietuvių pranašumą padidino Modestas Bekeris, bet tuomet lietuviai dėl pašalinimų turėjo žaisti mažumoje ir švedai perėmė iniciatyvą. Po trijų iš eilės rezultatyvių atakų švedai sumažino atsilikimą iki 16 taškų (22:38). Sirgalius iš vietos vėl pakėlė Ignas Jankaitis, nutraukęs lietuvių taškų badą (43:22). Tokiu rezultatu rungtynės ir baigėsi. „Norėčiau padėkoti Telšių miestui, nes buvo smagu žaisti tokioje atmosferoje. Ačiū komandai už pergalę. Pirmas kėlinys buvo kaip iš natų. Viskas vyko taip, kaip ir planavome. Taškai „ėjo“ vieni po kitų. Antrajame kėlinyje pirmąsias 20 min. dar žaidėme neblogai, bet vėliau atsipalaidavome. Pasipylė klaidos, dėl kurių praradome nemažai žaidėjų. Dėl to buvo sunkoka pabaiga", – sakė Lietuvos rinktinės kapitonas Žygimantas Radžius. Dabar Lietuvos vyrų regbio rinktinės laukia dar vienas svarbus išbandymas. Gegužės 19 dieną Lietuvos rinktinė Šiauliuose žais su Pietų konferencijos čempione Malta dėl patekimo į antrąjį pagal pajėgumą „Trophy“ divizioną. Ž. Radžius pabrėžė, kad norint nugalėti Maltą, reikės žaisti dar geriau. „Turime dar rezervų, į komandą sugrįš keletas užsienyje žaidžiančių regbininkų. Maltos rinktinės pagrindą sudaro Anglijos pilietybes turintys žaidėjai. 80 proc. komandos sudaro Anglijoje žaidžiantys regbininkai. Matėme, kad jie Pietų konferencijoje triuškino visus varžovus. Laukia geros rungtynės“, – pabrėžė Ž. Radžius. 