Šiaurės Korėjos atstovo Chang Ungo tapo naujausiu ženklu, kad tarp abiejų Korėjos pusiasalio valstybių tvyranti didžiulė įtampa gali sumažėti. Ankstesnę dieną abi šalys susitarė ateinančią savaitę surengti retas derybas. Be to, Seulas ir Vašingtonas paskelbė atidėsiantys Pchenjanui įtūžį keliančias bendras karines pratybas. „Kyodo“ nurodė, kad Chang Ungas šį trumpą komentarą žurnalistams pateikė atskridęs į Pekino tarptautinį oro uostą. Agentūra nurodė, kad pareigūnas veikiausiai ten užsuko pakeliui į Šveicariją, kur yra TOK būstinė. Ji citavo neįvardytus šaltinius, sakiusius, kad tikėtinas šios kelionės tikslas – aptarti su TOK Šiaurės Korėjos galimybes dalyvauti Pjongčango olimpiadoje. Šiaurės Korėjos lyderis Kim Jong Unas savo Naujųjų metų kalboje pareiškė, kad jo šalis linki sėkmės olimpinėms žaidynėms, vyksiančioms vasario 9–25 dienomis, ir kad Pchenjanas svarstys galimybę pasiųsti į jas savo delegaciją. Korėjos pusiasalis yra nuo 1953 metais paliaubomis pasibaigusio karo padalytas Demilitarizuotosios zonos – vienos labiausiai įtvirtintų sienų pasaulyje. Seulas ir olimpiados organizatoriai pageidauja, kad Šiaurės Korėja dalyvautų žaidynėse. Tikimasi, kad tokiu būdu būtų galima išvengti dar didesnio padėties pablogėjimo Korėjos pusiasalyje, kylančio iš Kim Jong Uno konfrontacijos su pasauliu dėl Pchenjano vykdomų branduolinių ginklų ir raketų programų. Pastaraisiais mėnesiais Šiaurės Korėja surengė daug raketų bandymų ir susprogdino šeštąjį, iki šiol galingiausią savo užtaisą. Jungtinės Tautos atsakė griežtindamos sankcijas už tokią veiklą draudžiančių rezoliucijų pažeidimus. Įtampą regione taip pat didino apsižodžiavimai ir įžeidimai tarp Kim Jong Uno ir JAV prezidento Donaldo Trumpo. Vis dėlto po Naujųjų metų abiejų nesutariančių stovyklų tonas pastebimai sušvelnėjo. Seulas palankiai reagavo į Kim Jong Uno užuominas apie galimą dalyvavimą olimpiadoje. Abi Korėjos šią savaitę taip pat atkūrė nuo 2016 metų neveikusią tiesioginę ryšio liniją ir sutiko ateinančią savaitę surengti aukšto lygio derybas – pirmąsias nuo 2015 metų. Prognozuojama, kad per tas derybas dėmesys bus sutelktas į įvairius klausimus, tarp jų – Šiaurės Korėjos dalyvavimą olimpiadoje.