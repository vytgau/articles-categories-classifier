Po burtų traukimo ceremonijos vilniečiai pateko į C grupę kartu su rumunų Bakeu „Golden Boys“, latvių Rygos „JakoSport“ ir bulgarų „HP Sofia“ klubais. Pirmosiose rungtynėse penktadienio rytą „El Dorado“ susikovė su gerai pažįstama „JakoSport“ ekipa. MFL čempionai šiame mače pasižymėjo brandžiu žaidimu ir iškovojo pergalę rezultatu 4:1 (3:0). Lietuviai žaidė be įtampos, atliko daug kombinacijų, žaidėjai stengdavosi staigiai įbėgti į varžovų zoną. Latviai tokios aktyvios taktikos nesitikėjo ir buvo nemaloniai nustebinti. Dar bent kartą varžovus gelbėjo vartininkas, sykį į vartus skriejantį kamuolį išmušė gynėjas. Pirmame kėlinyje du įvarčius įmušė Edvinas Mučinis (6 ir 17 min.), vieną - Deivydas Piliukaitis (12 min.). Iš karto po pertraukos latviai rezultatą sušvelnino (23 min.), bet kėlinio viduryje „El Dorado“ pranašumą atstatė Rokas Rusys (31 min.). „Pirmame kėlinyje nusprendėme spausti varžovus, o jiems klystant, baudėme už klaidas. Po pertraukos latviai sušvelnino santykį ir bandė perimti iniciatyvą, bet ketvirtas mūsų įvartis galutinai panaikino intrigą“, - pasakojo „El Dorado“ žaidėjas Darius Pupliauskas. Antrosiose dienos rungtynėse „El Dorado“ nepasisekė - jie 0:1 pralaimėjo „HP Sofia“ ekipai. Jau 10 min. bulgarai pelnė įvartį, kuris, kaip vėliau paaiškėjo, buvo lemtingas. Išsiveržę į priekį, Sofijos komandos žaidėjai didesnį dėmesį skyrė gynybai. Lietuviai, negalėdami jos pralaužti, dažnai bandė laimę individualiais prasiveržimais. Nors kelias progas vilniečiai susikūrė, tačiau smūgiuojant į vartus pritrūko tikslumo. Po pirmosios varžybų dienos C grupės lydere tapo Bakeu „Golden Boys“ ekipa. Rumunai 4:1 įveikė bulgarus ir 3:1 - latvius. Šeštadienį „El Dorado“ susitiks su „Golden Boys“ ekipa. Šios rungtynės lems, ar vilniečiai pateks į atkrintamąsias varžybas.