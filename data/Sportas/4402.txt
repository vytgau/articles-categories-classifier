Renginys vyko itin vaizdingoje vietoje – Kauno marių „Žalgirio“ jachtklubo prieplaukoje ir Pažaislio parke. Kaip pastebi organizatoriai, dalyviai galėjo mėgautis ne tik vaizdingu maršrutu, bet ir puikiu oru. „Puikus oras, graži vieta, daug linksmų ir sportiškų žmonių. Pradėjus organizuoti šį renginį, nesitikėjome tokio susidomėjimo ir teko dar prieš renginį stabdyti registraciją. Tikimės, kad padėjome ne vienam dalyviui parodyti, koks įdomus gali būti šis sportas ir juos dar sutiksime triatlono varžybose ne kartą“, - sakė renginio organizatorius Dovydas Valiuška. Dalyviai išklausę organizatorių instruktažo ir supažindinti su taisyklėmis stojo prie starto. Į 19 laipsnių šilumos Kauno marių vandenį visi dalyviai šoko vienu kartu. Įveikę distanciją, tarp jachtų ir katerių dalyviai persėdo ant dviračių ir pasileido į 10 km kelionę Pažaislio parku. Grįžę jie dar turėjo įveikti 2,5 km pamario takais. Pirmi finišą pasiekė estafetės dalyviai. Geriausiu laiku atbėgo komanda „S-sportas“ (31:17). Antri trasą įveikė „Colibri Cycling team“ komanda (32:36). Vienas iš šios komandos narių užsiminė, kad jiems tai pirmas triatlonas ir yra tikrai patenkinti savo rezultatu. Komandos nariai tiesiog pasiskirstė pagal tai ką geriausiai sugebame. Rezultatas pasiteisino. Treti estafetę įveikė „Dviratai-Daistatus“ komanda (32:48). Viso trasą įveikė 15 komandų po 3 dalyvius. Individualioje įskaitoje pirmas finišo liniją kirto Kasparas Žiūraitis (35:55). Sportininkas tikino, kad tai bene pirmas jo laimėjimas šioje sporto šakoje, nors triatlonai jam nėra naujiena. „Dalyvavau Trakuose, kitą savaitgalį dalyvausiu Jonavoje. Turiu minčių jau ir apie IRONMAN lygio varžybas. Bet visgi ir „Tri-Fun“ nebuvo taip lengva. Čia reikia trumpas distancijas maksimaliu greičiu spausti ir reikia greičio, o ne tiek ištvermės“, - pasakojo K. Žiūraitis. Sportininkas pastebėjo, kad trasa buvo gana smagi. Nors dviračių trasoje buvo kiek ankšta ir keletas pavojingų vietų, reikalaujančių didesnio dėmesio, bet jam patiko bėgimo dalis, su keletu kalnelių ir vaizdingu peizažu. Moterų įskaitoje pirma finišavo „Kauno maratono klubo“ maratonininkė Monika Juodeškaitė (36:44). Ji triatlono rungtį pirmą kartą išbandė vos prieš keletą savaičių Trakuose. Viena iš stipriausių Lietuvos bėgikių tikino, kad varžybose buvo smagu dalyvauti, o trasa nenuobodi. Visgi teko pasitelkti savo įgūdžius dviračių trasoje. Rezultatai: Vyrai: 1. Kasparas Žiūraitis – 32:56 2. Andrius Dapkevičius – 33:34 3. Gediminas Linkus – 35:02 Moterys: 1. Monika Juodeškaitė – 36:44 2. Teklė Emilija Gvildytė – 41:41 3. Aistė Traubienė – 43:29 Komandos: 1. „S-sportas“ – 31:17 2. „Colibri Cycling team“ – 32:36 3. „Dviratai-Daistatus“ – 32:48