Vakar vykusiame turnyro atidaryme lietuviai 1:13 nusileido Latvijos klubų rinktinei, o estai 1:2 patyrė skaudų pralaimėjimą švedų klubui „Hammarby IF“. Rungtynės lietuviams prasidėjo puikiai – sužaidus vos kiek daugiau nei dvi minutes Edgaras Rybakovas (2:03) tiksliu smūgiu išvedė Lietuvos rinktinę į priekį – 1:0. Greitas įvartis lietuviams nei kiek nepalengvino darbo. Lukas Žukauskas ir Ilja Četvertakas vienas po kito pažeidė taisykles ir lietuviai keturias minutes iš eilės gynėsi keturiese prieš penkis. Puikiai dirbęs vartininkas Simas Baltrūnas atrėmė visus varžovų smūgius, o netrukus jau lietuviai įgavo kiekybinį pranašumą. Estai tris kartus iš eilės pažeidė taisykles, tačiau nors lietuviai ir dažnai smūgiuodavo į estų vartus, bet daugumoje žaisti sekėsi prastai – kėlinys pasibaigė Lietuvos rinktinei pirmaujant rezultatu 1:0. Antrąjį kėlinį estai pradėjo maksimaliu spaudimu, tačiau lietuviai kantriai dirbo gynyboje ir retsykiais išskubėdavo į greitas atakas. Net tris puikius smūgius atliko Aivaras Bendžius, tačiau visus juos atrėmė estų vartininkas. Antrame kėlinyje komandos žaidė kur kas drausmingiau ir bendrai surinko tik 6 baudos minutes (lietuviai – 2, estai – 4). Kėliniui persiritus į antrą pusė, Ilja Četvertakas kantriai išlaukė Aivaro Bendžiaus (35:42), kuris gražiu smūgiu iš arti padidino lietuvių pranašumą iki dviejų – 2:0. Deja, tačiau ilgai padidėjusia persvara džiaugtis nepavyko – Maksimas Simonivas (36:12) pelnė pirmąjį estų įvartį ir sumažino šeimininkų deficitą iki buvusio – 1:2. Trečiojo kėlinio pradžioje estas Andresas Kato (40:40) pradžiugino vietos sirgalius, kai greitu įvarčiu išlygino rezultatą – 2:2. Netrukus abiejų komandų žaidėjai įsivėlė į grubią kovą ir vienas po kito pažeidinėjo taisykles. Ilgą laiką komandos žaidė tryse prieš tris, tačiau nei vieni, nei kiti, nepasižymėjo. Puikią progą turėjo Danielius Nomanovas, tačiau vieną prieš vartininką atsidūrusį lietuvį pargriovė estų gynėjas, o teisėjas skyrė tik 2 baudos minutes. Baudos minučių audra baigėsi tik kėliniui persiritus į antrą pusę. Tiek lietuviai, tiek estai susikurdavo pavojingas progas, tačiau abiejų komandų vartininkai patikimai gynė vartus. Visgi likus žaisti mažiau nei dviems minutėms, estas Silveris Kerna (58:07) įmušė trečią šeimininkų įvartį ir išvedė Estijos rinktinę į priekį – 3:2. Lietuvos rinktinės trenerių štabas vartininką S. Baltrūną pakeitė šeštuoju aikštės žaidėju, o lietuviai pavojingai atakavo, tačiau išlyginamojo įvarčio pelnyti taip ir nepavyko. Šiose rungtynėse lietuviai užsidirbo 11 pašalinimų (22 baudos minutės), o estai – 10 (20 baudos minučių). Visas rungtynes lietuvių vartus gynė S. Baltrūnas.   Abi rinktinės šiose rungtynėse turėjo rimtų netekčių. Turnyro organizacinis komitetas, sudarytas iš visų šalių federacijų prezidentų nutarė, kad gerbiant ledo riutlį, teisėjus ir patį renginį, pirmuose susitikimuose iš aikštės už taisyklių pažeidimus pašalinti Paulius Gintautas (Lietuva) ir Andrejus Makrovas (Estija) turės praleisti šios dienos susitikimą. P.Gintautas už smūgį keliu iš aikštės buvo pašalintas 55-ą susitikimo su Latvija minutę, tuo tarpu už nesportišką elgesį A.Makrovas aikštelę paliko 46-ą susitikimo su švedais minutę. Estijos komanda į šį turnyrą atsivežė net 27 ledo ritulininkus, iš kurių tik aštuoni žaidžia savo šalies čempionate. Visi kiti yra legionieriai, kurie daugiausiai rungtyniauja žemesnėse Švedijos ir Suomijos lygose. Už Estijos rinktinės vairo stovi Graikijos ir Kanados pilietybę turintis 32-ejų metų specialistas Spirosas Anastas, kuris taip pat yra ir Estijos aštuoniolikmečių bei dvidešimtmečių treneris. Lietuvos rinktinės vyriausiasis treneris Berndas Haakė prieš susitikimą išskyrė tris estų lyderius – ilgamečius rinktinės žaidėjus Aleksandrą Kuznetsovą ir A.Makrovą bei 25-erių metų puolėją Arturą Fedoruką, kuriam tai bus trečiasis turnyras atstovaujant Estijos rinktinę. „CORWNS Baltic Challenge Cup 2017“ turnyre be Lietuvos ir Latvijos komandų taip pat žaidžia Estijos rinktinė bei Švedijos pirmos lygios (trečios pagal pajėgumą) „Hammarby IF“ klubas. Baltijos šalys šį turnyrą nutarė rengti tris kartus per metus, o šalis organizatorė be trijų privalomų valstybių savo nuožiūra kviečiasi ir ketvirtą dalyvę. Antrasis „CROWNS Baltic Challenge Cup“ turnyras įvyks lapkričio 10-12 dienomis Klaipėdoje, „Švyturio“ arenoje. Uostamiestyje pirmą kartą su Lietuvos rinktinės marškinėliais ant ledo pasirodys ir legendinis ledo ritulininkas Darius Kasparaitis. Trečiasis šio sezono turnyras įvyks 2018 m. vasario 16-18 dienomis Latvijoje, kur ir paaiškės pirmasis „CROWNS Baltic Challenge Cup“ nugalėtojas. Per visus tris etapus, į turnyrinę lentelę bus įskaitomi tik trijų Baltijos valstybių rinktinių tarpusavio rungtynių rezultatai ir surinkti taškai. Kiekvieno iš etapų komandos nugalėtojos bus apdovanotos organizatorių įsteigtais prizais, taip pat bus renkami kiekvieno turnyro trijų geriausių pozicijų žaidėjai. Estijos ledo ritulio federacijos inicijuotas Baltijos iššūkio taurės turnyras jau vyko 2016-ų metų lapkričio mėnesį. Tą kartą bandomajame turnyre nugalėjo Latvijos čempionato klubų rinktinė, kuri 4:2 įveikė estus ir 7:2 – lietuvius. Antri liko šeimininkai, 3:2 įveikę Lietuvos rinktinę.