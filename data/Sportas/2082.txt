Legendiniam krepšinio klubui ir „Žalgirio“ arenai vadovaujančiam P. Motiejūnui buvo įteikta skulptoriaus Kęstučio Musteikio specialiai apdovanojimams sukurta granito statulėlė. Atsiimdamas apdovanojimą, P. Motiejūnas džiaugėsi tuo, jog Lietuvoje atsiranda progų skirtingų sporto šakų atstovams susirinkti kartu ir pasidžiaugti vieniems už kitus bei dėkojo savo „puikioms komandoms, tiek aikštėje, tiek ir biure“. Iškilmingos ceremonijos metu originalios statulėlės įteiktos ir kitiems aštuoniems Lietuvos sporto vadybos apdovanojimų laimėtojams. Antrus metus Lietuvos sporto federacijų sąjungos (LSFS) rengiamuose apdovanojimuose įvertinti „Metų sporto iniciatyva“, „Metų sporto miestas“, „Metų sporto infrastruktūros objektas“, „Metų žiniasklaidos priemonė“, „Metų sporto komunikacija“, „Metų sporto renginys“, „Metų sporto federacija“. Į „Pirklių klube“ surengtą ceremoniją susirinkusius šalies sporto bendruomenės atstovus sveikino LSFS prezidentas Rimantas Kveselaitis, Švietimo ir mokslo ministerijos kancleris Tomas Daukantas, Seimo jaunimo ir sporto reikalų komisijos pirmininkas Kęstutis Smirnovas bei Kūno kultūros ir sporto departamento generalinis direktorius Edis Urbanavičius. Metų sporto federacijos titulas atiteko Lietuvos lengvosios atletikos federacijai, metų renginiu pripažintas vasarą Vilniuje vykęs šiuolaikinės penkiakovės pasaulio taurės finalas. Itin sudėtingas renginys pirmą kartą istorijoje suteikė progą Lietuvos sporto gerbėjams stebėti geriausių pasaulio penkiakovininkų varžybas ir savo akimis išvysti dėl prestižinio titulo besivaržančius Laurą Asadauskaitę, Liną Batulevičiūtę, Ievą Serapinaitę ir Justiną Kinderį. Apdovanojimas už geriausią šių metų sporto komunikaciją atiteko pasaulio orientavimosi kalnų dviračiais čempionatui, vykusiam Vilniuje. Lietuvos sporto žurnalistų federacijos prezidento Tautvydo Vencevičiaus teigimu, sudėtinga lyginti reguliarią nuolatinę sporto komunikaciją su vieno renginio komunikacija, tačiau šios, neolimpinės sporto šakos, varžybos buvo nušviestos nepriekaištingai. Už profesionalų sporto naujienų skleidimą metų žiniasklaidos priemone pripažintas portalas 15min.lt. Metų sporto miestu Lietuvos sporto vadybos apdovanojimuose paskelbtas Kaunas. Antrasis Lietuvos miestas, kurio savivaldybė stipriai prisideda prie to, kad Kaune vyktų tarptautiniai sporto renginiai, 2017-aisiais sukvietė daugiau kaip 6800 sportininkų iš daugiau nei penkių dešimčių įvairių pasaulio šalių. Metų sporto infrastruktūros objektu šiemet tapo naujoji Jonavos sporto arena - modernus daugiafunkcis kompleksas, pritaikomas krepšiniui, salės futbolui, tinkliniui, rankiniui, boksui, dziudo, stalo tenisui, badmintonui, gimnastikai, sportiniams šokiams ir kitoms sporto šakoms apdovanojimuose nurungė privačiomis lėšomis vystomus „Royal“ bokso klubą ir Vilniaus „Fanų“ stadioną. Apdovanojimas už metų sporto iniciatyvą atiteko Aidui Ardzijauskui – ultramaratonininkas, šiuo metu esantis Ispanijoje, tokio įvertinimo susilaukė nusprendęs Lietuvos nepriklausomybės atkūrimo šimtmetį paminėti 100 dienų bėgimu nuo Dakaro iki Vilniaus. Kasdien nubėgdamas po du maratonus atitinkantį atstumą, 8000 km kelią Aidas tikisi įveikti iki 2018 m. vasario 16-osios. Bėgikas, už įvertinimą dėkojęs vaizdo įraše, šiandien kaip tik pasiekė pusiaukelę – įveikė 4000 km. Tarp įvertinimų – ir apdovanojimas „Už viso gyvenimo nuopelnus“. Jį speciali Lietuvos sporto apdovanojimų komisija, sudaryta iš LSFS viceprezidento Romo Vitkausko, generalinės sekretorės Agnės Vanagienės, Sporto vadybos asociacijos įkūrėjo Tomo Karpavičiaus, Lietuvos tautinio olimpinio komiteto atstovo Algimanto Gudiškio, advokatų profesinės bendrijos „IUSTUM“ advokato Laimono Pivoro, Lietuvos sportinių šokių federacijos garbės prezidento Česlovo Norvaišos ir Lietuvos sporto žurnalistų federacijos prezidento Tautvydo Vencevičiaus, skyrė Lietuvos šiuolaikinės penkiakovės federacijos generaliniam sekretoriui Viačeslavui Kalininui.