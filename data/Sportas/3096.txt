Paskutiniame šių metų Šiaulių regbio derbyje sausakimšame Zoknių stadione „Vairas-Kalvis“ sužaidė lygiosiomis 23:23 (13:11) su čempiono titulą praradusiu Šiaulių „Baltrex-Šiaulių“ klubu. Atkakliose rungtynėse netrūko kietos kovos. Net keturi „Vairo-Kalvio“ žaidėjai – Daivaras Jonaitis, Tomas Stungys, Justinas Urbonas ir Modestas Bekeris nubausti geltonomis kortelėmis. „Baltrex-Šiauliai“ rezultatą sugebėjo išlyginti 79-ąją min. „Vairui-Kalviui“ 13 taškų pelnė Donatas Vilimavičius, po 5 – Mindaugas Misevičius ir Justinas Urbonas. „Baltrex-Šiaulių“ ekipoje 8 taškais pasižymėjo Armandas Kalinauskas, 5 – Vaidotas Gaubas, Raimondas Vinkšna ir Julius Sutkus. Šiai komandai negalėjo padėti du lyderiai – Vytaras Bloškys ir Žygimantas Radžius. „Žaidimas buvo prastas. Koją pakišo tai, kad buvo sunku psichologiškai nusiteikti, bet mes kaip visada iš prastesnių situacijų pasimokome ir pasidarome išvadas, – kalbėjo „Vairo-Kalvio“ treneris Gediminas Marcišauskas. – Džiaugiuosi pergale „Top“ lygoje. Esu dėkingas kiekvienam komandos žaidėjui, treneriams, šeimoms, rėmėjams ir visiems, kurie mumis tikėjo ir palaikė. Galų gale grįžome į pergalių kėlią. Dar turime paskutines rungtynes Kaune. Jas turėsime sužaisti, tačiau niekas jau netrukdys žaidėjams švęsti pergalės“.   „Galėjome ir laimėti šias rungtynes. Man, kaip treneriui, norėjosi, jog žaidėjai patikėtų, kad gali pelnyti taškus paskutinės atakos metu. Labai džiaugiuosi, kad mes ir be lyderių sugebėjome parodyti gerą žaidimą. Tik norėtųsi, kad už grubų žaidimą būtų skiriamos griežtesnės bausmės, o ne tik geltonos kortelės. Geltonos kortelės neatstoja sutraumuotų žaidėjų. Lygiųjų mums užtenka norint pakovoti dėl antros vietos. Žinoma, mums dar būtina laimėti prieš Kekavos ekipą kitą savaitgalį ir tikėtis „Žalgirio“ pralaimėjimo, – teigė „Baltrex-Šiaulių“ treneris Edmundas Ščavinskas. – Mūsų klubas turi užauginęs daug žaidėjų, kurie rungtyniauja Europos lygose. Iš vienos pusės džiugu dėl to, iš kitos – liūdna, nes jie ne visada gali padėti mūsų ekipai. Kai surenkame visą stipriausią komandą, tuomet galime žaisti dar geriau“. 2015 metais įkurtos „Top“ lygos turnyre „Vairas-Kalvis“ triumfavo pirmą kartą. Prieš tai dvejus metus nugalėtojų taurę į viršų kėlė „Baltrex-Šiaulių“ regbininkai. Kitose rungtynėse svarbią pergalę iškovojo ir antrąją vietą susigrąžino Kauno „Žalgirio“ regbininkai. Jie išvykoje 24:5 (17:5) nugalėjo autsaiderę Kekavos „Transact Pro-Miesnieki“ (Latvija) ekipą ir pirmą kartą užsitikrino „Top“ lygos medalius. „Žalgiriui“ 10 taškų pelnė Kasparas Krasauskas, 9 – Dainius Tamoliūnas, 5 – Domantas Tautkus. Turnyro lentelė (vieta, komanda, rungtynės, pergalės, lygiosios, pralaimėjimai, taškai): 1. Šiaulių „Vairas-Kalvis“ 5 4 1 0 9 2. Kauno „Žalgiris“ 5 3 0 2 6 3. Šiaulių „Baltrex-Šiauliai“ 5 2 1 2 5 4. Kekavos „Transact Pro-Miesnieki“ 5 0 0 5 0 Kitą savaitgalį vyks dvejos rungtynės, po kurių paaiškės, kas užims antrąją, o kas – trečiąją vietas. „Žalgirio“ regbininkai namuose priims „Vairą-Kalvį“, o „Baltrex-Šiauliai“ – Kekavos ekipą.