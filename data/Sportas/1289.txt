D. Dzindzaletaitė nušoko 14 m 13 cm bei 15 cm pagerino sau pačiai nuo 2014 metų priklausiusį rekordą, o M. Morauskaitė 400 m įveikė per 53,21 sek. bei 0,26 sek. pranoko prieš aštuonerius metus Eglės Balčiūnaitės užfiksuotą laiką. „Pirma mintis atėjusi į galvą – negali būti, nesąmonė, gal yra pusės sekundės paklaida. Atsisėdau ant žemės pamačiusi tą laiką, susikaupė ašaros, – apie pirmas akimirkas tapus rekordininke pasakojo M. Morauskaitė. – Net nežinojau, koks yra Lietuvos rekordas, neturėjau tokios siekio. Tiesiog su treneriu ruošiamės ir akcentuojame vasarą, tad kai pasakė, jog tai yra ir rekordas, iš viso „vau“ buvo“. Kovą Birmingame (Didžioji Britanija) vyksiančio pasaulio uždarų patalpų čempionato Lietuvos bėgike net neturėjo planuose. Iki 400 m rungties normatyvo sportininkei pritrūko vos 0,06 sek. Normatyvus vykdyti galima dar savaitę. „Su Ispanijos trišuolininke Fatima Diame kaip tik juokavome, kad jei įvykdyčiau pasaulio čempionato normatyvą, dar reikėtų treniruotis iki kovo mėnesio. Ji linkėjo, kad įvykdyčiau ir tektų tą daryti. Visai norėtųsi normatyvo, bet iš dalies būtų ir baisu“, – sakė Ispanijoje besitreniruojanti bėgikė. Po varžybų rekordininkėms privalomą dopingo kontrolę atlikusiai M. Morauskaitei dabar priklauso net 10 įvairių amžiaus grupių Lietuvos rekordų – keturi uždarose patalpose bei šeši stadione. „Suaugusiųjų rekordo įvykdymas reiškia, kad išaugau iš vaikų amžiaus ir vis dar augu“, – džiaugėsi M. Morauskaitė. Mažiau džiaugsmo savo pasiekimu rodė D. Dzindzaletaitė. Net ir pasiekusi šalies rekordą, lietuvė nebuvo iki galo patenkinta, savo pasirodymą varžybose ji įvertino aštuonetu. „Čia buvo mano antros sezono varžybos, pirmos man visada būna prisvilęs blynas, o antrose pasirodau daug geriau. Jau daug laiko praėjo po vaikelio gimimo, jaučiuosi daug stipresnė. Esu laiminga, bet ne nustebusi. Šiandien save iš dešimties balų vertinčiau aštuonetui. Planas yra kuo greičiau padaryti pasaulio čempionato normatyvą“, – aiškino D. Dzindzaletaitė. Moterų trišuolio rungties normatyvas – 14 m 30 cm. Lietuvos sportininkei tektų šokti toliau nei ji yra skriejusi ne tik uždarose patalpose, bet ir stadione (14 m 23 cm). „Manau, tikrai būsiu geros sportinės formos kitą savaitę Lietuvos čempionate ir padarysiu viską geriausią ten. Tikslas yra būti geriausios formos Lietuvos čempionate ir dar geresnėje – pasaulio čempionate“, – sakė 2015 metais Europos jaunimo (iki 23 metų) čempione tapusi D. Dzindzaletaitė. Beje, D. Dzindzaletaitė ir M. Morauskaitė ilgą laiką kartu treniravosi bei gyveno Ispanijoje. Pastaruoju metu trišuolininkė pluša Didžiojoje Britanijoje. „Esame labai geros draugės – ir gyvenusios kartu, ir džiaugusios kartu, ir verkusios kartu. Labai smagu, kad galime pasidalinti švente tą pačią dieną. Esu labai laiminga už Modestą, ji labai daug stengiasi ir žinau, kaip tai jai svarbu“, – džiaugėsi D. Dzindzaletaitė. Lietuvos čempionatas vyks vasario 16-17 dienomis Klaipėdoje.