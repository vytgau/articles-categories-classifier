24-ąją Lietuvos čempionato lyderių akistatos minutę L.Klimavičius išmušė kamuolį, tačiau įsibėgėjęs „Sūduvos“ puolėjas Karolis Laukžemis įsirėžė į žalgirietį ir privertė šį skausmo kupinu veidu sukniubti ant vejos. Įdomu tai, kad rungtynėms teisėjavę arbitrai iš Šiaurės Airijos net neužfiksavo Marijampolės ekipos žaidėjo pražangos. Nepaisant to, L. Klimavičius parodė charakterį ir užbaigė rungtynes be keitimo. „Linui Klimavičiui buvo nustatytas kairiojo kelio šoninio išorinio raiščio 2–3 laipsnio plyšimas. Operacijos futbolininkui neprireiks, jam skirtas konservatyvus gydymas, šešias savaites teks praleisti su įtvaru. Linas negalės dvi savaites sulenkti kojos. Tokio pobūdžio traumos nedažnai, bet pasitaiko. Anksčiau panašias traumas gydėsi Egidijus Vaitkūnas ir Pavelas Komolovas“, – L. Klimavičiaus situaciją apibendrino „Žalgirio“ vyr. kineziterapeutas Dainius Pavilonis. Šį sezoną visuose turnyruose L. Klimavičius sužaidė 30 rungtynių, iš kurių 29-erias pradėjo starto sudėtyje. Žalgirietis pelnė vieną įvartį, išplėšusį pergalę A lygos mače su „Jonava“, atliko rezultatyvų perdavimą ir užsidirbo 7 geltonas korteles.