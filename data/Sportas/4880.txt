„Šiandien kovėsi lengvų svorio kategorijų atletai. Konkurencija milžiniška, daugiau nei trisdešimt varžovų kiekvienoje svorio kategorijoje, ir atvažiavo geriausi savo šalių atstovai, čempionai. Kovojome pagal savo galimybes. Tikimės daugiau rytoj, kai startuos mūsų rinktinės pagrindas“, - sakė Lietuvos jaunių rinktinės vyriausioji trenerė Rasa Steponaitytė. Pirmąjį Europos dziudo čempionato (U-18) aukso medalį iškovojo Vusala Karimova (-40 kg) iš Azerbaidžiano. Mažutė, nedrąsi mergina apkabinta trenerio sunkiai rinko žodžius ir tik sakė, kad yra labai laiminga. Šis sezonas jai buvo išties įspūdingas – ji net du kartus lipo ant Europos taurės turnyrų nugalėtojų pakylos, kartą dabinosi bronza. „Sunkiausia buvo pusfinalyje. Tačiau laimėjau ir tuo labai džiaugiuosi. Labiausiai dėkoju savo treneriui, kuris yra mano didžiausias įkvėpėjas“, - sakė Ana Viktorija Puljiz iš Kroatijos, tapusi Europos čempione svorio kategorijoje iki 44kg. Jos treneris Dragonas Crnovas įsiterpė: „Ji buvo tobula!“ Viena greičiausiai pasibaigusių finalinių dvikovų buvo vaikinų svorio kategorijoje iki 60 kg. Pergalingai rankas į viršų kėlė Rusijos atstovas, įveikęs priešininką iš Azerbaidžiano vos per 20 sekundžių. „Aš atvažiavau laimėti. Tuo net neabejojau, - šypsojosi auksu pasidabinęs Kazbekas Naguchevas. – Aišku, prieš finalą jaudinausi, tačiau viskas baigėsi taip, kaip norėjau. Dabar laukia pasaulio čempionatas.“ Dar vienas atletas nusitaikęs į pasaulio čempiono titulą – gruzinas Mikheili Bakhbakhashvili. Užtikrintai laimėjęs visas kovas ir švariu metimu finale iškovoję Europos čempiono titulą svorio kategorijoje iki 66 kg. „Dziudo yra mano gyvenimas. Aš kasdien su tuo keliuosi ir guluosi. Daug treniruojuosi, laimėjau šiais metais ne vieną titulą, tad 90 procentų tikėjau pergalė“, - užtikrintai sakė sportininkas. Europos dziudo čempionatas (U-18) vyksta Kaune birželio 29 – liepos 3 dienomis. „Žalgirio“ arenoje varžosi stipriausi dziudo atletai iš 42 šalių. Penktadienį ir šeštadienį atletai varžosi individualiai, o sekmadienį vyks komandinės varžybos. Didžiausias skaičius sportininkų vaikinų tarpe svorio kategorijoje iki 66 kg (37), merginų tarpe svorio kategorijoje iki 63 kg (35). Teisė organizuoti šį prestižinį renginį buvo suteikta įvertinus Lietuvos dziudo federacijos ilgametį darbą organizuojant įvairius tarptautinius turnyrus bei Europos ir pasaulio dziudo taurės etapus. „Dėkoju Lietuvos dziudo federacijai ir prezidentui, mano geram draugui, Vigmantui Sinkevičiui, už puikiai suorganizuotą renginį. Toks čempionatas vyksta pirmą kartą Lietuvos istorijoje ir aš dėkingas už tikrai labai gerą darbą“, - skelbdamas Europos dziudo čempionatą atidarytu sakė Europos dziudo sąjungos prezidentas Sergejus Soloveičikas. 