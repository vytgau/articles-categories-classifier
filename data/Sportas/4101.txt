Prieš savaitę namuose 2:1 varžovus įveikusių „Trakų“ reikalai Strumicoje, kur namų rungtynes tarptautiniuose turnyruose žaidžia „Shkendija“, kepinant 38 laipsnių karščiui pašlijo jau pirmame kėlinyje. 29-ą min. įvarčių sąskaitą galingu tolimu šūviu atidarė Besartas Ibraimi, o prieš pertrauką į nokdauną lietuvius pasiuntė „Shkendija“ kapitonas Feranas Hasani, preciziškai tiksliai realizavęs baudos smūgį iš daugiau nei 20 m. Kiek atsipūtę ir spaudžiami nepalankaus rezultato trakiškiai antrame kėlinyje ėmė dažniau svečiuotis oponentų aikštės pusėje. Bet jų pastangos didele grėsme nevirto: per visą mačą svečiai atliko vienintelį smūgį į Makedonijos ekipos vartų plotą ir nekėlė nė vieno kampinio. O 72 min. antrą kartą turnyre iš aikštės buvo išvytas „Trakų“ kapitonas Arūnas Klimavičius, neleistinai nutraukęs pavojingą priešininkų ataką ir prieš save išvydęs antrą geltoną kortelę. Makedonijos albanų klubas mačo pabaigoje pasinaudojo lietuvių netektimi ir sukūrė dar kelias puikias progas, kurių paskutinę 88-ą min. įvarčiu pavertė F. Hasani. Ваш браузер не поддерживает iframe. Primename, kad pirmame Europos lygos atrankos etape „Trakai“ bendru rezultatu 3:1 įveikė Perto „St. Johnstone“ (Škotija), antrame po 11 m baudinių serijos pašalino IFK „Norrkoping“ (Švedija). Taip toli Europos taurių turnyruose „Trakai“ dar nebuvo nukeliavę. Ketvirtame ir paskutiniame etape Lietuvos garbę gins „Sūduvos“ futbolininkai, sensacingai bendru rezultatu 4:1 iš kovos išmetę „Sion“ (Šveicarija) klubą. Suvalkiečiai pakartojo Vilniaus „Žalgirio“ žygį 2013-aisiais, kuomet sostinės ekipa taip pat įveikė tris priešininkus Europos lygos kvalifikacijoje. Kiti „Sūduvos“ varžovai paaiškės penktadienį ištraukus burtus. Rezultatas „Shkendija“ 3 – 0 „Trakai“ 29' [1 – 0] Besartas Ibraimi 42' [2 – 0] Feranas Hasani 88' [3 – 0] Feranas Hasani 72' pašalintas Arūnas Klimavičius („Trakai“)