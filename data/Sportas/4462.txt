„Mes suprantame, kad bus labai sunku, tačiau komandos nusiteikimas yra vienas – laimėti. Tikiu, kad to nori ir visa Lietuvos futbolo visuomenė, kuri dėl to ketvirtadienį bus stadione. Norime pajusti tą pačią atmosferą, kuri lydėjo su škotais. Norime, padaryti šventę ir ja pasidalinti su jumis kartu. Tik su jūsų kiekvieno pagalba galime pakelti Lietuvos futbolą“, – kalbėjo birželio 30 – ąją 36 – ąjį gimtadienį atšventęs Deividas Česnauskis. Praėjusį ketvirtadienį Noršiopinge „Trakai“ 1:2 pralaimėjo pirmąsias tarpusavio rungtynes, kai itin sunkiai pradėję rungtynes, jie praleido du įvarčius, tačiau nenuleido rankų ir išlyginę žaidimą, skirtumą sušvelnino. „Švedai nuo pirmųjų minučių pradėjo mus spausti ir mes iškritome iš ritmo. Tačiau po Maksimo įvarčio parodėme, kad galime būti pajėgūs. Esu tikras, kad namų rungtynėse ir mes būsime visai kitokie. Kitokio pasirinkimo mes neturime“, – dėstė D.Česnauskis. „Trakų“ – „Norrkoping“ poros nugalėtojai trečiajame atrankos etape susikaus su Makedonijos arba Suomijos ekipomis. „Ar pasisekė su burtais, galėsime kalbėti tada, kai baigsis serija su „Norrkoping“. Kol kas nėra prasmės. Šiuo metu žymiai svarbiau yra koncentruotis į ketvirtadienį. Komanda tai supranta“, – sakė „Trakų“ veteranas. Atsakomosiose rungtynėse riteriams jau galės atstovauti pirmąjį susitikimą dėl diskvalifikacijos praleidęs Arūnas Klimavičus. Situacija dėl Igno Plūko paaiškės artimiausiu metu. Bilietai į rungtynes vis dar kainuoja tik nuo 7 eurų.