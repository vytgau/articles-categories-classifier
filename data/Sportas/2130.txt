Metų dviratininke antrą kartą iš eilės tapusi S. Krupeckaitė gavo 1019 sporto gerbėjų balsų (37 proc.). Antrą vietą užėmė šio sezono pasaulio treko taurės varžybų pirmo etapo bronzos medalio laimėtoja Olivija Baleišytė, gavusi 975 balsus (35 proc.). Trečioje vietoje – Lietuvos plento grupinių lenktynių čempionė Daiva Tušlaitė. Jai atiteko 384 balsai (14 proc.). Geriausią dviratininkę per septynias dienas rinko 2782 sporto gerbėjai. S. Krupeckaitė šiemet Europos treko čempionato keirino rungtyje iškovojo sidabro medalį, o sprinto rungtyje buvo aštunta. Pasaulio čempionate užėmė ketvirtą (sprintas) ir šeštą (keirinas) vietas, 2017-2018 metų pasaulio taurės varžybų antro etapo keirine buvo ketvirta, o ketvirto etapo sprinte – penkta. Komandų sprinte (kartu su Migle Marozaite) Europos čempionate užėmė šeštą, o pasaulio taurės varžybų pirmame ir antrame etapuose – atitinkamai ketvirtą ir penktą vietas. Geriausiu šalies dviratininku išrinktas G. Bagdonas iš Prancūzijos komandos „Ag2r La Mondiale“ gavo 951 balsą (36 proc.). Antrą vietą užėmė daugiadienių lenktynių „4 Jours de Dunkerque“ (Prancūzija, UCI HC kat.) penkto etapo nugalėtojas ir Lietuvos pavienio starto ir grupinių lenktynių čempionas Ignatas Konovalovas (702 balsai, 26 proc.), o trečią – 2015 ir 2016 metų geriausias šalies dviratininkas Ramūnas Navardauskas (689 balsai, 26 proc.), kuris šiemet laimėjo daugiadienių lenktynių „Vuelta Ciclista a la Provincia de San Juan“ (Argentina, UCI I kat.) trečią etapą. Geriausią dviratininką rinko 2675 sporto gerbėjai. G. Bagdonas šiemet UCI kategoriją turinčiose lenktynėse 12 kartų pateko į 20-uką, tapo Lietuvos grupinių ir pavienio starto lenktynių vicečempionu, daugiadienių lenktynių „Tour du Poitou Charentes“ (Prancūzija, UCI I kategorija) bendrojoje įskaitoje buvo aštuntas, Europos čempionate užėmė 17-ą (pavienio starto lenktynės) ir 32-ą (grupinės lenktynės) vietas bei pelnė 159 pasaulio reitingo taškus. Kylančios žvaigždės nominacijoje nugalėjusi A. Gedraitytė gavo 1368 balsus (35 proc.). Antra liko Arūnė Savičiūtė (1023 balsai, 26 proc.), o trečias – Denas Masiulis (538 balsai, 14 proc.). Už jaunuosius dviratininkus balsavo 3941 sporto gerbėjas. 16-metė A. Gedraitytė šiemet Europos jaunimo olimpinio festivalio pavienio starto lenktynėse užėmė ketvirtą, o grupinėse lenktynėse – 13-ą vietas, jaunučių ir jaunių varžybose Belgijoje bei Lenkijoje aštuonis kartus tapo nugalėtoja, Lietuvos čempionato jaunių pavienio starto lenktynėse iškovojo aukso, o grupinėse lenktynėse – sidabro medalius. Laureatai bus apdovanoti per kitų metų sausio 10-12 dienomis Panevėžyje vyksiantį Lietuvos dviračių treko daugiakovės, skrečo ir komandų lenktynių čempionatą Panevėžyje. Geriausia 2016 metų Lietuvos dviratininke buvo išrinkta S. Krupeckaitė, dviratininku – R. Navardauskas, o jaunąja dviratininke – O. Baleišytė. RINKIMŲ REZULTATAI Geriausia dviratininkė 1. Simona Krupeckaitė – 1019 balsų (37 proc.) 2. Olivija Baleišytė – 975 (35) 3. Daiva Tušlaitė – 384 (14) 4. Miglė Marozaitė – 208 (7) 5. Katažina Sosna – 149 (5) 6. Rasa Leleivytė – 47 (2). Geriausias dviratininkas 1. Gediminas Bagdonas – 951 balsas (36 proc.) 2. Ignatas Konovalovas – 702 (26) 3. Ramūnas Navardauskas – 689 (26) 4. Vasilijus Lendel – 239 (9) 5. Evaldas Šiškevičius – 94 (4). Kylanti žvaigždė 1. Akvilė Gedraitytė – 1368 balsai (35 proc.) 2. Arūnė Savičiūtė – 1023 (26) 3. Denas Masiulis – 538 (14) 4. Romas Zubrickas – 249 (6) 5. Viktorija Šumskytė – 192 (5) 6. Justė Juškevičiūtė – 177 (4) 7. Auksė Pikūnaitė – 158 (4) 8. Kęstutis Vaitaitis – 87 (2) 9. Paulina Patinskaitė – 81 (2) 10. Povilas Grabauskas – 68 (2).