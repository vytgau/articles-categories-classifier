32-ejų lenktynininkas modernų „Formulės 1“ bolidą vairuos pirmą kartą nuo 2010-ųjų. 12 kartų per karjerą ant „Formulės 1“ prizininkų pakylos lipęs lenkas išvakarėse išlaikė Tarptautinės automobilių federacijos (FIA) saugumo testą, kurio metu būtina išsiropšti iš automobilio greičiau nei per 5 sekundes. Baimintasi, kad dėl 2011 metais ralyje patirtų sužalojimų, kuomet R. Kubica neteko daug kraujo ir susilaužė dešinės rankos, peties bei kojos kaulus, pilotui bus nelengva tai padaryti, tačiau testas jam sunkumų nesukėlė. Birželį R. Kubica jau treniravosi su senesne „Renault“ versija, tačiau dabartinį savo buvusios komandos bolido modelį į trasą išvairuos pirmą kartą po avarijos. Manoma, kad R. Kubica galėtų grįžti į „Formulę 1“ kitais metais. Nors vizualiai jo dešinė ranka vis dar gerokai skiriasi nuo kairės, Lenkijos sportininko galimybės paaiškės bandymų Vengrijoje metu.