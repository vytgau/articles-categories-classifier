Seule prasidėjusiame paskutiniame pasaulio greitojo čiuožimo trumpuoju taku taurės etape A. Sereikaitė siekė užsitikrinti antrąjį karjeroje olimpinį kelialapį. Bet pati varžybų pradžia lietuvei virto košmaru. 1500 m distancijos atrankos varžybose ji susidūrė su konkurente ir skaudžiai griuvo. Pakilti nuo ledo pati sportininkė nebepajėgė ir buvo išvežta į ligoninę. Baiminamasi, kad čiuožėjai galėjo lūžti šonkauliai. „Reikalai pakrypo labai blogai, Agnė smarkiai susižeidė. Ir dabar ji ligoninėje dar guli. Labai skaudi žinia, kelialapis „nuplaukė“, – penktadienio popietę DELFI sakė Lietuvos čiuožimo federacijos prezidentė ir Lietuvos tautinio olimpinio komiteto (LTOK) žiemos olimpinių sporto šakų komisijos pirmininkė Lilija Vanagienė. 2014 metų Sočio žaidynėse A. Sereikaitė tapo pirmąja šalies olimpiete greitojo čiuožimo trumpuoju taku varžybose, kuriose įprastai dominuoja Rytų Azijos atstovai. Lietuvė startavo visose trijose distancijose, o geriausiai jai sekėsi ilgiausioje – 1500 m, kurioje čiuožėja pagerino asmeninį rekordą ir užėmė 16-ą vietą. Aukščiau Sočyje nepakilo nė vienas kitas Lietuvos sportininkas. Tarp svariausių A. Sereikaitės laimėjimų – bronza 2015-ųjų Europos čempionate, du tokios pačios spalvos medaliai universiadose, 2012 metų pasaulio jaunių vicečempionės titulas. Pastaruoju metu sportininkė, dėl nesutarimų su Lietuvos greitojo čiuožimo federacijos vadovais dažnai keitusi gyvenamąją vietą, treniravosi Latvijoje. Nors šis sezonas jai nebuvo sėkmingas, čiuožėja realiai pretendavo mažiausiai į vieną kelialapį 1500 m rungtyje. Kol kas vietas Pjongčango žaidynėse yra užsitikrinę 9 lietuviai: 4 biatlono, 3 slidinėjimo ir 2 kalnų slidinėjimo atstovai. O čiuožėjų iš Lietuvos Pietų Korėjoje būti neturėtų. Dailiojo čiuožimo porų varžybose dalyvaujantiems Godai Butkutei ir rusui Nikitai Jermolajevui planus taip pat sujaukė trauma. Rugsėjį treniruodamasi G. Butkutė ne tik pasitempė raiščius, bet ir patyrė kojos stresinį lūžį, dėl kurio duetas turėjo praleisti baigiamąsias atrankos varžybas. Savo ruožtu, šokių ant ledo pora Allison Reed ir Saulius Ambrulevičius iki paskutinės akimirkos kovėsi dėl olimpinio bilieto ir liko greta jo – pirmieji „už brūkšnio“. Iki svajonės išsipildymo amerikietei ir lietuviui pritrūko vos 0,27 balo varžybose Oberstdorfe (Vokietija). L. Vanagienė įsitikinusi, jog tik pusmetį kartu šokančią porą eliminavo teisėjų klaida. „Viską sugadino technikos įvertinimas, kuris buvo sunkiai paaiškinamas. Labai skaudu. Nors, tiesą sakant, niekas ir nesitikėjome, kad ši pora taip greitai pasieks tokį aukštą lygį ir konkuruos dėl patekimo į olimpines žaidynes. Manau, jei būtų pavykę, Allison net būtų suteikta Lietuvos pilietybė. Tuo labiau, kad ji – amerikietė, o ne rusė kaip G. Butkutės partneris. Ir dabar dar slapčia viliamės, kad kuri nors iš kvalifikaciją įveikusių porų nedalyvaus Pjongčange, ir galėsime ją pakeisti. Pavyzdžiui, Slovakijai atstovaujanti čekė (Lucie Myslivečkova – DELFI) vis dar neturi naujos pilietybės, būna, kad kartais pačios federacijos nusprendžia nesiųsti sportininkų dėl prastos jų formos“, – svarstė L. Vanagienė. Primename, kad 2014 metais Sočyje Lietuvai taip pat atstovavo 9 sportininkai: 3 čiuožėjai, po 2 biatlonininkus, slidininkus ir kalnų slidininkus.