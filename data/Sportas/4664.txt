Tokios varžybos yra ypač populiarios Skandinavijos šalyse. Lietuvoje golfo ir diskgolfo žaidėjai varžysis pirmą kartą. Idėja surengti dvikovą kilo Europos centro golfo klubo vadovui Mindaugui Glinskiui. „Esame įsikūrę Europos geografiniame centre, todėl siekiame būti naujų idėjų ir inovacijų centru. Susipažinęs su Lietuvos diskgolfo atstovais sužinojau, kad šis žaidimas yra paremtas golfo taisyklėmis. Tada ir kilo mintis, kad ir Lietuvoje reikėtų patikrinti, kurie žaidėjai yra pranašesni golfo laukuose“, - sakė M. Glinskis. Abi komandos iššūkį priėmė labai rimtai. Jų sudėtyse yra Lietuvos čempionai, taip pat įvairių Lietuvos ir užsienio turnyrų prizininkai. Įdomu tai, kad abejose komandose yra brolių poros, taigi, laukia išties įdomios dvikovos. Diskgolfo komandą sudarys broliai Gabrielius ir Pranciškus Griciai, Mindaugas Pošius ir Aurelijus Zinkevičius. Europos centro golfo klubui atstovaus broliai Giedrius ir Gediminas Mackeliai bei Gediminas Markevičius ir Gilė Bitė Starkutė. Diskgolfo komandos kapitonas Darius Gricius yra ne kartą stebėjęs panašias dvikovas. Pasak jo, tokios varžybos ypač populiarios Suomijoje. Šioje šalyje diskgolfas yra sparčiausiai auganti sporto šaka. „Golfo žaidėjai turi pranašumą pradžioje, nes gali atlikti tolimesnius smūgius. Disko taip toli nenumesi, tačiau žaidimo eigoje jėgos išsilygina. Jeigu paskutiniai smūgiai golfe dažnai atliekami iš metro ar kiek daugiau, tai diskgolfe mažiausiai iš dešimties metrų geram žaidėjui būtų privaloma pataikyti“, - pasakojo D. Gricius. Nugalėtojais tokiose dvikovose dažnai tampa tiek vienos, tiek kitos sporto šakos atstovai. Ryškaus skirtumo, kuriems sekasi geriau, nėra, todėl tokios varžybos yra ypač azartiškos. Nei vienas iš diskgolfo žaidėjų, kurie ruošiasi dvikovai, nėra žaidęs golfo, tačiau gerai išmano taisykles. Jos abejose sporto šakose yra beveik identiškos. Europos centro golfo klubo komandos kapitonas G. Mackelis sakė, kad žino ko tikėtis iš varžovų, nes pats yra bandęs šį žaidimą. Tiesa, mojuoti golfo lazda jam, kaip ir kitiems komandos nariams, sekasi geriau. „Su diskgolfo žaidimu susipažinau mokydamasis Jungtinėje Karalystėje. Vaikštinėdami po parką su draugais pamatėme keistus krepšius. Labai ilgai nesupratome, kam jie yra skirti, net galvojome, kad tai kažkokios specialios šiukšliadėžės. Galiausiai išbandėme diskgolfą. Tai yra tikrai labai įdomus ir įtraukiantis žaidimas“, - sakė G. Mackelis. Golfo ir diskgolfo komandų žaidėjai varžysis vienas prieš vieną. Nugalėtoją lems tai, kurių komandų atstovai dvikovose iškovos daugiau pergalių. Nei vienos komandos žaidėjai nesiryžo prognozuoti, kurie bus pranašesni, ir tik Europos centro golfo klubo vadovas M. Glinskis neabejojo. „Laimės golfo žaidėjai“.