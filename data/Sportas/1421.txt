Bet praėjusį penktadienį 26-erių Fiodoras Černychas raitė parašą ant trejų metų trukmės kontrakto su Maskvos „Dinamo“ klubu, kuris Rusijos čempionate užima kuklią 12-ą vietą tarp 16-os ekipų. „F. Černycho įsigijimas leis mums vienu metu išspręsti keletą problemų. Fiodoras yra universalus žaidėjas ir padės pasitempti kitiems. Džiaugiuosi, kad pavyko jį prisikviesti“, – po sutarties pasirašymo „Dinamo“ klubo svetainė citavo generalinį direktorių Jevgenijų Muravjovą. Buvo skelbta, kad Lenkijos vicečempionai Balstogės „Jagiellonia“ už žaidėją gaus apie 300 tūkst. eurų išpirką. F. Černychu taip pat domėjosi ir kiti Rusijos klubai – Machačkalos „Anži“ bei Jekaterinburgo „Ural“, taip pat Lenkijos Varšuvos „Legia“ komanda. Praėjusią vasarą futbolininkas buvo siejamas su Anglijos antros pagal pajėgumą lygos „Middlesbrough“ klubu, tačiau tarp Lenkijos ir šio anglų klubo sandoris neįvyko, nors, kaip skelbė Lenkijos žiniasklaida, už 26-erių metų puolėją britai „Jagiellonia“ klubui buvo pasiruošę sumokėti 1 mln. eurų vertės transfero mokestį. Šią žiemą futbolininkas ne kartą buvo linksniuojamas Italijos „Serie A“ klubų fone, gruodžio pabaigoje jis buvo siejamas su „Udinese“ ir Veronos „Hellas“, tačiau F. Černychas taip ir neatsidūrė Apeninų pusiasalyje. „Prieš savaitgalį pasirašiau kontraktą, Vilniuje pasidariau Rusijos vizą ir keliavau į Turkiją, kur likusiai sezono daliai ruošiasi Maskvos „Dinamo“ klubas. Sekmadienį ir pirmadienį buvo mano pirmosios treniruotės su nauja komanda“, – iš Turkijos pirmadienį vakare portalui DELFI kalbėjo F. Černychas. – Ne kartą jūsų pavardė buvo siejama su Anglijos, Italijos klubais, galiausiai karjera pakrypo priešinga kryptimi. Kodėl pasirinkote Maskvą ir „Dinamo“ ? – Jokių konkrečių pasiūlymų iš Vakarų Europos nesulaukiau, turėjau tik tris galimybes Rusijoje, vėliau buvo šansas Turkijoje, galiausiai manimi rimtai domėjosi Varšuvos „Legia“. Bet ji yra pagrindinis „Jagiellonia“ klubo priešas ir klubo prezidentas paprasčiausiai pasakė, kad aš ten nekeliausiu. Buvo dar tokia istorija: galėjau likti pusmečiui „Jagiellonia“ klube iki vasaros ir pasibaigus kontraktui ieškoti naujo klubo. Bet prezidentas pasakė, kad jei neišeisiu dabar, tai nebesitreniruosiu su komanda, liksiu pusmetį be futbolo. Juk vasarą Balstogės klubas man perėjus į kitą komandą nebegautų išpirkos už mane. „Jagiellonia“ siūlė pratęsti sutartį, bet manęs netenkino sąlygos. Būčiau kokių 22-ejų metų, galėčiau dar laukti rimtesnio pasiūlymo. Reikėjo priimti tokį sprendimą – palikti Lenkiją, nes noriu žaisti futbolą. Ir buvo likę tik trys konkretūs variantai iš Rusijos – Maskvos „Dinamo“, Machačkalos „Anži“ bei Jekaterinburgo „Ural“. Pasirinkau Maskvą, miestą, kuriame gimiau, čia turiu giminių, be to, „Dinamo“ – žinomas Rusijos klubas, turintis gilias tradicijas. Iš visų tų pasiūlymų Maskvos klubo buvo realiausias, logiškiausias mano pasirinkimas. – Vasarą netrūko gandų apie jūsų galimą persikėlimą į Anglijos antros pagal pajėgumą lygos „Middlesbrough“ klubą, kiek šioje vietoje buvo tiesos? – Kažkur žurnalistai parašė ir ratas užsisuko. Buvo netgi skelbta, kad jau skridau į Angliją susitikti su klubo atstovais ir kontraktą pasirašyti, nors iš tikrųjų turėjau dvi laisvas dienas ir keliavau namo į Vilnių (šypsosi). Taip, buvo kažkoks susidomėjimas, gal kažkas buvo atvykęs į rungtynes mano žaidimo pasižiūrėti. Tie patys Italijos klubai, anglų „Middlesbrough“. Vienas parašo, ir jau visiems atrodo, kad esu arti naujo kontrakto. Bet pasikartosiu, negavau jokio konkretaus pasiūlymo. Jei būtų tokia galimybė išvykti į „Championship“ pirmenybes ar į italų „Serie A“, iškart nesvarstęs keliaučiau, nežiūrėčiau nei į algą ar kitas detales. – Gal teko jau bendrauti su komandos vyriausiuoju treneriu Dmitrijumi Chochlovu ir kalbėtis apie būsimą jūsų vaidmenį ekipoje? – Taip. Sakė, kad mane stebėjo jau kurį laiką, džiaugėsi tuo, kad galiu žaisti ir kairėje, ir dešiniame krašte, ir puolime. Iki čempionato pabaigos liko 10 rungtynių, reikia kuo sėkmingiau sužaisti ir likti aukščiausioje lygoje. Dabar situacija „Dinamo“ kebli, nors mus iki 6-tos vietos skiria tik 5 taškai. Reikia išlikti aukščiausioje lygoje, o kitąmet, kaip pasakojo, kels ekipai aukštesnius tikslus: pakeitė nemažai žaidėjų, daug naujokų. Bandysiu padėti „Dinamo“ siekti užsibrėžtų uždavinių. – Kokiomis nuotaikomis palikote Lenkiją? Buvo liūdna, o gal atvirkščiai, jau norėjosi pokyčių ir naujos komandos? – Žinoma, kiekvienas futbolininkas, jei gautų geresnį pasiūlymą, norėtų išvykti į dar pajėgesnę lygą. Dėl to norėjau palikti Lenkiją, bet, aišku, buvo sunku atsisveikinti su komanda, kuriai atidaviau tris metus. Ir žaidėjai, ir klubo darbuotojai, ir sirgaliai tapo man artimi, Balstogėje jaučiausi kaip namuose. Buvo sunku palikti „Jagiellonia“ ekipą, kuri su manimi tikrai labai gražiai atsisveikino. Sukūrė sentimentalų vaizdo klipą, marškinėlius dovanojo, nors paprastai nieko panašaus nebūdavo paliekant komandą eiliniam žaidėjui. – Kokie „Dinamo“ planai žiemą, stovyklausite tik Turkijoje? – Numatytos trys stovyklos po 12 dienų. Pirmą pasiruošimo dalį aš praleidau, liko dvejos stovyklos ir kovo 4-ąją laukia pirmosios rungtynės su „Ufa“ klubu. – Ar nebus keista keliauti į miestą, kuriame gimėte, bet iki šiol jo taip ir nepažinojote? – Kai palikome Maskvą, buvau labai mažas. Tačiau vėliau esu buvęs keletą kartų pas gimines, kažkada su rinktine esame buvę. Kažkokias vietas šiek tiek žinau, bet tikrai nedaug pažįstu Maskvą, ji juk milžiniška. Reikės atvykus su ja susipažinti. *** F. Černychas į užsienį išvyko nesužaidęs nė vienų rungtynių A lygoje. Tiesiai iš žemesnės lygos Vilniaus „Granito“ – į Baltarusijos aukščiausios lygos Mogiliovo „Dnepr“, kuriame praleido ketverius metus (neskaitant metų, kai buvo paskolintas Navapolacko „Naftan“). Baltarusijoje radęs gyvenimo draugę Valeriją, vėliau kartu su ja persikėlė į Lenkiją: iš pradžių – į Lenčnos „Gornik“, po to – į „Jagiellonia“.