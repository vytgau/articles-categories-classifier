Po paskutinės treniruotės „Sūduvos“ treneriai ir žaidėjai buvo geros nuotaikos, tačiau teigė nesitikį, kad šį šeštadienį aikštėje bus taip pat lengva kaip prieš savaitę per 5:0 laimėtas rungtynes dėl Supertaurės. „Nusiteikimas – kovinis. Visi puikiai supranta, kad tokių rungtynių kaip dėl Supertaurės nebus ir tokios lengvos pergalės neverta tikėtis, – sakė „Sūduvos“ vyriausiojo trenerio Vladimiro Čeburino asistentas Eivinas Černiauskas. – Tai yra čempionato pradžia, labai svarbu sužaisti gerai, kad ir toliau viskas gerai sektųsi. Tikimės sunkių rungtynes, nes „Stumbras“ tikrai bus padaręs išvadas, rungtynių analizę ir padarys viską, kad istorija nepasikartotų. Laukiame sunkios kovos.“ Treneriui pritarė saugas Povilas Leimonas. „Rungtynės dėl Supertaurės tikrai susiklostė gana paprastai, bet antrą karto tokių nesitikime, – teigė futbolininkas. – Tai bus jau čempionato rungtynės, visai kita varžybų specifika. Manau, „Stumbras“ bus išanalizavęs savo klaidas, atkreipęs dėmesį į mūsų klaidas, atvažiuos kitaip nusiteikęs. Todėl laukia ir kitokios rungtynės. Aišku, patys esame gerai nusiteikę, pergalė prieš savaitę pakėlė nuotaiką, padaugėjo entuziazmo. Tačiau visi nusiteikę kovoti, lengvų rungtynių nelaukiame.“ Naują sezoną pasitinkanti „Sūduva“ per pirmąsias rungtynes žiūrovus pasitiks įvairiomis akcijomis. Pirmiesiems 50 į areną atvykusių futbolo gerbėjų bus padovanoti ką tik išleisti klubo kišeniniai kalendoriukai, įamžinę pergalę Supertaurės rungtynėse, aistruoliai galės nusifotografuoti su Lietuvos čempionų taure ir Supertaure, pasimatuoti Lietuvos čempionato aukso medalį, o per pertrauką išbandyti jėgas tradiciniame konkurse.