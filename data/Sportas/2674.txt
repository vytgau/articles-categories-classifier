„Su sąlygomis, kokiose vyks olimpinės žaidynės, susipažinti labai svarbu. Pirmieji-antrieji olimpinio ciklo metai yra geriausias laikas susirasti vietą, kurioje vyks aklimatizacijos stovykla prieš pat olimpines žaidynes. Hiracuka nuo Tokijo nutolusi tik 50 kilometrų. Šiandien šis miestas atrodo ideali vieta bandomajai stovyklai. Bandome bazes, bandome transporto sistemą, gyvenimo sąlygas, klimatą, maistą, kultūrą. Sekame fiziologinius procesus sportininkų kūnuose: adaptaciją krūviui, atsigavimą po krūvio, poilsio kokybę ir panašiai,“- sako Lietuvos tautinio olimpinio komiteto atstovas Einius Petkus. Dešimt dienų truksianti LTeam komandos delegacijos kelionė – įrodymas, jog Lietuva žygiuoja JAV ir Didžiosios Britanijos olimpinių rinktinių tempu. Šių valstybių olimpiniai komitetai taip pat pasirašė sutartis su Japonijos miestais dėl sportinių stovyklų, skirtų ruoštis olimpinėms varžyboms. Į pirmąją stovyklą išvyko dziudo (Marius Paškevičius ir Santa Pakenytė), irklavimo (Milda Valčiukaitė, Ieva Adomavičiūtė, Mindaugas Griškonis, Saulius Ritter, Rolandas Maščinskas, Aurimas Adomavičius, Martynas Džiaugys, Dovydas Nemeravičius), lengvosios atletikos (Diana Lobačevskė ir Brigita Virbalytė), šiuolaikinės penkiakovės (Justinas Kinderis ir Ieva Serapinaitė), bokso (Evaldas Petrauskas), kanojų ir baidarių irklavimo (Henrikas Žustautas, Aurimas Lankas, Edvinas Ramanauskas, Ignas Navakauskas, Andrejus Olijnikas, Ričardas Nekriošius) atstovai. Hiracukos mieste LTeam komandos sportininkai treniruojasi du kartus per dieną, susipažįsta su sporto bazėmis, jau spėjo susitikti su miesto meru, moksleiviais. „Turime sutartį su Hiracukos miestu dėl stovyklų prieš olimpines žaidynes, vadinamųjų test campų. Ir džiaugiamės Kanagavos prefektūros suteikta galimybe gyventi, sportuoti ir maitintis nemokamai,“- apie finansinę stovyklos pusę pasakoja E. Petkus. Pasak LTOK atstovo, kandidatų konkrečiai į Tokijo žaidynes – apie 100. Visų jų vienu metu į Japoniją nuvežti tiesiog neįmanoma. Tačiau jei stovykla pasiteisins, jei pakaks finansų, per artimiausius metus į Hiracuką nuvyks ir daugiau Lietuvos sportininkų. Priminsime, jog iki Tokijo olimpinių žaidynių liko mažiau nei 1000 dienų. LTeam yra olimpinė Lietuvos rinktinė. Tai didžiausia Lietuvos komanda, vienijanti stipriausius šalies sportininkus.