22-ejų panevėžietis nuotolį įveikė per 1:49,64 min., tai naujas nacionalinis rekordas. Ankstesnis rekordas (1:50,87 min.), kuris taip pat priklausė D. Rapšiui, pagerintas net 1,23 sek. Nuo bronzos medalio lietuvį skyrė 0,34 sek. Pirmas finišavo lenkas Radoslawas Kaweckis – 1:48.20 min., antrą vietą užėmė japonas Masaki Kaneko 1:49,11 min., trečias – vokietis Christianas Erikas Dieneris (1:49,30 min.). Atrankoje Danas Rapšys sekmadienį ryte užėmė pirmąją vietą, distanciją įveikęs per 1 min. 52,83 sek. Puikiai 50 m plaukimo peteliške finale startavo Deividas Margevičius, kurį nuo bronzos medalio skyrė vos 0,17 sek., kaunietis užėmė 5-tą vietą. 22-ejų plaukikas nuotolį įveikė 22.70 sek. Tai naujas šalies rekordas, ankstesnis priklausė Mindaugui Sadauskui (22,87 sek.). Pirmas finišavo PAR plaukikas Chadas Le Closas – 22,32 sek., sidabro medalį iškovojo bulgaras Yaugenas Tsurkinas – 22,49 sek., trečias – Didžiosios Britanijos plaukikas Adamas Barrettas (22,53 sek.). Ketvirtas liko JAV plaukikas Tomas Shieldsas – 22,67 sek. Ryte atrankos varžybose (46 dalyviai) Deividas užėmė šeštąją vietą (23,09 sek.).