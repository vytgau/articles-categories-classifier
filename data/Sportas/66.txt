Susitikimą aktyviau pradėjo japonai, kurie jau trečiąją minutę išnaudojo įgytą kiekybinę persvarą ir įsiveržė į priekį 1:0. Rumunijos gynėjai leido Kenta Takagi įsiveržti prie pat varžovų vartų, o šis tiksliu smūgiu vartininkui tarp kojų atidarė mačo įvarčių sąskaitą (2:48, rez. perd. Yuki Miura, Hiroto Sato). Ilgai išlaikyti persvaros japonams nepavyko: užsidirbę dvi pražangas jie atsilaikyti mažumoje nesugebėjo ir rezultatas tapo lygus. Nors per minutę žaidžiant penki prieš tris Rumunijos atstovai nepasižymėjo, dar nespėjus sugrįžti antram japonų nubaustam žaidėjui, Csanadas Fodoras pataisė komandos draugo metimą ir savo pirmuoju įvarčiu čempionate atstatė lygybę (8:09, rez. perd. Otto Biro, Huba Borsas). Net ir po įmušto įvarčio rumunai turėjo savo progų, o arti antrojo įvarčio mače buvo C. Fodoras, tačiau Rumunijos ekipai antrą kartą priblokšti varžovų nepavyko net ir dar kartą sulaukus varžovų dovanėlės. Dvi viena po kitos sekusios japonų pražangos leido rumunams dvi minutes turėti dviejų žaidėjų kiekybinį pranašumą, tačiau jo išnaudoti jiems nepavyko. Antrąjį kėlinį rumunai pradėjo pelnydami antrąjį įvartį ir taip įsiverždami į priekį 2:1. Po puikaus komandos draugo perdavimo iš arti pasižymėjo Tamasas Reszeghas (21:01, rez. perd. Danielis Tranca, Alparas Sallo). Po praleisto įvarčio japonai pabudo ir bandė išlyginti rezultatą, tačiau jiems niekaip nesisekė pramušti Rumunijos vartininko Patriko Polco, kuris kėliniui artėjant prie pabaigos kiek susižeidė, bet sugebėjo pratęsti rungtynes. Po dviejų kėlinių 2:1 priekyje buvo Rumunija, tačiau pagal atliktus metimus pranašumą turėjo Japonijos ledo ritulininkai (29 prieš 21). Trečiajame kėlinyje japonai ir toliau kur kas daugiau laiko leido varžovų zonoje nei gindamiesi, o likus žaisti kiek daugiau nei septynias minutes jiems galiausiai pavyko išlyginti rezultatą. Po puikaus komandos draugo reido Tomoya Echigo gavo ritulį vienas prieš vartus ir jam beliko nukreipti jį į varžovų vartų tinklą (52:53, rez. perd. Shogo Nakajima, Makuru Furuhashi). Per likusį laiką kėlinyje nė vienai komandai pasižymėti nebepavyko, tad antrą kartą šiose pirmenybėse Japonijos rinktinė buvo priversta žaisti pratęsimą. Nors pratęsimo metu ilgiau ritulį kontroliavo rumunai, įvartį pelnė būtent Japonijos rinktinė. Tašką rungtynėse padėjo įvartį pelnęs S. Nakajima (62:29, rez. perd. Hiroto Sato, M. Furuhashi).  Geriausiu mačo žaidėju Rumunijos rinktinėje išriktas 47 metimus atrėmęs Patrikas Polcas. Japonijos rinktinėje tokį patį prizą atsiėmė taip pat vartininkas – Yuta Narisawa. Penktadienį „Žalgirio“ arenoje įvyks dar dvi pasaulio ledo ritulio čempionato IB diviziono dvikovos: 16:00 val. į kovą stos Estija bei Kroatija, o 19:30 val. išvysime Lietuvos ir Ukrainos akistatą. Pasaulio ledo ritulio čempionato IB diviziono lentelė (vieta, komanda, rungtynės, pergalės, pergalės po baudinių serijos, pralaimėjimai po baudinių serijos, pralaimėjimai, įvarčiai, taškai): 