Plaukikės atstovų išplatintame pranešime teigiama, kad sprendimą nutraukti pasirodymą Rusijos sostinėje po rytinės varžybų sesijos priėmė J. Jefimovos trenerių štabas dėl neįvardijamų sportininkės sveikatos problemų. „Nieko baisaus, bet geriau nerizikuoti“, – rašoma jame. Rytinėje plaukimų sesijoje greičiausia buvo Jamaikos atstovė Alia Atkinson (29,73 sek.), antrą vietą užėmė lenkė Dominika Sztandera (30,18 sek.), o R. Meilutytė užfiksavo trečią laiką – 30,23 sek. Tuo metu pasaulio vicečempionė J. Jefimova atrankoje liko penkta (30,57 sek.) – ją aplenkė ir kita jos tautietė Natalija Ivanejeva (30,24 sek.). Julijos vietą finaliniame plaukime, kuris prasidės 18.14 val., pakeis rezervinė plaukikė Rikke Pedersen iš Danijos. Trečiadienį ir ketvirtadienį finalinius plaukimus nuo 18 val. transliuos Sport1 televizija.