„Ferrari“ prezidentas šiemet viešai pareiškė, kad nepavykus susitarti dėl naujo techninio reglamento, kuris įsigaliotų nuo 2021 m., gamintojas pasitrauktų iš didžiojo automobilių sporto. Kadangi tai ne pirmas kartas F-1 istorijoje, kai italai grasina pasitraukimu, yra žmonių, kurie netiki tokiais S. Marchionne pareiškimais. „Kai kurie žmonės sako, kad mūsų grasinimai dėl 2020-2021 m. taisyklių yra tik blefas. Bet tokie žmonės žaidžia su ugnimi“, – kalbėjo „Ferrari“ prezidentas. „Situacija nuo 2015 m. pasikeitė. Visi nuo tada žino, kad jeigu mes grasiname, savo žodžio laikomės ir tai padarome. Vienas iš didžiausių privalumų yra dabartinė Konkordo sutartis, kuri suteikia daugiau laisvės, net ir vadovaujant „Liberty Media“.“ „Galiojant senesnei sutarčiai komanda galėjo pamiršti bet kokias alternatyvas. Tokių dalykų svarstymas buvo tiesiog neįmanomas. Tuo tarpu dabar galime pasvarstyti apie „Formulei-1“ alternatyvų šou.“ „Po 2020-2021 m. gali atsirasti galimybė sukurti alternatyvą F-1 čempionatui. Negalime atmesti tokios galimybės. Vis dėlto norėtųsi jos išvengti. Norėtume likti „Formulėje-1“. Bet mes turime rasti kompromisų, kurie leistų ateityje „Ferrari“ pademonstruoti savo DNR kiekvienose lenktynėse. Jei nepavyks to pasiekti, tokiu atveju „Ferrari“ bus priversta trauktis.“ S. Marchionne teigimu, jam vis dar kelia nerimą tai, kokia kryptimi toliau bando judėti F-1 savininkė „Liberty Media“ ir jos atstovai. „Labiausiai mane neramina tai, jog „Liberty Media“ gretose yra Rossas Brawnas, kuris bando siūlyti tokią kryptį, kuri prieštarauja sporto DNR. Esame F-1 istorijos dalis, puikiai suprantame įvairų šlamštą ir pačią F-1. Turime skyrių, kurio visas dėmesys yra skirtas tik F-1. Tad šį sportą pažįstame labai gerai.“ „Turime rasti tinkamą balansą tarp „Liberty Media“ ir mūsų interesų. Manau, kad viską galime padaryti laiku ir išvengti „Ferrari“ pasitraukimo iš F-1.“ Daugiau F-1 naujienų skaitykite čia.