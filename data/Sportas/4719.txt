6 km distanciją per tankiuosius estiškus miškus J. V. Gvildys įveikė per 39 min. 16 sek. Orientacininkas pasakojo, kad jei ne klaidos – galėjo pretenduoti į kur kas aukštesnę vietą. „Galėčiau save tikrai matyti 15-uke. Trasos pabaigoje padariau gan didelę orientavimosi klaidą, tas ir sukliudė kovoti dėl vietos“, – pasakojo J. V. Gvildys, pridūręs, kad Tartu miškai yra ganėtinai panašaus profilio kaip ir Lietuvos. Anot orientacininko iš Kauno, akivaiuzdų pranašumą šioje rungtyje turėjo sportininkai, kurie buvo starto sąrašo pabaigoje. „Tie, kurie bėgo pabaigoje trasą įveikė apie 2 minutėmis greičiau, kadangi prieš tai prabėgę sportininkai būna nulaužę šakas ir netenka taip stipriai užstrigti“, – pasakojo J. V. Gvildys apie iššūkius ypač tankiuose Estijos miškuose. – 10 sekundžių ir nebesimato žmogaus per tuos tankumynus“. Tarp vyrų kitas Lietuvos atstovas Vilius Aleliūnas distanciją įveikė per 42 min. 8 sek. ir bendroje rikiuotėje užėmė 43-ią vietą tarp 77-ių sėkmingai finišo liniją pasiekusių orientacininkų. 5 sportininkų rezultatai vyrų grupėje nebuvo įskaityti. Pasaulio čempionu tapo orientacininkas iš Prancūzijos Thierry Gueorgiou. Savo karjerą po šių pirmenybių baigsiantis atletas laimėjo jau aštuntą aukso medalį vidutinėje distancijoje. Pagal tarpinius laikus, prancūzas lyderio pozicijos nepaleido nuo pat varžybų pradžios ir distanciją įveikė per 33 min. 12 sek. Sidabro medalį iškovojo šveicaras Fabianas Hertneris, nuo lyderio atsilikęs 25 sek. Bronzos medalis atiteko ukrainiečiui Aleksandrui Kratovui (33:42 min.). Tarp moterų Gabija Ražaitytė 5 km distanciją įveikė per 46 min. 37 sek., o bendroje rikiuotėje buvo 33-ia. Nuo lyderės švedės Tove Alexandersson ji atsiliko 14 min. 3 sek. Orientacininkė iš Alytaus S. Paužaitė distanciją įveikė per 48 min. 20 sek. ir užėmė 38-ą vietą tarp 65-ių sėkmingai finišą pasiekusių orientacininkių. Sidabro medalis atiteko norvegei Marianne Andersen (34:44 min.), o bronza – suomei Venla Harju (36:44 min.). Penktadienį pasaulio čempionatas baigsis estafetės rungtimi, kur dalyvaus ir Lietuvos trijulė V. Aleliūnas, J. V. Gvildys ir Algirdas Bartkevičius. „Pirmus etapus Vilius (Aleliūnas – aut. past.) gerai bėga, po vidutinės distancijos, manau, bėgs drąsiau po tas tankmes. Algirdas (Bartkevičius – aut. past.) bus pailsėjęs po dienos pertraukos“, – strategiją dėstė ir pasirengimą vertino antru etapu estafetės rungtyje bėgsiantis J. V. Gvildys. Moterų grupėje startuos ir Lietuvos ekipa, kurią sudarys Vesta Ambrazaitė, Gabija Ražaitytė ir Sandra Paužaitė.