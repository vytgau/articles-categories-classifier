Pirmenybėse, kurios baigsis kovo 1 dieną, dalyvaus 27 komandos iš Rusijos, Latvijos, Baltarusijos, Suomijos, Slovakijos ir Kazachstano. KHL yra stipriausia ledo ritulio lyga Europoje. Jos kovas vėl rodys vaizdo transliacijų internetu platforma www.viaplay.lt ir „Viasat Sport Baltic“ kanalas. Palyginti su praėjusiu sezonu, KHL neberungtyniaus Zagrebo „Medveščak“, kuris žais Austrijos lygoje, ir nuolatinis pastarųjų kelerių metų autsaideris Novokuznecko „Metalurg“. Rygiečiai kovos Vakarų konferencijoje, kurioje jėgas išmėgins 13 komandų. Rytuose žais 14 ekipų. Į atkrintamąsias varžybas pateks po aštuonis pajėgiausius konferencijų klubus. Praėjusiame čempionate Rygos ledo ritulininkai pasirodė nesėkmingai. Jie Vakarų konferencijoje liko paskutiniai – 14-ti, o bendroje įskaitoje užėmė 28 vietą tarp 29 ekipų. „Braliukai“ jau trejus metus iš eilės nepateko į atkrintamąsias varžybas ir šįkart tikisi nutraukti nesėkmių seriją. Po praėjusių pirmenybių pasikeitė „Dinamo“ vyriausiasis treneris. Normundą Sėjejį pakeitė garsiausias visų laikų Latvijos ledo ritulininkas NHL Stanley taurės laimėtojas Sandis Ozolinis. Čempiono titulą gins Sankt Peterburgo SKA komanda, kuri 2016-2017 m. pirmenybių finale 4:1 laimėjo seriją prieš Magnitogorsko „Metalurg“. Po du kartus KHL triumfavo SKA, Maskvos „Dinamo“, Kazanės „Ak Bars“ ir „Metalurg“, vieną sykį – Ufos „Salavat Julajev“ Šį čempionatą rygiečiai pradės ketveriomis rungtynėmis svečių arenose. Antradienį „Dinamo“ startuos Omske, kur grumsis su vietos „Avangard“ ledo ritulininkais (tiesioginės transliacijos pradžia 15.55 val.). Ketvirtadienį Rygos klubas kausis su Novosibirsko „Sibir“ (15.25 val.), šeštadienį - su Astanos „Barys“ (13.55 val.), pirmadienį – su Chantij Mansijsko „Jugra“ (16.55 val.).