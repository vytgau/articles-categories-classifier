Vienvaldžiai Serbijos čempionato lyderiai Turkijoje stovyklą rengia per čempionato pertrauką. „Crvena Zvezda“ puikiai sekasi ne tik vietiniame fronte, bet ir Europos lygoje, kur H grupėje rugpjūtį serbai išvykoje sužaidė lygiosiomis 0:0 su Londono „Arsenal“ (Anglija), o gruodžio pradžioje savo žiūrovų akivaizdoje 1:0 įveikė „Koeln“ (Vokietija). „Stumbro“ laukė neeilinis išbandymas, nes tai buvo ne tik trečiosios rungtynės treniruočių stovykloje, bet ir antras mačas per dvi dienas. Rungtynes abi komandos pradėjo atsargiai, daug laiko kamuolys būdavo aikštės viduryje, netrūko oro dvikovų, tačiau „Crvena Zvezda“ ne tik neturėjo iniciatyvos, bet ir persvaros kamuolio kontrolėje. Abi ekipos žaidė kietai ir negailėjo varžovų, serbai per pirmąjį kėlinį užsidirbo net tris geltonas korteles, kai kauniečiai gavo vieną. Kovingas pirmasis kėlinys nepasižymėjo progų gausa. „Stumbrui“ trūko tikslumo paskutinėse atakos stadijose, o serbai pirmąjį pavojingą šansą turėjo tik 37-ąją minutę ir jis iš karto baigėsi įvarčiu. Po pavyzdinės atakos kamuolį į vartus iš baudos aikštelės nukreipė Nenadas Milijašas (0:1). Po kelių minučių kauniečių situacija galėjo dar labiau komplikuotis, nes baudos aikštelėje itin nesėkmingai ranka sužaidė Rimvydas Sadauskas. Teisėjas nedvejodamas skyrė 11 m baudinį, o prie kamuolio stojo Aleksandras Pešičius. Jis smūgiavo į kairįjį vartų kampą, bet kamuolio skriejimo kryptį atspėjęs vartininkas Rodrigo Josviaki išgelbėjo komandą. Antrojo kėlinio pradžioje „Crvena Zvezda“ vis dėlto padvigubino persvarą - pajėgiausią sudėtį aikštėje palikę serbai surengė ataką, kurios smaigalyje atsidūrusiam Serbijos rinktinės puolėjui A. Pešičiui šį kartą nesutrukdė niekas (0:2), tačiau „Stumbras“ nebuvo nusiteikęs pasiduoti. 65-ąją minutę baudos aikštelėje pavyzdinę techniką pademonstravęs Lucas Villela išmaudė varžovą ir buvo neleistinai pargriautas. Teisėjas iš Azerbaidžano iš karto nurodė į 11 m žymą. Prie kamuolio stojęs pats epizodo didvyris šansą šaltakraujiškai realizavo (1:2). Nedaug trūko, kad rezultatas taptų lygus - iš beveik 30 m itin galingą ir tikslų smūgį atliko Fabio Lopesas. Serbų vartininkas neturėjo jokių šansų, tačiau varžovus nuo įvarčio išgelbėjo vartų konstrukcija. Skirtingai nei varžovai, „Stumbras“ antrajame kėlinyje atliko gerokai daugiau keitimų. Likus žaisti pusvalandį, buvo pakeisti beveik visi žaidėjai, išskyrus gynybos liniją, o paskutines 15-20 minučių žaidė praktiškai kita sudėtis. „Crvena Zvezda“ keitimus aktyviau pradėjo atlikti tik antroje antrojo kėlinio pusėje ir iš viso šiame mače pakeitė penkis futbolininkus. Kai jau atrodė, kad rungtynės baigsis minimaliu varžovų pranašumu, 86-ąją minutę į „Stumbro“ vartus krito trečiasis įvartis. Po perdavimo į baudos aikštelę gynėją įveikęs Milanas Pavkovas rungtynėse padėjo galutinį tašką – 1:3. Stovykloje Turkijoje „Stumbro“ laukia dar penkerios draugiškos rungtynės. Artimiausios iš jų bus žaidžiamos antradienį su „Veliko Tarnovo“ (Bulgarija) ekipa. Sezoną „Stumbras“ pradės vasario 17 dieną rungtynėmis dėl Lietuvos futbolo federacijos (LFF) supertaurės su Marijampolės „Sūduva“. 