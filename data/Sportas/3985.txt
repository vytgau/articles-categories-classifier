„Praleidau 2012 metų Londono olimpiadą dėl traumų praeityje, tad esu sau pasakiusi, kad čia sugrįšiu bet kokia kaina ir labai džiaugiuosi, kad turiu tokią galimybę“, – komentavo E. Balčiūnaitė. Ties patekimo į pasaulio čempionatą riba balansavusiai bėgikei 0,86 sek. pritrūko iki planetos pirmenybių normatyvo – 2 min. 1 sek., tačiau dėl aukštų viso sezono rezultatų ji vis dėlto buvo pakviesta į Londoną. Priminsime, kad tokiu keliu į pasaulio čempionatą pateko ieties metikė Liveta Jasiūnaitė ir disko metikė Zinaida Sendriūtė. „Esu pasiruošusi gerai, tačiau čia kovosiu ne dėl rezultato. Turiu tikslą patekti į kitą etapą. Su prasčiausiu ar geriausiu rezultatu, bet turiu būti kitame etape“, – tvirtai kalbėjo E. Balčiūnaitė, prieš mažiau nei mėnesį su 2 min. 3,83 sek. rezultatu triumfavusi Lietuvos čempionate. Šiais metais stabilų rezultatą demonstruojanti šiaulietė pasidžiaugė, kad jos gyvenime dingo svarstyklės su dviem lėkštelėmis – „gerai“ arba „blogai“. „Ilga istorija. Jei trumpai, prieš dvejus metus pakeičiau trenerį (šveicaras Laurentas Meuwly – DELFI), komandą, požiūrį ir filosofiją į sportą. Labai džiaugiuosi, kad tai įvyko, – pasakojo ji. – Prieš tai 10 metų buvo gerai arba blogai, ir tas toks tąsymas... Nusprendžiau kažką keisti ir pokyčiai buvo į naudą“. E. Balčiūnaitė nusijuokusi patikino, kad ant kalno viršūnės nelipo ir meditacija neužsiėmė: „Reikėjo tik galvoje nuvalyti pora lentynų ir radau vietos naujoms knygoms“. Nukreipusi mintis į būsimą 800 m bėgimą Londone olimpietė teigė, kad ne tik dėl pirmos, bet ir dėl antros vietos šioje rungtyje kovoti dalyvėms šansų beveik nėra. Geriausi šio sezono rezultatai priklauso olimpinei čempionei Caster Semenyai (1:55,27, Pietų Afrikos Respublika) ir Francinei Niyonsabai (1:55,47, Burundis). „Abi jos ryškios favoritės. Susitikusi F. Niyonsabai treniruočių aikštėje pasijutau tikrai labai moteriška, – juokėsi E. Balčiūnaitė. – Iš tikrųjų nesureikšminu tokių dalykų (hiperandrogenizmo arba natūraliai padidėjusio testosterono kiekio moters organizme – DELFI), esame visi atletai. Fiziologiškai jos yra kitokios, bet jei leidžia varžytis, turime susitaikyti. Galiu draskytis, nervintis, kad nesąžininga, bet kas iš to. Turiu daryti savo darbą“. Ji taip pat pasidžiaugė, kad sugriežtinta dopingo kontrolė ir Rusijos lengvosios atletikos federacijos diskvalifikacija jau duoda savo vaisių: „Visi stengiasi, tikrinami, atsargiai žiūrima į kiekvieną judesį, papildo vartojimą. Tai labai teisinga ir taip turėjo būti iš pat pradžių. Tai tik į gera“. 800 m bėgimą ilgu sprintu ir greičio ištverme pavadinusi E. Balčiūnaitė tvirtino, kad kol kas apie karjeros pabaigą tikrai negalvoja. „Nesu pirmos jaunystės, bet ir ne sena. Esu geriausių metų. Kol kojos bėgs, viskas bus subalansuota, tol bėgsiu. Tol mane matys ir mano vargšai heiteriai, – gerai nusiteikusi kalbėjo bėgikė. – Noriu iki Europos čempionato suspurdėti ir parodyti, kad galiu geriau. Šis sezonas dar kartą įrodė, kad einame tinkama linkme, o kitas viliuosi bus dar geresnis“. Asmeninį rekordą – 1 min. 59,29 sek. – E. Balčiūnaitė pasiekė prieš 7-is metus. Galbūt atėjo laikas nupūsti dulkes ir nuo geriausio asmeninio rezultato? Atrankos bėgimų pradžia – 21.25 val. Lietuvos laiku. Pasaulio čempionatas jau įpusėjo, o Londone ketvirtadienį savo rungčių atrankose be E. Balčiūnaitės dar startuos du lietuviai – ieties metikas Edis Matusevičius ir šuolininkė į aukštį Airinė Palšytė. Penktadienį disko metimo atrankos barjerą mėgins įveikti Zinaida Sendriūtė, o sekmadienį ilgose trasose kovos sportinio ėjimo atstovai Brigita Virbalytė-Dimšienė, Živilė Vaiciukevičiūtė ir Monika Vaiciukevičiūtė (visos trys – 20 km), Marius Žiūkas (20 km), Arturas Mastianica (50 km).