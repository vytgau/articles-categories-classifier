Du ankstyvi įvarčiai leido estams įgyti persvarą 2:0, kurią jie išlaikė iki pat susitikimo pabaigos. Po šios dvikovos būtent estai tapo šios grupės lyderiais. Tiesa, juos dar gali aplenkti japonai ir lietuviai, kurie savo antrojo turo rungtynes sužais vėliau. Prieš rungtynes gerai nusiteikusiems ir savo rinktinės palaikymui akordeoną pasitelkusiems ukrainiečiams jau netrukus nuotaika subjuro: pirmąjį mačą praleidusiam estų lyderiui Robertui Roobai prireikė vos 39 sekundžių ir vienintelio metimo, kad jis pirmą kartą pirmenybėse priverstų Sergejų Gaidučenką traukti ritulį iš savo vartų (00:39, rez. perd. Andrejus Makrovas, Lauris Lahesalu). Kėliniui įpusėjus ukrainiečių vartininką nepasiruošusį užklupo Vadimas Vasjonkinas, kuris smūgiu iš artimojo kampo antrą kartą pasiuntė ritulį į varžovų vartus (09:03, rez. perd. Marko Kettunenas, Artjomas Gornostajevas). Pirmasis kėlinys baigėsi estams turint netikėtą pranašumą 2:0, o abi komandos atliko po 8 smūgius į varžovų vartus. Nepaisant įgytos persvaros, atsitraukti estai nesiruošė – jie ir toliau aktyviai kūrė progas prie Ukrainos rinktinės vartų. Visgi, antrajame kėlinyje papildyti savo įvarčių sąskaitos jiems nepavyko, nepaisant to, jog kartą šios komandos ledo ritulininkas buvo pabėgęs vienas prieš varžovų vartininką. Po dviejų kėlinių Estijos rinktinė ir toliau šiame mače buvo nepraleidusi nė vieno įvarčio ir pirmavo 2:0, o pagal atliktus smūgius ir toliau vyravo lygybė (19 prieš 19). Rezultatas nepasikeitė ir per trečią kėlinį. Geriausiais rungtynių žaidėjais išrinkti Nikita Butsenko iš Ukrainos bei įvarčio nepraleidęs estas Villemasa-Henrikas Koitmaa. Kitose šios dienos rungtynėse 16:00 val. Kroatija kovos su Japonijos ekipa, o 19:30 val. antrą kartą ant ledo išvysime Lietuvos rinktinę, kuri šiandien varžysis su Rumunijos ledo ritulininkais. Turnyro nugalėtoja iškovos kelialapį į I diviziono A grupę, o paskutinę vietą užimsianti ekipa iškris į žemesnį divizioną.