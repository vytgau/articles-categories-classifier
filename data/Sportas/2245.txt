Sidabro medalis irgi keliaus į Lietuvą. Šį apdovanojimą iškovojo alytiškis Donatas Dundzys, kurio mestas diskas Portugalijoje skriejo 41 m 54 cm. M. Bilius, tradiciškai geriausius rezultatus demonstruojantis paskutiniais bandymais, šį kartą diską toliausiai nuskraidino paskutiniu, šeštuoju mėginimu. M. Bilius IWAS pasaulio žaidynių auksą disko metimo rungtyje iškovojo po ketverių metų pertraukos. 2011 metais Jungtiniuose Arabų Emyratuose lietuvis buvo pirmas, 2013 metais Nyderlanduose apgynė titulą ir tik 2015 metais Sočyje tenkinosi bronza. D. Dundziui sidabrą atnešė ketvirtas bandymas iš šešių. Trečioje pozicijoje likęs airis Cathalas Ryanas toliausiai diską numetė 28 m 85 cm ir gerokai atsiliko nuo abiejų Lietuvos sportininkų. M. Bilius ir D. Dundzys antradienį dar startuos rutulio stūmimo rungtyje. Šiemet Londone vykusiame pasaulio čempionate M. Bilius šioje rungtyje iškovojo auksą, o D. Dundzys pelnė bronzos apdovanojimą. Sekmadienį Portugalijoje startavo visi šeši IWAS žaidynėse dalyvaujantys Lietuvos lengvaatlečiai. Du apdovanojimus – aukso ir bronzos – susižėrė Ramūnas Verbavičius. Kauniečiui nebuvo lygių rutulio stūmimo varžybose, kur lietuvis pademonstravo čempiono titulą atnešusį rezultatą (9 m 64 cm). Prieš tai R. Verbavičius varžėsi ieties metimo rungtyje, kurioje iškovojo bronzą (26 m 26 cm). IWAS pasaulio žaidynių debiutantas Danas Sodaitis jau pirmose savo varžybose laimėjo 100 metrų bėgimą (11,91 sek.). Šuolių į tolį varžybose niekas neprilygo Ramunei Adomaitienei (4 m 39 cm). Kęstutis Skučas 1500 metrų vežimėlių lenktynėse užėmė šeštąją poziciją (5 min. 10,54 sek.). „Labai džiaugiuosi savo ir kitų Lietuvos komandos narių rezultatais. Atrodo simboliška, kad šias pergales iškovojome gruodžio 3 dieną, kuri yra Tarptautinė neįgaliųjų žmonių diena. Šias pergales skiriame visai Lietuvos žmonių su negalia bendruomenei. Noriu, kad mūsų sportininkų pasiekimai, kuriuos mato visas pasaulis, būtų įvertinti ir tėvynėje. Nesvarbu, ar žmogus sveikas, ar jis turi negalią. Svarbu, kad jis eina, dirba ir atiduoda visas jėgas gimtinės labui“, – sakė Lietuvos parolimpinio komiteto prezidentas M. Bilius.