Artėjant didžiausiai Lietuvos dviračių šventei „Velomaratonui“, G. Umaras pateikė penkis patarimus miesto dviratininkams. „Velomaratonas“ man yra žvaigždė, po kurios pasirodymo, dviračių populiarumas smarkiai išaugo. Daugėja dviratininkų minančių miesto gatvėmis, todėl jų saugus važiavimas yra vienas pagrindinių klausimų, į kurį visada stengiuosi atkreipti dėmesį“, – sakė du olimpinius aukso medalio 1988-ais iškovojęs G. Umaras. Svarbiausia saugumo priemonė – galva Į gatves važiuokite, tik „pasiėmę galvą“. Galva yra svarbiausia saugumo priemonė. Turime atminti, kad mes patys esame atsakingi už savo saugumą. Prisiminkime, kad net iš šalutinio kelio išvažiuojantis vairuotojas mūsų gali nepastebėti. Reikia būti pasirengus išvengti susidūrimo. Taip, po tokio susidūrimo mes būsime teisūs, tai bus ne mūsų kaltė, tačiau skaudės mums. Būkite matomi Svarbiausia – drabužis, kuris leidžia dviratininkui būti matomam. Nereikia rengtis liemenės, kuri neleidžia kūnui kvėpuoti, arba užsidėti kokius nors diržus ir vaidinti, kad tai yra liemenė. Tiesiog apsirenkime ryškų džemperį, marškinėlius arba striukę. Būtinai turėkite žibintus. Idealus variantas – mirksinčios šviesos, nors kartais net ir jų vairuotojai nemato. Įsijunkite ryškias, „ledines“ šviesas net dieną. Rekomenduoju ir vaikams, važiuojantiems šaligatviu – įsijunkite šviesas. Į darbą neskubėkite Kelionė dviračiu į darbą yra puikus užsiėmimas. Važiuokite taip lengvai, tarsi žingsniuotumėte. Nebūtina sukaisti ir suprakaituoti, to galima išvengti. Įsigykite patogią aprangą Apsirenkite patogiai ir nebijokite išleisti pinigų specialiems rūbams ir avalynei. Apranga labai ilgai tarnauja ir suteikia patogumo jausmą. Taip pat nepamirškite pirštinių ir, žinoma, šalmo. Turėkite gerą spyną Dviratis – kaip piniginė – paliktas ne vietoje yra vagiamas arba pasiimamas. Visada saugiai pritvirtinkite dviratį su tinkama spyna. Rugpjūčio 20-ą startuosiantis 8-as „Velomaratonas“ plečiasi ir žada dar daugiau pramogų dviračių sporto mylėtojams. Dviratininkų ir miesto svečių lauks pramogų miestelis, įvairios rungtys. Kaip visada prie starto linijos rikiuosis „Toyota Sport“ ir „ERGO mėgėjų“ važiavimų dviratininkai. Pirmąsyk vyks atskiri paspirtukų, riedlenčių ir riedučių važiavimai. Renginio organizatoriai kviečia registruotis interneto svetainėje: velomaratonas.lt/registracija/. Registracija mėgėjams ir vaikams iki liepos 23-ią d. nemokama.