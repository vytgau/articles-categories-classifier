„Velomaratono“ metu vykstanti iniciatyva – „Nutrilite“ iššūkis – visą vasarą kvietė mažesnius Lietuvos miestus burti savo aktyvaus laisvalaikio entuziastų komandas ir važiuoti dviračių šventėje Vilniuje. Didžiausios miesto komandos laukė specialus prizas – amerikiečių kompanijos „Amway“ įsteigta 5 000 JAV dolerių parama riedlenčių parko statyboms. „Tai – vienas tų atvejų, kai suderini iškart kelis dalykus. Dalyvauji šventėje, jauti azartą kovodamas dėl prizo ir patiri vieno tikslo siekiančios bendruomenės jausmą“, – sako „Velomaratono“ idėjos sumanytojas ir organizatorius Benediktas Vanagas. Šių metų „Velomaratone“ didžiausios bendruomenės „Nutrilite“ iššūkio aktyvacija vyko jau trečiąjį kartą. Šiemet internete dėl didžiojo prizo užsiregistravo net 7500 „Nutrilite“ iššūkio dalyvių. Daugiausia – iš keturių miestų: Kėdainių, Garliavos, Šilutės ir Plungės. Didieji miestai šioje iniciatyvoje dalyvauti negalėjo, ji buvo skirta miesteliams, turintiems ne daugiau kaip penkiasdešimt tūkstančių gyventojų. Būtina sąlyga pretenduoti į prizą buvo ir dalyvavimas „Velomaratone“, o ne tik registracija. Suskaičiavus rezultatus, prie starto linijos stojo 208 Kėdainių bendruomenės narių – beveik šimtu daugiau nei artimiausių varžovų – Šilutės. „Šių metų „Nutrilite“ iššūkis buvo išskirtinis – tiek daug aktyvaus laisvalaikio entuziastų iš visos Lietuvos dar neteko matyti. Šiemet jie ne tik registravosi internete, bet ir atvyko važiuoti „Velomaratone“ kartu su savo palaikymo komandomis – kas su dviračiais, o kas su paspirtukais ar net riedlentėmis. Tai rodo, kad mūsų veikla duoda rezultatų – „Amway“ kompanija „Velomaratoną“ remia jau penktus metus – tiek pat, kiek ir gyvuojame Lietuvoje. Per tą laiką pastebėjome, kad aktyvus laisvalaikis, riedlenčių ir riedučių sportas Lietuvoje vis labiau populiarėja, žmonės jaučia riedlenčių parkų poreikį savo miesteliuose. Todėl tikimės, kad Kėdainių miestui naujas parkas taps patrauklia jaunimo aktyvaus laisvalaikio leidimo vieta“, – sako Anna Pietrzak, prizą įsteigusios bendrovės „Amway“ direktorė Lietuvoje, Latvijoje, Estijoje bei Lenkijoje. Prieš tai Kėdainių bendruomenė buvo pripažinta aktyviausia „Velomaratono“ bendruomene ir gavo specialų prizą bei marškinėlius su Lietuvos Prezidento herbu. „Apie šį maratoną miesto bendruomenė žinojo seniai ir ruoštis jam pradėjome jau prieš metus. Būrėme komandą, raginome šeimos narius, draugus, o vėliau šis dalyvavimas tapo vienu didžiausių miesto tikslų. Maratone dalyvavo įvairių profesijų, institucijų atstovai, aktyvūs buvo ir Kėdainių vaikų globos namų auklėtiniai. Negalėjome net žodžiais išreikšti tos laimės, kuomet sužinojome, jog nugalėjo būtent Kėdainiai. Nors praėjo tik viena diena po renginio, jau dabar planuojame parko įrengimo vietą, atidarymo šventę. Tai išties neeilinis įvykis mūsų miestui ir ypatingai jaunimui“, – teigia Kėdainių „Nutrilite“ komandos atstovė Jovita Makarevičienė. Šios vasaros pradžioje „Nutrilite“ iššūkio riedlenčių parkas atidarytas Tauragėje, o pernai – Raudondvaryje. Renginio organizatoriai kreipsis į laimėjusio Kėdainių miesto valdžios institucijas ir aptars visus riedlenčių parko įrengimo aspektus. Planuojama, kad riedlenčių parkas laimėjusiame Kėdainių mieste bus atidarytas 2018 pavasarį. Kompanija „Amway“ jau ne pirmus metus prisideda prie aktyvaus jaunimo laisvalaikio plėtros Lietuvoje. „Nutrilite“ – tai kompanijos maisto papildai ir vitaminai, kurie skatina aktyvų laisvailaikio būdą, sveiką mitybą, todėl „Amway“ ne vienerius metus remia „Velomaratoną“ ir dviračių sportą.