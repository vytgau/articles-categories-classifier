Sekmadienį vyko tik finalai ir šios kovos lietuviams prasidėjo itin sėkmingai. Pirmoji ant tatamio žengė Diana Mačiūtė, svorio kategorijos iki 55 kg finale susitikusi su ukrainiete Anna Izdebska. Šioje dvikovoje patyrusi Lietuvos sportininkė netruko įrodyti savo pranašumą – po taiklaus smūgio ranka į kūną ukrainietė kapituliavo ir kova nuvo užbaigta nesibaigus pagrindiniam laikui. „Labai norėjau pasidžiaugti, pasimėgauti kova, taip ir padariau. Kūnas toliau jau pats atliko viską taip, kaip buvo treniruojamas. Labai džiaugiuosi, kad padariau viską taip, kaip reikėjo – suleidau kartą geležinį kumšti ir tai lėmė pergalę“, – džiaugėsi pasaulio čempionė. Čempionato pabaigoje D. Mačiūtei ant prizininkų pakylos teko lipti ne tik dėl aukso medalio, ji buvo pripažinta ir techniškiausia pasaulio čempionato dalyve. Iš karto po D. Mačiūtės ant tatamio žengė dar viena itin daug patirties ir titulų sukaupusi Lietuvos kiokušin karatė meistrė – Inga Mikštaitė. Jai svorio kategorijos iki 60 kg finale iššūkį metė britė Emma Markwell, tačiau kaunietei užteko vos 20 sek., kad už savo firminį smūgį koja į galvą pelnytų įvertinimą „wazari“. Tai buvo lemtingas įvykis kovoje. Vėliau I. Mikštaitė buvo netoli antrojo analogiško sėkmingo smūgio, tačiau šiek tiek pritrūko tikslumo, tad pasaulio čempionės titulą pelnė pasibaigus kovos laikui. „Labai smagu laimėti finalą savo firminiais taškais, tai yra nerealus jausmas, – po kovos kalbėjo čempionė. – Lukas Kubilius prieš kovą palinkėjo nueiti ir pasimėgauti. Viduje kažkas suveikė, tad rezultatas yra labai smagus. Čempionatas nebuvo lengvas, kiekvieną kovą reikėjo laimėti. Kartais koją mums pakiša psichologija, nors mes turime viską, ko reikia, kad laimėtume. Šiandien tikriausiai paleidome tą žvėriuką ir gavome gerą rezutatą.“ Po dviejų įspūdingų pergalių ant tatamio žengusios Gabijos Gudeliauskaitės svorio kategorijos iki 65 kg lemiamoje kovoje laukė itin rimtas išbandymas – pirmųjų dviejų KWU surengtų pasaulio čempionatų nugalėtoja rusė Andželika Sabajeva. Per pagrindinį kovos laiką rusė už smūgį ranka į veidą buvo įspėta, kova visą laiką vyko apylygiai, bet teisėjai fiksavo lygiąsias ir skyrė pratęsimą. Papildomų 2 minučių metu vėl vyko gana lygi kova, nei viena sportininkė nepelnė taškų, tačiau 3 iš 5 teisėjų po pratęsimo vis dėlto skyrė pergalę kiek aktyviau kovą užbaigusiai A. Sabajevai. Vyrų varžybose pirmas iš mūsiškių į kovą stojo Kęstutis Radvila, kurio svorio kategorijos iki 90 kg finale laukė bulgaras Aleksandaras Komanovas. Lietuvis nuo pirmų akimirkų ėmė aktyviai atakuoti varžovo kojas ir dešinį petį, tačiau apčiuopiamos naudos tai nedavė. Lietuvis tiek pagrindinio laiko, tiek pratęsimo metu po kartą pažeidė taisykles, bulgaras kovos pabaigoje gerokai suaktyvėjo ir teisėjai pergalę vienbalsiai atidavė mūsiškio varžovui. Iš karto po K. Radvilos ant tatamio žengęs Edgardas Sečinskis svorio kategorijos iki 95 kg lemiamame mūšyje susikovė su šeimininkų atstovu Konstantinu Fiodorovu. Sportininkams vėl teko kovoti ne tik 3 min. pagrindinio laiko, bet ir 2 min. pratęsimą. Vis dėlto lietuvis visą laiką buvo aktyvesnis, o rusas didžiąją laiko dalį tik gynėsi. Po pagrindinio kovos laiko E. Sečinskiui pergalę skyrė tik 1 teisėjas iš 5 (kiti – lygiąsias), tačiau po pratęsimo jau ir teisėjams neliko abejonių – už lietuvį balsavo 4 arbitrai ir E. Sečinskis tapo pasaulio čempionu. „Su treneriais įdėjome labai daug darbo, tad matyti ir rezultatas. Finalas man buvo idealus, su treneriais iš anksto buvome suderinę visą kovos planą, viskas ėjosi kaip per sviestą, buvo tiesiog puiku“, – taip pergale džiaugėsi E. Sečinskis. Per apdovanojimų ceremoniją prie mūsų finalininkų ant prizininkų pakylos prisijungė dar 5 lietuviai. Daiva Kriščiūnienė, Diana Balsytė, Justinas Kvietka, Vytautas Cėpla ir Eventas Gužauskas atsiėmė bronzos medalius, tad iš Rusijos namo lietuviai pirmadienį grįš su net 10 apdovanojimų. 