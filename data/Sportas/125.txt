Rumunija Rumunijos pasiekimai pasaulio pirmenybėse Geriausias pasirodymas: 7 vieta elitiniame divizione (1947 metais) Praėjusių metų pasirodymas: 1 vieta IIA divizione Rumunijos rinktinė turi gilią ledo ritulio istoriją. Pirmą kartą vykusi į pasaulio čempionatą dar 1931 metais, ji iš viso elitiniame divizione varžėsi aštuonis kartus. Septynis kartus ši rinktinė tarp elito kovojo 1931-1947 metais, per kuriuos ir pasiekė savo geriausią pasirodymą – 7 poziciją, o paskutinį kartą tarp stipriausių planetos rinktinių jie buvo patekę 1977 metais, kai jiems nepavyko išsaugoti vietos šiame divizione. Po minėtų pirmenybių prasidėjo rumunų kritimas į žemesnį lygį, po kurio jiems iki šiol nepavyko atsitiesti. Nutolusi nuo elitinių komandų, Rumunijos nacionalinė ekipa nuo 2000 metų nuolatos keliavo tarp I ir II divizionų, o situacija nepasikeitė iki šiol. Užpernai palikę IB divizioną, pernai rumunai laimėjo IIA diviziono kovas ir vėl palypėjo laipteliu aukštyn. Lietuva prieš Rumuniją Oficialios tarpusavio dvikovos: 12 mačų – 6 rumunų pergalės , 5 lietuvių laimėjimai, 1 lygiosios. Įvarčių santykis 41:42 varžovų naudai. Paskutinė akistata: Lietuva 5:1 Rumunija (2016 metais) Nuo pirmosios Lietuvos bei Rumunijos dvikovos prasidėjo ir lietuvių istorija pasaulio čempionatuose – būtent su šios šalies rinktine buvo sužaistos pirmosios oficialios Lietuvos ledo ritulio rinktinės rungtynės. 1938 metų planetos pirmenybėse mūsų šalies atstovai iškovojo netikėtą pergalę 1:0, taip išplėšdami ir pirmąją pergalę savo šalies istorijoje. Nepaisant pergalės pirmosiose rungtynėse, vėliau tarpusavio dvikovose pranašumas priklausė rumunams, kurie mūsų šalies atstovams nepralaimėjo penkių mačų iš eilės – tris metus iš eilės triumfuodami C diviziono batalijose (1997 metais – 7:3, 1998 metais – 9:3, 1999 metais – 5:2) o I divizione kartą sužaisdami lygiosiomis bei kartą iškovodami pergalę (2000 metais – 5:5, 2003 metais – 3:1). Nesėkmių seriją lietuviai nutraukė 2005 metų čempionate, kuris buvo išskirtinis dėl to, kad jame pirmą kartą rinktinės marškinėlius vilkėjo Dainius Zubrus, kuris solidžiai prisidėjo prie mūsų šalies atstovų pergalės 5:0. Nors vėliau rumunai dar du kartus palaužė mūsų rinktinę (2012 metais – 6:5, o 2013 metais – 2:1), paskutines dvi tarpusavio akistatas laimėjo lietuviai. 2014 metų pirmenybėse Vilniuje dar kartą rinktinės marškinėlius užsivilkęs D. Zubrus atliko net 4 rezultatyvius perdavimus, o rinktinė laimėjo 5:2, o po dviejų metų lietuviai su varžovais susitvarkė ir be jo pagalbos, laimėdami mačą 5:1. Nors per bendrą tarpusavio istoriją pranašumą turi rumunai, šios dienos rungtynėse Lietuvos pergalės atveju įsivyrautų lygybė, kurios tikėsis ir visi „Žalgirio“ arenoje susirinkę šeimininkų gerbėjai. Kokią komandą atsivežė rumunai? Vidutinis varžovų amžius: 23,9 metai (Lietuvos rinktinės – 26,8 metai) Vidutinis varžovų ūgis: 180,2 cm (Lietuvos rinktinės – 186,3 cm) Vidutinis varžovų svoris: 78,1 kg (Lietuvos rinktinės – 86,1 kg) Debiutantų skaičius: 5 (Lietuvos rinktinės – 1) Nors praėjusiais metais rumunai pasiekė savo tikslą ir laimėjo IIA divizioną, šiemet jie į čempionatą atsiveža naujai suburtą rinktinę. Pokyčiai rinktinėje prasidėjo nuo trenerio: kanadietį Martiną Lacroixą pakeitė slovakas Julius Penzesas, kuris iš savo pirmtako perėmė ne tik rinktinės, tačiau ir prezentacinės rumunų „ASC Corona Brasov“ komandos vairą. Naujasis rinktinės treneris ėmėsi pokyčių ir rinktinės sudėtyje: į čempionatą buvo pakviesti devyni naujokai, iš kurių keturi - natūralizuoti ukrainiečiai. Visgi, pasidomėjus jų natūralizacijos procesu paaiškėjo, jog jie pažeidė griežtas IIHF taisykles ir visi šie ledo ritulininkai buvo išsiųsti namo dar prieš pirmąsias kovas. Būtent natūralizuoti žaidėjai turėjo įnešti patirties į savo naujosios šalies rinktinės žaidimą. Kartu su Slovakijoje gimusiu vartininku Patricku Polcu, tik natūralizuoti ukrainiečiai buvo peržengę savo 30-metį. Vietiniai Rumunijos žaidėjai yra gerokai jaunesni ir nė vienas iš jų nėra vyresnis nei 27-erių metų amžiaus. Rumunijos rinktinės pagrindas sudarytas iš dviejų komandų: „ASC Corona Brasov“ rinktinėje turi 10 atstovų, o „SC Csikszereda“ – 4. Abi šios ekipos varžėsi Vengrijos pirmenybėse, kuriose abu šie klubai žengė į pusfinalį. Šioje rinktinėje bus vos du legionieriai, tačiau ir jie taip pat žaidė Vengrijos čempionate, kuriame iš viso varžėsi 16 iš 18 jų sudėtyje likusių rumunų žaidėjų. Likę du šios rinktinės atstovai rungtyniavo Rumunijos pirmenybėse. Iki šiol neaišku, ar rumunams bus suteikta teisė papildyti savo sudėtį ir jei jie gaus tokį leidimą, kada jie sulauktų papildymo, tad prieš būsimą dvikovą iki šiol išlieka klausimų apie tai, kokią sudėtį gali turėti rumunai. Pavojingiausi varžovų ginklai ir kur priešininkai pažeidžiami Rumunijos rinktinė stengiasi žaisti technišką ir komandinį ledo ritulį: atakas jie dažniausiai kuria ne individualiais reidais, tačiau aštriais ritulio perdavimais. Dauguma šios rinktinės žaidėjų kartu žaidžia ir klube, tad vienas kitą puikiai pažįsta ir jų tarpusavio supratimas padeda jiems žinoti, kur vienoje ar kitoje situacijoje atsidurs jų komandos draugas ir kur jam reikia pasiųsti ritulį.  Į vartus šios rinktinės žaidėjai meta tik gavę tam progą, o rumunų žaidime retai galima išvysti situacijų, kai mesti galintis ledo ritulininkas rinktųsi ieškoti dar geresnės galimybės ir vietoje metimo pasirinktų perdavimą. Visgi, neretai tokiais smūgiais pramušti varžovų vartininkus nėra lengva, o tai matėme ir pirmosiose rungtynėse, kai visus rumunų metimus neutralizavo Ukrainos rinktinės vartus gynęs Sergejus Gaidučenka. Didžiausia rumunų problema tapo netikėtas keturių žaidėjų pašalinimas iš pirmenybių. Jei rumunams nebus leista pakeisti šių ledo ritulininkų naujais žaidėjais, išlaikyti greitą žaidimą jiems gali tapti labai sunku. Turėdama vos 16 žaidėjų ši rinktinė yra priversta žaisti trimis penketukais, o žaidžiant prieš keturis penketus į aikštę galinčias mesti ekipas, rungtynių pabaigoje varžovai neretai jaučiasi šviežesni ir turintys daugiau jėgų, o patiems rumunams gali jų nebeužtekti norint stabdyti didesnį žaidėjų pasirinkimą turinčius ledo ritulininkus. Rumunijos rinktinėje nėra aukštų ir tvirtų gynėjų, tad kartais jie susiduria su didelėmis problemomis bandydami sustabdyti galingus varžovų puolėjus. Nors smulkesni gynėjai ganėtinai sėkmingai tvarkosi su priešininkų greitomis atakomis, stumdytis prie vartų, ar stabdyti įsibėgėjusį puolėją, jiems ne visada pavykta sėkmingai. Atsiliepti rumunams gali ir tarptautinių mačų patirties trūkumas. Daugiau nei pusė šios rinktinės žaidėjų pirmą kartą žaidžia IB divizione, tad jiems tai yra nauja patirtis. Nors rumunai savo patirties trūkumą stengiasi kompensuoti įdedama energija, sunkiais momentais jiems gali pritrūkti šaltakraujiškumo, o mačo eiga labai lengvai gali pasisukti ne šios rinktinės naudai. Varžovų lyderiai ir pavojingiausi žaidėjai Namo išsiuntus keturis rinktinėje turėjusius žaisti ukrainiečius, rumunų ekipoje nebeliko garsių vardų, kurių karjeros pasiekimai gerokai išsiskirtų iš jų kolegų. Pavojingiausias iš rinktinėje likusių puolėjų – Roberto Gliga. Rumunų kapitonas būdamas vos 24-erių metų amžiaus yra labiausiai patyręs savo rinktinės žaidėjas, kuris į priekį veda ne tik savo rinktinę, tačiau ir „ASC Corona Brasov“ klubą. Šis ledo ritulininkas iš pažiūros yra bene tvirčiausias rumunų atstovas, tad į savo rinktinės žaidimą jis gali įnešti kiek kitokių ginklų nei jo komandos draugai. Daugybę problemų aukštiems varžovams gali pridaryti kitas puolėjas – Csenadas Fodoras. Mažas (171 cm), tačiau techniškas ir landus gynėjas neretai apibėga savo aukštesnius priešininkus, o atsidūrus už jo nugaros pavyti šio žaidėjo gali ir nebepavykti. Mače su Ukraina 27-erių metų žaidėjas sudrebino vartų konstrukciją, o progų pasižymėti jis veikiausiai turės ir likusiose pirmenybių rungtynėse. Rumunų gynybos grandyje itin aktyvus atakose bando būti geriausiu pirmo mačo žaidėju pripažintas Hugo Gecse. Pirmajame mače 23-ejų metų ledo ritulininkas atliko daugiausiai smūgių iš savo komandos (6), o tai itin stebinti neturėtų: didžiąją savo karjeros dalį jis praleido puolėjo pozicijoje. Visgi, šiame čempionate rumunai jaučia gynėjų trūkumą, o į šią poziciją buvo atitrauktas būtent H. Gecse, kuris gynėjo darbo pirmiausia paragavo atstovaudamas „SC Csikszereda“ ekipai. Įdomiausi faktai ir pastebėjimai prieš būsimą dvikovą: Lietuvos ir Rumunijos akistata buvo pirmoji dvikova ir visoje mūsų šalies ledo ritulio istorijoje, o tuo pačiu tai buvo ir pirma pergalė; Per savo rinktinės istoriją rumunai keturis kartus varžėsi ir žiemos olimpinėse žaidynėse, o geriausias jų pasiekimas – 1976 metais iškovota septinta vieta; Geriausiai prieš rumunus iš lietuvių per visą istoriją sekėsi Dainiui Zubrui: jis ne tik laimėjo abi savo akistatas su šios šalies atstovais, tačiau ir per šias akistatas pelnė vieną įvartį bei atliko net 5 rezultatyvius perdavimus; 2014 metų rungtynėse Vilniuje prieš Rumuniją Arnoldas Bosas atliko pirmą ir iki šiol vienintelį „hat-tricką“ atstovaujant Lietuvos rinktinei pasaulio čempionate; Rumunijos rinktinėje rungtyniauja net trys broliai Biro: vyriausias brolis Otto turėtų dirbti gynyboje, o broliai dvyniai Matyasas ir Gergo įrašyti į komandos puolimo grandį. Visgi jie visi trys yra žaidę tiek gynėjų, tiek puolėjų grandyje; Jaunius Jasinevičius 2016 metų rungtynėse su Rumunija atliko rezultatyvų perdavimą, o tai jam buvo iki šiol vienintelis taškas planetos pirmenybių metu; Prieš pirmąsias rungtynes rumunai ne savo noru liko su trumpiausia sudėtimi čempionate – keturi šios rinktinės žaidėjai buvo ne savo noru išsiųsti namo dėl pažeistų žaidėjų natūralizacijos taisyklių.