„Pamačiau Titą per vieną iš pasirodymų mokykloje. Detalių neprisimenu, bet įstrigo, kad vaikinas tiesiog skraidė po didelę erdvę. Paprašiau kitų moksleivių jį surasti ir pasiūliau imtis šio projekto. Jaunuolis nustebo, bet sutiko, – minties apie parodą gimimą prisiminė A. Barzdžius. – Tuomet buvo prasti orai, žiema, bet sulaukus geresnių orų ėmėmės darbo, o dabar turime rezultatą.“ Fotografas ir T. Valionis kartu dirbo keletą mėnesių, kurių metu buvo fiksuojami vaikino Kėdainiuose atliekami triukai. „Parkūras – tai ekstremalus sportas, siekiant kuo greičiau pakeisti buvimo vietą, viską vertinant kaip kliūtį. Arba atvirkščiai – nepaisant jokių kliūčių, – sakė Lietuvos žurnalistų ir fotomenininkų sąjungų bei Lietuvos spaudos fotografų klubo narys A. Barzdžius. – Parkūras moko eiti tiesiausiu keliu, nepaisant jokių kliūčių, tai tikrai žavi. Tuo pačiu įmažinome ir gražiausias Kėdainių vietas, kurios nuotraukose matosi kiek neįprastose situacijose.“ Tai jau antroji A. Barzdžiaus surengta paroda sporto tema. „Kaune vykusio Europos absoliučios svorio kategorijos kiokušin karatė čempionato metu buvau surengęs savo geriausių nuotraukų, padarytų per daugelį metų fotografuojant šį sportą, parodą. Aš matau asociacijų tarp karatė ir parkūro. Ir ten, ir ten yra greiti judesiai, veiksmas, kioušin karatė yra atliekami smūgiai kūlvirsčio metu, – pasakojo fotografas. – Kartą mačiau, kaip T. Valionis per Radvilų maisto festivalį prisijungė prie kito kovos meno – kapoeiros – parodomųjų kovų, viena nuotrauka parodoje yra ir iš ten.“ A. Barzdžiaus kioušin karatė nuotraukų paroda iš Kauno buvo nukeliavusi į Klaipėdą, tuos pačius Kėdainius, kitus miestus. Fotografas teigia, kad mielai nugabens į kitas vietoves ir parkūro nuotraukų parodą. „Kol kas viskas dar labai šviečia, tik pakabinome parodą. Tačiau jei tik bus kokių nors pasiūlymų ar pageidavimų, be abejo, vyksiu visur. Parodos tam ir yra, kad žmonės jas matytų“, – sakė fotomenininkas. Visi norintys parodą gali aplankyti Kėdainių Šviesiosios gimnazijos darbo metu, o šeštadienį – iki 13 val. 30 min.