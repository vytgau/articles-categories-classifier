Vienintelį rungtynių įvartį 55 min. pelnė Rigino Cicilia, kuriam tai buvo pirmasis taiklus smūgis Marijampolės komandoje. Pirmajame kėlinyje aikštėje vyko nervinga, lygi kova, o gerų progų pasižymėti nepavyko susikurti nei vienai komandai. Po pertraukos, be R. Cicilios, „Sūduvoje“ įvarčius pelnyti galėjo Gersonas Acevedo ir Giedrius Matulevičius, bet pirmojo smūgis buvo per silpnas, o antrojo galva smūgiuotą ir į vartus skriejantį kamuolį numušė gynėjas. Keletą kartų prie „Sūduvos“ vartų pavojų sukūrė ir „Lokomotiv“, bet išsigelbėti nuo pralaimėjimo varžovams nepavyko. „Sūduvos“ komandoje rungtynes pradėjo Saulius Klevinskas, Algis Jankauskas, Povilas Leimonas, Aleksandaras Živanovičius, Andro Švrljuga, Vaidas Slavickas, Alassane’as N’Diaye, G. Acevedo, Domantas Antanavičius, Karolis Laukžemis ir Josipas Tadičius, o antrajame kėlinyje aikštėje dar pasirodė R. Cicilia (52 min. vietoje K. Laukžemio), Julius Kasparavičius (70 min. pakeitė J. Tadičių) ir Marko Iharošas (80 min. pakeitė A. N’Diaye). Pasirengimo 2018 metų sezonui laikotarpiu „Sūduva“ sužaidė 8 kontrolines rungtynes. Be „Lokomotiv“, 1:0 buvo nugalėta „Palanga“ ir tokiu pat rezultatu 3:1 įveiktos Samaros „Kryja sovetov“ bei „Jonavos“ ekipos. Rungtynės su „Liepaja“ ir Kosovo čempionato lyderiu „Llapi“ baigėsi 1:1, o Rygos RFS ir Zlino „Fastav“ komandoms buvo nusileista, atitinkamai, 3:4 ir 0:1. 2018 metų oficialių kovų sezoną „Sūduva“ pradės vasario 17-ąją rungtynėmis Marijampolėje dėl Supertaurės su Kauno „Stumbru“, o vasario 24-ąją tos pačios komandos dvikova toje pačioje vietoje turėtų pradėti ir A lygos sezoną.