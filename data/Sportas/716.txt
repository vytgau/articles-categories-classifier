„Juventus“ savo aikštėje 2:0 (1:0) nugalėjo Udinės „Udinese“ ekipą ir įsitvirtino pirmoje turnyro lentelės vietoje. Abu įvarčius šeimininkams pelnė argentinietis Paulo Dybala, pasižymėjęs 20 ir 49 minutėmis. 57 min. 11 metrų baudinio vėl nerealizavo Gonzalo Higuainas, kurį toks pats likimas buvo ištikęs ir per neseniai vykusį UEFA Čempionų lygos aštuntfinalį su Londono „Tottenham Hotspur“.  Kitame mače du taškus prarado „Napoli“ klubas, kuris svečiuose sužaidė lygiosiomis 0:0 (0:0) su Milano „Inter“. Neapoliečiai su 70 taškų žengia antri. Pirmauja 71 tašką turintis „Juventus“, kuris dar yra žaidęs ir vienu maču mažiau. Į šeštą poziciją su 47 taškais pakilo AC „Milan“ komanda, kuri išvykoje 94 min. išplėšė pergalę prieš „Genoa“ – 1:0 (0:0). Likus vos kelioms sekundėms iki teisėjo pridėto laiko pabaigos kamuolį smūgiu galva į genujiečių vartus nukreipė Andre Silva.  Ispanijos „La Liga“ pirmenybių 28-ame ture sekmadienį pergalėmis džiaugėsi Madrido „Atletico“, „Villarreal“ ir Bilbao „Athletic“ kolektyvai. „Atletico“ 3:0 (1:0) namuose sudorojo Vigo „Celtą“, „Villarreal“ svečiuose 2:0 (1:0) įveikė „Las Palmas“ ekipą, o „Athletic“ savo stadione 2:0 (2:0) nugalėjo „Leganes“ atstovus. Diego Simeone's auklėtiniai su 64 taškais ir toliau rikiuojasi antroje vietoje – vienu laipteliu žemiau nei 8 taškais daugiau surinkusi „Barcelona“ (72 tšk.). 