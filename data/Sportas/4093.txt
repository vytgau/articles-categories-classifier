Šalies futbolo gerbėjams gerai žinomas buvęs Vilniaus „Žalgirio“, su kuriuo tapo Lietuvos čempionu ir iškovojo dvi Lietuvos futbolo federacijos taures, gynėjas po kelerių metų pertraukos vėl grįžo į Lietuvą. Jį čia atviliojo buvę žalgiriečiai. „Klubo treneriai Mindaugas Čepas ir Artūras Ramoška, su kuriais kartu dirbome „Žalgiryje“, susisiekė su manimi. Jie papasakojo apie klubą, komandą ir likusio sezono tikslus, todėl man nebuvo sunku apsispręsti čia atvažiuoti. Tikslai yra išties nemaži, nebus lengva, bet man patinka iššūkiai. Komanda draugiška, kai kuriuos žaidėjus jau anksčiau pažinojau. Tiek personalas, tiek treneriai mane priėmė labai šiltai“, – pasakojo naujasis „Jonavos“ legionierius. Prieš tai futbolininkas pusę sezono praleido kaimyninėje Latvijoje, tačiau ten daug žaidybinio laiko negavo. „Pasibaigus kontraktui su „Žalgiriu“, atvykau į Švedijos antrosios lygos „Ostersunds“ klubą. Tačiau tada man prasidėjo sunkus laikotarpis, mat dar nepasirašęs sutarties su švedais asmeninės treniruotės metu gavau kulkšnies traumą. Nepaisant to, „Ostersunds“ sutartį su manimi pasirašė. Stengiausi atgauti formą, vienose rungtynėse žaidžiau, kitose – ne, bet sezono pabaigoje, kai neįvykdėme tikslo patekti į kitą divizioną, nusprendžiau išvykti. Tada grįžau į Kroatijos HNK „Gorica“, o šių metų pradžioje „Žalgirio“ sporto direktoriaus Mindaugo Nikoličiaus pastangomis pavyko pasirašyti kontraktą su latvių Rygos „RFS“ klubu, kuriame praleidau pusę metų“, – apie savo karjeros vingius po beveik trijų sezonų Vilniuje kalbėjo L. Peričius. Po sėkmingų kontrolinių susitikimų Kroatijos futbolininko debiutas A lygoje buvo pažymėtas pralaimėjimu „Kauno Žalgiriui“, vėliau sekė nulinės lygiosios su Kauno „Stumbru“. Kol kas jonaviškiams nepavyksta nudžiuginti savo gerbėjų pergalėmis, tačiau klubo naujokas tiki, kad bėgant laikui žaidimas tik gerės. „Nuo mano išvykimo iš Lietuvos A lygoje liko trys klubai, kuriuos aš žinau. Tai – „Žalgiris“, Marijampolės „Sūduva“ ir Klaipėdos „Atlantas“. Kiti klubai pasikeitę ir dėl to čempionatas man išties yra pasikeitęs, bet jo lygis išliko panašus. Pirmi du A lygos susitikimai Jonavos komandai buvo sunkūs. Daug naujų žaidėjų, prieš rungtynes su „Kauno Žalgiriu“ turėjome nedaug treniruočių kartu. Su Kauno „Stumbru“, mano nuomone, jau atrodėme geriau, tikiuosi, toliau mūsų žaidimas tik gerės“, – vylėsi L. Peričius. Kalbėdamas apie asmeninius tikslus, futbolininkas sakė prioritetą teikiantis komandos tikslams. „Noriu tik vieno – kiekvienose rungtynėse žaisti kuo geriau ir padėti savo komandai. Futbolas – komandinis sportas, todėl komandos tikslai yra mano tikslai. Norime pabandyti pakovoti dėl aukštesnės pozicijos, bet, kaip ir minėjau, tai bus nelengva. Vis dėlto esame gera komanda, turime puikią jaunų ir talentingų bei labiau patyrusių žaidėjų kombinaciją, gerą trenerių štabą, tereikia šiek tiek sėkmės, kuri mums padėtų pasiekti savo tikslus“, – sakė L. Peričius. Šį sekmadienį (rugpjūčio 6 d.) „Jonava“ savo namų stadione susitinka su iš paskutinio Europos lygos atrankos etapo pasitraukusiais „Trakais“.