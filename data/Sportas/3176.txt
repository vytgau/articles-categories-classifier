Finaliniame lygos susitikime „Baltic Tennis Club“ 4:2 įveikė Vilniaus „Tennis Temptation“ pirmąją komandą. Susitikime dėl trečiosios vietos Vilniaus „Tennis United“ klubas 4:2 pranoko Klaipėdos „Kogą“. „Telia teniso klubų lygos“ antrojo diviziono nugalėtojais tapo Druskininkų teniso klubas. Lemiamas dzūkų susitikimas su Utenos „Pasagos“ tenisininkais baigėsi 3:3. Abi komandos tarpusavio mačuose laimėjo ir vienodą setų skaičių. Suskaičiavus geimus antrojo lygos diviziono nugalėtojų taurė atiteko druskininkiečiams. Trečia liko antroji „Tennis Temptation“ komanda, o ketvirti – „Verkių“ klubo tenisininkai. LTS prezidentas Ramūnas Grušas džiaugiasi pirmuoju lygos sezonu ir tikisi, kad kitais metais prie starto linijos išsirikiuos dar daugiau komandų. „Klubinio teniso mėgėjų čempionato Lietuvoje labai trūko. Prieš keletą metų buvo pavienių bandymų tai padaryti, tačiau dėl vienų ar kitų priežasčių tie projektai greitai išsikvėpdavo. Todėl man labai smagu, kad mes ne tik skambiai pradėjome, tačiau ir puikiai pabaigėme pirmą naujojo projekto sezoną. Imame braižyti antrojo sezono kontūrus, tikiuosi, kad įkvėptos sėkmingos pradžios, prie lygos prisijungs ir šiemet sudvejojusios komandos“, – sakė R. Grušas. Sezono uždarymo šventėje buvo apdovanoti ir naudingiausi lygos žaidėjai. Jais šiemet tapo „Baltic Tennis Club“ kapitonas Tomas Butvilas ir „Tennis Temptation“ žaidėja Eglė Jurkevičienė. T. Butvilas sezono metu iškovojo 9 pergales ir patyrė tik 2 pralaimėjimus. E. Jurkevičienė suklupo tik kartą per 10 mačų. Klaipėdietė Erika Buntienė paskelbta įvairiapusiškiausia lygos žaidėja, o vilniečiai Vytis Grabauskas ir Martynas Jocys, atitinkamai, techniškiausiu ir ištvermingiausiu. Dėl 2017 metų „Telia teniso klubų lygos“ nugalėtojų vardo varžėsi 16 komandų ir beveik 250 žaidėjų iš Vilniaus, Klaipėdos, Panevėžio, Utenos, Druskininkų ir Radviliškio. Komandų tarpusavio mačų baigtį lėmė šešių dvejetų susitikimų rezultatai: buvo žaidžiami trys vyrų, du mišrūs ir vienas moterų dvejetai. Lygos varžybose negalėjo dalyvauti tenisą profesionaliai žaidžiantys ar žaidę sportininkai. Iš viso per sezoną buvo sužaisti 192 dvejetų mačai.