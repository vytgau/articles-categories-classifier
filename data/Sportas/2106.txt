R. Meilutytė trečiadienį su kiekvienu plaukimu vis gerino savo rezultatą. Kvalifikacijoje ryte ji 50 m krūtine plaukimą įveikė per 30,03 sek., pusfinalyje – per 29,72 sek., o finale – per 29,36 sek. Sidabro medalį laimėjo suomė Jenna Laukkanen (29,54 sek.), o bronzą – švedė Sophie Hansson (29,77 sek.). Pirmąją Europos čempionato dieną Kopenhagoje tai jau antrasis lietuvių medalis. Pirmasis bronziniu apdovanojimu pasipuošė Danas Rapšys. Panevėžietis ant apdovanojimų pakylos lipo po 200 m plaukimo nugara finalo. – Kokios mintys po auksinio finalo? – paklausėme R. Meilutytės. – Smagu labai. Nesitikėjau būti pirma ir tokį visai padorų rezultatą parodyti. Kaip jau sakiau, tos dvi savaitės buvo labai nelengvos. Nesitikėjau ir žiauriai fainai. Džiaugiuosi, kad vėl pavyko susitvarkyti su nervais ir su viskuo. – Šis medalis suteikia pasitikėjimo? – Aišku. Visas treniruočių blokas nuo rugsėjo iki dabar buvo labai geras. Tiesiog nežinojau, ar pavyks realizuoti tą rezultatą, kokio norėjau. Viską sugadino ta liga. Šiuo momentu tai labai gerai. Pasitikėjimas yra ir jis palypėjo. Žinau, kad galiu plaukti ir viskas eina gera linkme. – Lietuvos himno laukiate? – Labai. Jau seniai girdėjau, tai bus tikrai smagu jį išgirsti vėl. Priminsime, kad R. Meilutytei priklauso 50 m plaukimo krūtine Europos čempionato rekordas. 2014 metais ji šį nuotolį įveikė per 28,81 sek. Lietuvos rinktinės žvaigždė Europos čempionate Kopenhagoje dar plauks 100 ir 200 m krūtine rungtyse. Prezidentė Dalia Grybauskaitė pasveikino Danijoje vykstančiame Europos plaukimo trumpajame baseine čempionate bronzos medalį iškovojusį D. Rapšį ir auksą laimėjusią R. Meilutytę. Pasak šalies vadovės, stipri valia, atkaklumas ir ilgos treniruočių valandos sportininkams ir kartu visai Lietuvai dovanojo džiugias pergales, kuriomis įvertintas plaukikų talentas ir meistriškumas. Prezidentė palinkėjo R. Meilutytei ir D. Rapšiui dar daugiau sėkmės, ryžto ir pasitikėjimo savo jėgomis. Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). Lietuvos plaukikų planuojami startai Europos čempionate Kopenhagoje: Rūta Meilutytė: 50 (29,36 sek. – 1 vieta), 100, 200 m krūtine; Giedrius Titenis: 50 (26,90 – 18 vieta),100, 200 m krūtine; Andrius Šidlauskas: 50 (27,31 – 35 vieta), 100, 200 m krūtine; Danas Rapšys: 200 m nugara (1.49,06 LR – 3 vieta), 100, 200 m laisvu stiliumi, 200 m peteliške; Gytis Stankevičius: 50,100, 200 (1.55,97 PB – 21 vieta) m nugara; Simonas Bilis: 50, 100 m laisvu stiliumi; Povilas Strazdas: 100, 200 m laisvu stiliumi, 100, 200 m kompleksiniu plaukimu; Deividas Margevičius: 50,100 (51,83 PB – 25 vieta), 200 m peteliške; Tadas Duškinas: 100 (52,03 – 27-28 vieta), 50 m peteliške, 50 m laisvu stiliumi Ugnė Mažutaitytė: 100 (1.01,52 – 39 vieta) ir 200 m nugara; Vyrų estafetė: 4x50 kompleksiniu plaukimu; 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.