Pokyčiai jau matomi Pastaraisiais metais Kauno futbolo mokykla gerokai pasikeitė – renovuotas ir gerokai išplėstas pagrindinis pastatas, kuriame įrengta ir treniruoklių salė, po aikštynais įrengti vejos laistymo įrenginiai, pastatytos nedidelės tribūnos, įrengtas apšvietimas. „Ieškome galimybių kitai infrastruktūrai pagerinti. Pastatas naujas, rūbinės sutvarkytos – viskas paruošta. Vienareikšmiškai - žengiame į priekį. Galbūt norėtųsi, kad pokyčiai vyktų greičiau, tačiau viskas vyksta palaipsniui. Dabar labiausiai trūksta žiemos treniruočių bazės. Šiuo metu rengiamas projektas ir po metų dvejų stovės kupolas. Planuojama įrengti ir dar porą naujų atvirų aikščių“, - pasakojo Kauno futbolo mokyklos vadovas Laimis Bičkauskas. Šiltuoju metų laiku treniruotės ir varžybos vyksta natūralios dangos aikštėse – artėjantį savaitgalį Kauno sporto mokykloje vyks didelis „Neodentos“ futbolo turnyras, skirtas naujų mokslo metų pradžiai. Įspūdingas statinys Kol kas sunku apskaičiuoti, kiek kainuos naujasis maniežas, nes dar nėra aiškūs tikslūs jo išmatavimai – kuo bus pasirinkti didesni išmatavimai, tuo pripučiamas kupolas bus brangesnis. Tačiau architektai jau pateikė vizualizacijas, kaip atrodys naujasis statinys. Kupolo apačioje bus paliktas pustrečio metro aukščio skaidrios medžiagos tarpas – taip į pastato vidų pateks daugiau šviesos, bei matysis Neries pakrantė. Pagal pirminius skaičiavimus, pastato aukštis sieks beveik 25 metrus. Naujasis maniežas bus 136 m ilgio ir 84 metrų pločio. Planuojama, kad viduje bus įrengta pilnų matmenų dirbtinos dangos futbolo aikštė, nedidelės, apie 500 vietų, tribūnos, apšilimo aikštelė, persiengimo kambariai ir t.t. Teoriškai pripučiamas kupolas vasaros metu galėtų būti išmontuojamas. Naujas maniežas bus statomas ant dabar esančios antrosios treniruočių aikštės bei nedidelės dirbtinės dangos aikštelės. Nebus liečiama pagrindinė natūralios dangos aikštė. Rekonstrukcijos metu bus įrengta daugiau nei pusšimtis naujų vietų automobiliams, link maniežo bus įrengtas kelias. Optimistiniais skaičiavimais, naujasis maniežas galėtų stovėti jau kitų metų rudenį. 