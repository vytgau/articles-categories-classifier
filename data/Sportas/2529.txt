Lietuvos karius bėgimu pagerbė ir Lietuvoje dislokuoto NATO priešakinių pajėgų bataliono kovinės grupės kariai. Rukloje nuo metų pradžios dislokuotai ir gegužės pabaigoje baigtai formuoti daugianacionalinei kovinei grupei vadovauja Vokietija. Savo karių yra skyrusios Belgija, Liuksemburgas, Nyderlandai ir Norvegija. Šiais metais mirusius karius bėgimu pagerbė taip pat ir užsienyje tarnaujantys kariai bei jų šeimų nariai. Bėgimas „In Memoriam“ Tartu mieste Estijoje vyko lapkričio 9 d., lapkričio 11 d. bėgimas buvo organizuojamas Čikagoje (JAV) ir Ukrainoje, o lapkričio 25 d. vyks Briuselyje (Belgija). Bėgimas „In Memoriam“ vyko ir Afganistane: Kabule lapkričio 10 ir taip pat vyks lapkričio 12 d. bei Herate lapkričio 11 d. Karių atminimo ir pagarbos bėgimo dalyviai galėjo pasirinkti iš trijų trasų: 1 km, 3 km ar 6 km. Šis bėgimas nėra varžybos, jame nesiekiama išaiškinti nugalėtojų ar prizininkų. Visi renginio dalyviai buvo vaišinami karšta arbata, pyragais, mažiesiems dalyviams buvo įteiktos atminimo dovanėlės. Šiemet bėgimu „In Memoriam“ buvo pagerbiami dvylika 2017 m. mirusių karių: vyr. srž. Andrius Lenčiauskas, tarnavęs Karinių oro pajėgų Oro erdvės stebėjimo ir kontrolės valdyboje, št. srž. Arūnas Mockus, tarnavęs Lietuvos didžiojo kunigaikščio Algirdo Mechanizuoto pėstininkų batalione, kpt. Dainius Morkūnas, tarnavęs Lietuvos kariuomenės Sporto klube, št. srž. Jurijus Burbo, tarnavęs Lietuvos didžiojo kunigaikščio Gedimino štabo batalione, j. eil. Nerijus Lukaitis, tarnavęs Krašto apsaugos savanorių pajėgų Dariaus ir Girėno apygardos 2-ojoje rinktinėje, kpt. Remigijus Rupeika, vyr. eil. Svajūnas Žemaitis, tarnavęs Karo prievolės ir komplektavimo tarnyboje, št. srž. Valmantas Januškevičius, tarnavęs Karinių oro pajėgų Aviacijos bazėje, eil. Valerijus Bakevičius, tarnavęs Krašto apsaugos savanorių pajėgų Didžiosios Kovos apygardos 8-ojoje rinktinėje, št. srž. Žilvinas Kniečiūnas, tarnavęs Divizijos generolo Stasio Raštikio puskarininkių mokykloje, j. eil. Aistis Masiulis, tarnavęs Kunigaikščio Vaidoto mechanizuotajame pėstininkų batalione, j. eil. Lukas Tamulevičius, tarnavęs taip pat Kunigaikščio Vaidoto mechanizuotajame pėstininkų batalione. Idėja organizuoti bėgimą kariams atminti kilo mirus mjr. Vytautui Burokui 2015 m. „Danske Bank“ organizuoto maratono metu. Tuomet majoro dukrelė liko našlaitė. Lietuvos didžiosios kunigaikštienės Birutės karininkų šeimų moterų draugija inicijavo labdaros ir pagarbos bėgimą „In Memoriam“, skirtą tais metais mirusiems kariams atminti bei paremti jų šeimos narius. Pirmaisiais metais bėgo apie 500 dalyvių. 2016 m. sulaukta didžiulio palaikymo iš užsienyje tarnaujančių karių, kurie savo tarnybos vietose taip pat surengė simbolinius bėgimus. Pernai Vilniuje „In Memoriam“ bėgime dalyvavo apie 1 tūkst. bėgikų.