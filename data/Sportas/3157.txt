Po 23-ejų rungtynių „Sūduva“ turi 44 taškus. Trimis mačais daugiau sužaidę „Trakai“, kuriems iki ketvirtojo rato pabaigos liko vos du turai, yra surinkę 48 taškus. Primename, kad pasibaigus 4-ajam ratui, 6 geriausios A lygos komandos tarpusavyje sužais dar vieną – papildomą 5-ąjį ratą. Pirmas įvartis ketvirtadienį krito 42-ą minutę, kai Radanfahas Abu Bakras galva numetė kamuolį link vartų, nuo Karolio Laukžemio nugaros jis atšoko Ernestui Veliului, o pastarasis paleido taiklų šūvį į vartus. Tik sužaidus valandą pirmą realią galimybę įmušti sukūrė „Utenis“, bet suklaidinusiam gynėją Guillermo Smitarello pasižymėti neleido smūgį atrėmęs vartininkas Ivanas Kardumas. Antrojo kėlinio viduryje vietoje E. Veliulio aikštėje pasirodęs makedonas Marjanas Altiparmakovskis iš karto padvigubino persvarą.  „Sūduvos“ futbolininkai nevengė pamaloninti žiūrovų gražiais technikos elementais. Puikiu veiksmu suklaidinęs varžovą ir išlaikęs kamuolį prancūzas Jeremy Manzorro sulaukė ovacijų. Sušvelninti rezultatą ir nubausti suvalkiečius už pernelyg didelį atsipalaidavimą „Utenis“ galėjo paskutinę mačo minutę, bet po perdavimo iš krašto visiškai laisvas prieš vartus atsidūręs Ali Radjelis Cheikhas galva mušė virš vartų. Kitose ketvirtadienio rungtynėse du kampinius realizavusi „Jonava“ iškovojo gyvybiškai svarbią pergalę, namuose 2:1 (1:0) įveikusi „Kauno Žalgirį“. Jonaviškiai pakilo į šeštą vietą. Laikinosios sostinės komandos situacija – kritinė. Likus žaisti trejas rungtynes, paskutinę vietą užimantys žalgiriečiai nuo laipteliu aukščiau esančio Kauno „Stumbro“ atsilieka 7 taškais.  Puikiai pradėjusi mačą „Jonava“ nuo pirmųjų minučių ėmė kurti momentus. Labai aktyvus atakos smaigalyje Laurynas Stonkus turėjo dvi geras progas pasižymėti. 14-ą minutę „Jonava“ išsiveržė į priekį. Po kampinio Modestas Stonys paliko savo vartus, tačiau kamuolio nepasiekė. Prieš tuščius vartus atsidūręs Martynas Dapkus neklydo. Antrą mačo pusę „Jonava“ vėl pradėjo aktyviai, o šeimininkų gynybai daugiausia nemalonumų po pertraukos į aikštę mestas Gratas Sirgėdas. Žalgirietį varžovai stabdė ne sykį pažeisdami taisykles. Atlaikęs pirmąją jonaviečių atakos bangą, „Kauno Žalgiris“ išlygino rezultatą 61-ą minutę. Po kampinio kamuolį į vartus nukreipė Teremas Moffi. Abi komandos siekė pergalės, tačiau atakas žlugdė netikslūs perdavimai. Vėl išsiveržti į priekį „Jonavai“ pavyko po dar vieno kampinio. Smūgiu galva M. Stonį nuginklavo Tadas Eliošius 81-ą minutę. Rezultatyvų perdavimą atliko jo brolis Tautvydas. Rezultatai „Jonava“ 2 – 1 „Kauno Žalgiris“ 14' [1 – 0] Martynas Dapkus 61' [1 – 1] Teremas Moffi 81' [2 – 1] Tadas Eliošius „Sūduva“ 2 – 0 „Utenis“ 42' [1 – 0] Ernestas Veliulis 69' [2 – 0] Marjanas Altiparmakovskis