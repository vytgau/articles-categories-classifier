„Šis mėnuo mums, tarsi, dar vienas ikisezoninis pasirengimo etapas“, - permainas komandoje A lygos pertraukos metu ir naujo ekipos branduolio lipdymą apibūdino „Utenio“ treneris Davidas Campana. Kaip atrodo komandos naujokai ir kaip suderinti žaidimo stygas pavyko per treniruočių stovyklą Birštone, futbolo mėgėjai galės pamatyti jau antradienį, kai „Utenis“ namuose 18 val. žais draugiškas rungtynes su HB „Koge“ klubu. „Ruošiamės antradienio mačui, taisome žaidimo nesklandumus, išryškėjusius per draugiškas rungtynes su Vilniaus „Vyčiu“, vykusias be žiūrovų. Kol kas mūsų pagrindinė užduotis yra kuo geriau susipažinti vieni su kitais“, - pasakojo „Utenio“ strategas. – Kaip jūs ir komanda praleido A lygos pertrauką?, - paklausėme D. Campanos. – Šis mėnuo mums, tarsi, dar vienas ikisezoninis pasirengimo etapas – visiškai nauji žaidėjai ir naujas žaidimo modelis. Pristačiau žaidėjams, koks yra lietuviškas futbolas ir savo viziją. Vis dar vyksta susipažinimo procesas, stengiamės kuo greičiau tapti vieninga komanda. Surengėme kelis bendrus vakarus ir kartu pietaujame. Viskas tik geryn. Stovykla Birštone buvo išties reikalinga, tiek tam pačiam susipažinimui, tiek susižaidimui. Artėjame prie to, kad būtume vienas kumštis. – Ar jūs esate patenkintas pokyčiais? – Taip, aš labai laimingas. Nauji žaidėjai turi dideles ambicijas, jie atvyko ginti šalies ir klubo garbę. Labai aiškiai jaučiu jų kovingą nusiteikimą. Labai sunkiai dirbame ir turime puikią progą pakelti „Utenio“ žaidimą į aukštesnį lygmenį. – Kas tokio nutiko, kad teko atsisveikinti su nemaža dalimi ankstesnių komandos narių? Nenoriu daug kalbėti, nes tai praeitis ir nereikia į tai koncentruotis. Atsisveikinimas buvo sunkus. Niekas neprisimena mačo su „Palanga“, niekam nebeįdomus pralaimėjimas „Trakams“. Mes turėjome daug traumų. Dalis žaidėjų, kurie gyveno Vilniuje, nerodė jokios iniciatyvos gydytis, o kitų reabilitacija tęsėsi nenormaliai ilgai. Kai kurie žaidėjai nuolat skundėsi, nenorėjo važinėti į treniruotes iš Vilniaus, o mums jų reikėjo daugiau nei jiems tai buvo įprasta. Žmonės nenorėjo permainų, o komandai jų reikėjo. Aš žaidėjams sakiau: atiduokit 100 procentų savęs, arba nebežaiskit čia. – Po pastarųjų rungtynių su „Trakais“, kurias „Utenis“ pralaimėjo 0:3, sakėte, kad labai sunku treniruotis su 11, 12 ar 13 žaidėjų. Ar tai pasikeitė? – Taip, tai pasikeitė, mes nuolat dirbame su 20 ir daugiau futbolininkų. O tos rungtynės su „Trakais“ buvo baisios. Maždaug 80-ą minutę aš pasidaviau. Stoviu šalia aikštės, raginu spausti varžovus ir atimti kamuolį, o toks jausmas, kad aikštėje mano žaidėjų nėra. Čia ne lietuvių žaidėjų ir ne lietuviško futbolo problema, tiesiog buvo tokia situacija. Dabar Lietuva yra mano šalis, o „Utenis“ - mano kubas ir čia noriu atiduoti visą save. – Žaisite draugiškas rungtynes su HB „Koge“ klubu iš Danijos. Ko galime tikėtis iš jų? – Šis mačas turėtų išryškinti tam tikrus dalykus. Žiūrime į šias rungtynes kaip į rimtą susitikimą ir mums tai bus, tarsi, A lygos mačas. Žais, ko gero, beveik visi futbolininkai. Daniškas futbolas yra kiek kitoks – jie fiziškai tvirtesni, o mes – techniškesni. Vienok, tiek HB „Koge“, tiek „Utenis“ eina viena linkme, todėl rungtynės turėtų būti tikrai įdomios. Bus puiki repeticija artėjant A lygos mačams su Marijampolės „Sūduva“ ir Klaipėdos „Atlantu“. – Ar stebite Lietuvos klubų pasirodymą Čempionų lygoje ir Europos lygoje? Žinoma. Visų A lygos komandų žaidimą seku viso sezono metu. „Sūduva“, „Trakai“ ir „Žalgiris“ palieka puikų įspūdį, šiai dienai tos komandos yra visa galva aukščiau už mus. „Utenis“ turi į ką lygiuotis. Mes turime naujų žaidėjų, kurie sekė A lygos varžybas ir „Utenio“ žaidimą iki čia atvykdami, todėl žino, su kuo jiems reikės žaisti ateityje, o tai palengvina mūsų darbą. – Turite progą kreiptis į komandos fanus ir pakviesti juos į rungtynes. – Visos permainos yra sunkios ir tik stipriausi jas išgyvena. Labai tikiu, kad „Utenio“ bendruomenė yra viena geriausių Lietuvoje, todėl visų mūsų fanų laukiame antradienį 18 val. „Utenio“ stadione draugiškose rungtynėse su HB „Koge“. Mums reikia jūsų palaikymo stadione. Pažadu, kad aikštėje pamatysite tikrą kovą.