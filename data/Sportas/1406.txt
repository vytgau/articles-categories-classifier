„Mums kai kurie dalykai tikrai atrodo keisti“, – sakė V. Putinas, kreipdamasis į šalies olimpinę komandą prieš vasario 9 dieną prasidedančias žiemos žaidynes. Prezidentas Rusijos olimpiniams sportininkams sakė apgailestaujantis, kad jo vyriausybei nepavyko jų apsaugoti nuo pretenzijų ir puolimų iš išorės. „Tai labai komplikuoja sąlygas rezultatui pasiekti. Atleiskite mums už tai, kad mes nesugebėjome jūsų nuo to apsaugoti“, – kalbėjo V. Putinas, kurio žodžius transliavo televizija. Rusija tikisi, kad tarptautinės sporto organizacijos nepavirs tam tikrų šalių valstybinių įstaigų departamentais, kokios galingos jos beatrodytų, pareiškė Kremliaus vadovas. „Mes, žinoma, labai išgyvename dėl mūsų sportininkų, kuriems nepavyko išvažiuoti į olimpines žaidynes. Darysime viską, kad juos palaikytume“, – sakė V. Putinas, susitikęs su rusų olimpine rinktine. Rusijos olimpiečiai padėkojo V.Putinui už palaikymą ir padovanojo jam Rusijos olimpinės ledo ritulio rinktinės žaidėjo marškinėlius su visų žaidėjų autografais ir simbolika „Rusija mano širdyje“ (rus. Rossija v mojom serdce). Tuos marškinėlius prezidentui įteikė ledo ritulio žaidėjas Pavelas Daciukas. „Visų čia dalyvaujančiųjų vardu norime padėkoti jums už Rusijos ledo ritulio vystymą, už mūsų olimpinės rinktinės palaikymą, taip pat ir už sporto apskritai Rusijoje vystymą“, – sakė P. Daciukas, laikydamasis sovietmečio sportininkų padėkos partijai ir vyriausybei stiliaus. Pagal sporto terminologiją, pažymėjo jis, V. Putiną galima laikyti „mūsų šalies, Rusijos, kapitonu“. Tarptautinis olimpinis komitetas (TOK) uždraudė Rusijos sportininkams dalyvauti 2018-ųjų Žiemos olimpinėse žaidynėse su šalies vėliava dėl dopingo vartojimo plačiu mastu per praėjusias žaidynes. Tik 169 rusų sportininkams leista dalyvauti su neutralia „Olimpinio sportininko iš Rusijos“ vėliava.