Stipriausios Lietuvos poros šįkart kausis ne tik dėl medalių, bet ir dėl 2200 eurų prizinio fondo. Lietuvos čempionato finalai pratęs tinklinio savaitgalį, kurį penktadienį pradės tradicinė „Tinklinio naktis“. „Rugsėjo 1 dieną visi moksleiviai, studentai švenčia mokslo ir žinių dieną, o būtent šiandien visi norintys puikiai praleisti laiką gali išbandyti paplūdimio tinklinį tradicine tampančioje mūsų šventėje – „Tinklinio naktyje. Savaitgalį bus galima jau išvysti aukšto lygio kovas, nes dėl Lietuvos čempionato apdovanojimų kausis stipriausios mūsų šalie poros. Tai bene paskutinė proga šį sezoną išvysti juos žaidžiančius Lietuvoje“, – teigė Lietuvos tinklinio federacijos prezidentas Darius Čerka. Vyrų turnyro favoritų vardą bandys pateisinti Arnas Rumševičius ir Lukas Každailis. Neseniai Estijoje vykusiame Rytų Europos zoninės tinklinio asociacijos (EEVZA) čempionato etape triumfavę lietuviai šią vasarą yra sulaukę rimto pasipriešinimo iš kitų Lietuvos atstovų, todėl ir finalinis Lietuvos čempionato etapas neturėtų būti lengvas pasivaikščiojimas. Dėl medalių taip pat kovos Marius Malinauskas ir Artūras Vasiljevas, Linas Petravičius ir Matas Navickas, Patrikas Stankevičius ir Aurimas Mazūras, taip pat treneriais dirbantys Tadas Donėla ir Artūras Bekiš bei kitos poros. Visas Lietuvos elitas kausis moterų turnyre. Prestižiniuose turnyruose dalyvaujančios Ieva Dumbauskaitė ir Monika Povilaitytė bei Irina Zobnina ir Urtė Andriukaitytė gali padovanoti dar vieną intriguojantį tarpusavio mūšį, o taip joms iššūkį mes taip pat vis solidesnį žaidimą demonstruojančios Agnieška Paškevič bei Jekaterina Kovalskaja, Gerda Grudzinskaitė ir Ieva Vasiliauskaitė, niekada nepasiduodančios Vytenė Vitkauskaitė bei Karolė Virbickaitė. Dar viena turnyro intriga – dviejų tituluotų kiokušin karatė sportininkių Dianos Balsytės ir Margaritos Čiuplytės debiutas oficialiose paplūdimio tinklinio varžybose. „Flamingo Volley“ klubo projekto metu šios dvi sportininkės šią vasarą praktiškai nuo nulio mokėsi paplūdimio tinklinio paslapčių ir Lietuvos čempionato metu bus galima išvysti, kokią pažangą įmanoma padaryti per tris mėnesius. „Tinklinio nakties“ mėgėjų turnyras penktadienį prasidės 18 val. Draugiški mačai tarp pajėgiausių Lietuvos ir Izraelio paplūdimio tinklininkių vyks apie 19.30-20.00 val. Šeštadienį Lietuvos čempionate kovos prasidės 10 val.