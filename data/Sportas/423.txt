Vyrų 9 km sprinto varžybose nugalėjo Vytautas Strolia. Sočio ir Pjongčango olimpinių žaidynių dalyvis suko du baudos ratus (šaudymas 1+1) bei antrą vietą užėmusi latvį Ilmarą Bricį pranoko 1 min. 15,8 sek. Bronzą iškovojo dar vienas Latvijos biatlonininkas Robertas Slotinšas, nugalėtojui nusileidęs 1 min. 28 sek. Dėl sveikatos problemų paskutinius du pasaulio taurės etapus praleidęs Tomas Kaukėnas liko šeštas (1+1, atsilikimas 2 min. 8 sek.), o trečias tarp lietuvių bei septintas bendroje įskaitoje buvo Rokas Suslavičius (1+0, atsilikimas 2 min. 58,5 sek.). „Kiek pamenu, šis čempiono titulas yra trečias. Pernai su Tomu pasidalinome pergalėmis ir užpernai laimėjau, kai nedalyvavo nei Tomas, nei Karolis, – skaičiavo V. Strolia. – Po Tiumenės (paskutinio pasaulio taurės etapo – aut. past.) buvau labai pavargęs, galvojau, kad nieko nebenoriu ir nežinau kokiu būdu, bet visai gerai jaučiausi per varžybas.“ Anykštėnas teigė, kad motyvacijos varžytis Lietuvos čempionatuose netrūksta niekada – tai vienos svarbiausių sezono varžybų biatlonininkams. „Lietuvos čempionatuose motyvacija man nuolat būna labai didelė, dalyvauji namuose ir norisi labai gerai sustartuoti. Pasaulio taurėje kartais trūksta tokios motyvacijos, kokia yra čia. Atrodo, pavargsti, taurės etapai vis eina, nesustoja, o Lietuvos čempionatas tik vieną kartą vyksta – smagios varžybos“, – paaiškino V. Strolia. Moterų 7,5 km sprinte kova vyko tarp dviejų sėkmingai Pjongčango žaidynėse pasirodžiusių Lietuvos ir Latvijos biatlonininkių – Natalijos Kočerginos bei Baibos Bendikos. Nors aukštesnę poziciją Pietų Korėjoje užėmė mūsiškė (30 vieta asmeninėse lenktynėse), Maduonoje stipresnė buvo latvė. Nė karto šaudykloje nesuklydusi B. Bendika tris baudos ratus įveikusią N.Kočerginą pranoko 1 min. 41,3 sek. Bronzą iškovojo dukart prašovusi Gabrielė Leščinskaitė (1+1, atsilikimas 4 min. 11,1 sek.). Šeštadienį biatlonininkai varžėsi bendro starto rungtyje. Vyrų 15 km varžybose nugalėjo pirmą čempionato dieną dėl sveikatos problemų nestartavęs Karolis Dombrovskis. Nemenčinės biatlonininkas iš 20-ies šūvių suklydo vos sykį (1+0+0+0) bei įtikinamai iškovojo pirmą vietą. „Pergalė tikrai nustebino. Dieną prieš varžybas net neatlikau šautuvo prisišaudymo, nes neturėjau jėgų, kamavo sloga. Tačiau motyvacijos prieš startą nepritrūko, buvo žmonių, kuriems norėjau įrodyti kovotojo charakterį ir džiaugiuosi, kad man pavyko“, – pasakojo K.Dombrovskis. Į paskutinį distancijos ratą sportininkas iššliuožė turėdamas didesnę nei minutės persvarą, tad jėgų paskutiniuose metruose per daug neišeikvojo. „Ši rungtis man patinka, nes joje yra kontaktinė kova ir net keturios ugnies linijos. Į startą išėjau su mintimi padaryti tai, kam tą dieną buvau pasiruošęs geriausiai – taikliai sušaudyti. Kad finišuosiu pirmas supratau likus dar 1,5 kilometro iki finišo“, – pergalę komentavo čempionas. Antrą dieną iš eilės sidabrą iškovojo Ilmaras Bricis, K.Dombrovskiui nusileidęs 24,1 sek. Už penkis baudos ratus (0+1+2+2) sukusio latvio finišavo 28,9 sek. nugalėtojui pralaimėjęs pastarojo tautietis Daumantas Lūsa (0+0+0+2). Tuo tarpu sprinto varžybų nugalėtojas V.Strolia bendro starto lenktynėse šaudydamas suklydo net 10 kartų (5+2+2+1), tačiau liko vos per šūvį nuo medalio – atsiliko 39,8 sek. Trečias tarp lietuvių ir penktas bendroje įskaitoje dar kartą buvo R.Suslavičius (1+1+3+0, atsilikimas 3 min. 13,4 sek.). Analogiškoje moterų rungtyje antrą aukso medalį čempionate pasidabino B.Bendika. Po kartą visuose šaudymo ruožuose suklydusi latvė 2 min. 52,6 sek. aplenkė N.Kočerginą (2+2+0+2) bei 3 min. 47 sek. – Dianą Rasimovičiūtę (1+1+4+1). „Rezultatas gana geras, bet visada norisi siekti maksimumo, o šaudymas nebuvo sėkmingas. Sezonas buvo įtemptas ir ilgas, jį uždariau Lietuvos čempionatu, o kitą sezoną vėl sieksiu aukštumų biatlone“, – tai, jog tęs karjerą patvirtino N.Kočergina. Pirmą čempionato dieną Lietuvos biatlonininkai iškovojo dar penkias pergales – sprinte triumfavo Maksimas Fominas (jauniai), Gabrielius Paukštė (jaunučiai), Viktorija Romanova (mergaitės), Viačeslavas Rumiancevas (veteranai virš 40 m.) ir Marijanas Kačanovskis (veteranai virš 60 m.). Bendro starto lenktynėse pergalių skaičius buvo mažesnis: laimėjo Nikita Romanovas (jauniai) bei M.Kačanovskis (veteranai virš 60 m.). Sezonas baigėsi ne visiems A komandos biatlonininkams: kitą savaitę V.Strolia, T.Kaukėnas, K.Dombrovskis, Linas Banys bei D.Rasimovičiūtė dalyvaus pasaulio kariškių žaidynėse Hochfilcene (Austrija). Rezultatai: 9 km sprintas, vyrai 1. Vytautas Strolia, 1+1, 23 min. 44,7 sek. 2. Ilmaras Bricis (Latvija), 0+1, +1 min. 15,8 sek. 3. Robertas Slotinšas (Latvija), 1+2, +1 min. 28 sek. 7,5 km sprintas, moterys 1. Baiba Bendika (Latvija), 0+0, 21 min. 26,9 sek. 2. Natalija Kočergina, 2+1, +1 min. 41,3 sek. 3. Gabrielė Leščinskaitė, 1+1, +4 min. 11,1 sek. 15 km bendro starto lenktynės, vyrai 1. Karolis Dombrovskis, 1+0+0+0, 39 min. 45,8 sek. 2. Ilmaras Bricis (Latvija), 0+1+2+2, +24,1 sek. 3. Daumantas Lūsa (Latvija), 0+0+0+2, +28,9 sek. 12,5 km bendro starto lenktynės, moterys 1. Baiba Bendika (Latvija), 1+1+1+1, 35 min. 28,9 sek. 2. Natalija Kočergina, 2+2+0+2, +2 min. 52,6 sek. 3. Diana Rasimovičiūtė, 1+1+4+1, +3 min. 47 sek.