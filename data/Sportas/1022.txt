Vengrai finale finišavo per 6 min. 31,971 sek. ir 2,539 sek. pagerino olimpinį rekordą, kurį vasario 13 dieną pasiekė Pietų Korėjos čiuožėjai. Tai pirmasis olimpinis greitojo čiuožimo trumpuoju taku varžybų medalis Vengrijos istorijoje. Sidabro medalius iškovojo kinai Wu Dajingas, Han Tianyu, Xu Hongzhi ir Chen Dequanas (6.32,035), o bronzos – kanadiečiai Samuelis Girard'as, Charlesas Hamelinas, Charle'is Cournoyer ir Pascalis Dionas (6.32,282). Finale kovojo ir Pietų Korėjos komanda, tačiau vienas iš jos sportininkų trasoje griuvo ir prarado viltis pakovoti dėl apdovanojimų. Moterų varžybose 1000 m distancijoje triumfavo 20-metė olandė Suzanne Schulting – 1 min. 29,778 sek. Sidabro medalį iškovojo kanadietė Kim Boutin (1.29,956), o bronzos – italė Arianna Fontana (1.30,656). K. Boutin tapo antrąja sportininke, kuriai pavyko iškovoti medalius trijose asmeninėse rungtyse per vienerias olimpines žaidynes. Kanadietė pelnė bronzą 500 m ir 1500 m distancijose. Italė A. Fontana taip pat pasipuošė trečiuoju medaliu Pjongčange. Ji triumfavo 500 m nuotolyje ir pelnė sidabrą 3000 m estafetėje.