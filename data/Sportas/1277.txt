Pjongčango žiemos olimpinių žaidynių organizacinis komitetas pranešė, kad protrūkis prasidėjo sekmadienį tarp apsaugos darbuotojų, apgyvendintų vietos Jaunimo centre. Pacientai skundėsi galvos ir skrandžio skausmais. Organizatoriai pranešė, kad visuomenės sveikatos pareigūnai tikrino vandentiekio vandenį, virtuvių personalą ir maisto produktus. Geriamasis ir maistui gaminti naudojamas vanduo kol kas neužterštas. Iki antradienio susirgo 32 asmenys, įskaitant 21 apsaugos darbuotojus ir 11 žmonių iš kitų olimpinių žaidynių vietų. Tarp užsikrėtusiųjų sportininkų nėra. ULAC primena, kad norovirusas yra labai užkrečiamas, jis gali plisti tarp žmonių sąlyčio būdu (per rankas, aplinkos daiktus), per užkrėstą maistą, vandenį ar liečiant įvairius paviršius. Dažni simptomai yra viduriavimas, vėmimas, pykinimas ir pilvo skausmas. Olimpinių žaidynių organizatoriai paskelbė noroviruso prevencijos priemonių sąrašą, ragindami žmones plautis rankas ilgiau nei 30 sekundžių tekančiu vandeniu ir muilu, gerai termiškai apdoroti maistą, prieš geriant virinti vandenį, nuplauti vaisius ir daržoves, nulupti žievelę. Norėdami išvengti tolesnio viruso plitimo visuomenės sveikatos pareigūnai „stiprina kontrolę restoranuose ir visose su maisto tvarkymo įstaigose. Korėjos Ligų kontrolės centras stiprina pacientų su viduriavimo simptomais stebėseną ir ragina visus laikytis noroviruso prevencijos priemonių.“