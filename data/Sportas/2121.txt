Vienintelį įvartį pralaimėtojams antrame kėlinyje pelnė jau trečią sykį šiame čempionate pasižymėjęs pirmojo penketo puolėjas Markas Kaleinikovas. Pagrindinio vartininko pareigas M. Kieras pirmąkart patikėjo Laurynui Lubiui, kuris atrėmė 33 oponentų smūgius (94,29 proc.). Suomijoje žaidžiantis 17-metis, ankstesnėse rungtynėse pavaduodavęs Elviną Karlą paskutiniuose kėliniuose, buvo pripažintas geriausiu žaidėju komandos gretose. Lietuviai per dvikovą į vartus metė 27 kartus. Rungtynės, kurias daugelis laikė bene svarbiausiomis kovoje dėl išlikimo, iškart parodė, kad pastaraisiais metais rikiuotėje nuolat smunkanti Italija iš visų grupės ekipų yra artimiausias lietuvių pajėgumui varžovas. Kitaip nei iki šiol, priešininkai neuždarė Lietuvos komandos jos pačios zonoje – aikštėje vyko dvipusis eismas. Pirmo kėlinio pabaigoje lietuviai neišnaudojo turėtos kiekybinės persvaros, užtat 23-ią min. blykstelėjo žaidžiant keturi prieš keturis. Ekipos kapitonas Kostas Gusevas vienas su rituliu pračiuožė per visą aikštę ir po viražo už varžovų vartų atliko perdavimą M. Kaleinikovui, kuris gražiu metimu nuginklavo italų vartų sargą Robiną Quagliato. Į priekį M. Kiero treniruojama ekipa išsiveržė pirmą kartą šiame čempionate. Antrame kėlinyje Lietuvos rinktinė dar kartą nepasinaudojo žaidėjų dauguma, o italai 52-ą min. identiškos savo progos nepraleido: po gražios kombinacijos į tinklą ritulį nukreipė Luka Kosmacas. Per likusį laiką pagrindinė statistikos grafa nepasipildė, tad komandoms teko žaisti 5 min. trukmės pratęsimą trys prieš tris. Jam įpusėjus iš aikštės 2 min. pašalintas buvo M. Kaleinikovas, tad italai galėjo mesti į kovą papildomą žaidėją. Ir tai buvo lemiama persvara: 3-ią pratęsimo minutę Simonas Bergeris smeigė „auksinį“ įvartį, užbaigusį dvikovą. Nors ir pelniusi pirmą tašką, Lietuva turnyro lentelėje lieka paskutinė šešta. Penkta yra taip pat vieną tašką turinti Ukraina, o du taškus iškovojusi Italija pakilo į ketvirtą vietą. Kita Lietuvos rinktinės dvikova su Lenkija vyks trečiadienį, nuo 14 val. Lietuvos laiku.  Įdomu, jog visas trečio turo rungtynes vainikavo pratęsimai. Ukrainiečiai įsidėjo pirmą tašką į savo taupyklę, dramatiškose rungtynėse tik po baudinių serijos (1:3) nusileidę lyderiams norvegams 1:2. Kitas antradienio mačas buvo ne mažiau atkaklus: lenkai po pratęsimo 5:4 palaužė šeimininkę Slovėniją. Primename, kad turnyrą Bledo ledo rūmuose lietuviai pradėjo pralaimėjimais Norvegijai (1:4) ir Slovėnijai (3:4). Italija dvi nesėkmes patyrė prieš Lenkiją (4:9) ir Norvegiją (0:4). Trečiame pagal pajėgumą pasaulio čempionato pirmo diviziono B grupės turnyre kovojama dėl 17-22-os vietų. Geriausia grupės komanda kitais metais pakils į A grupę, paskutinė liksianti ekipa smuks į antrą divizioną. Lietuvos rinktinė pernai laimėjo antro diviziono A grupės turnyrą Taline (Estija) ir po šešerių metų pertraukos grįžo į aukštesnį lygmenį. Italai pernai IB grupėje užėmė ketvirtą vietą.