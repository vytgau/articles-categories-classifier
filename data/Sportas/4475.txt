Priminsime, kad Čempionų lygos atrankos antro etapo pirmose rungtynėse „Žalgiris“ praėjusį trečiadienį namuose 2:1 nugalėjo Razgrado ekipą „Ludogorec“. Pasak V. Dambrausko, šiuo metu svarbiausia yra nepasiduoti iliuzijai, kad ir antrose rungtynėse laukia panaši kova. „Mes tikrai tvirtai stovime ant žemės ir neskrajojame padebesiais. Suprantame, kad dar nieko nepasiekėme ir nelaimėjome. Panašioje padėtyje buvome ir anksčiau. Nors šį kartą iškovojome pergalę, bet savo aikštėje „Ludogorec“ ekipai užtenka įmušti vieną įvartį ir ji taps padėties šeimininke, – konstatavo nuo 2015 metų pradžios su „Žalgiriu“ dirbantis V. Dambrauskas. – Todėl džiaugtis galime tik tuo, kad sužaidėme neblogas rungtynes su pajėgiais varžovais, o žaidimo prasme netgi buvome šiek tiek geresni. Mes parodėme sau ir kitiems, kad galime žaisti su geriausiomis Europos komandomis ir laimėti. Bet savo aikštėje Bulgarijos čempionai bus kitokie nei Vilniuje. Jie neturi, kur trauktis, tad žais daug agresyviau, aktyviau ir sieks pelnyti greitą įvartį. Neabejoju, kad bus ir labai didelis spaudimas nuo pirmų minučių, tad turime būti tam pasiruošę.“  Prieš išvyką į Bulgariją žalgiriečiai surengė kelias treniruotes, tačiau jos buvo skirtos jėgų ir energijos sugrąžinimui. Dar dvi treniruotės įvyks prieš lemiamą mačą Razgrade. „Mes vis dar esame atsistatymo procese. Nieko neforsuojame, nes esame tokiame sezono etape, kai nėra reikalo žaidėjus apkrauti fiziniais krūviais. Svarbiausia yra atsistatymo procedūros. Tą mes ir darėme. Ketvirtadienį buvo atstatoma treniruotė, penktadienį žaidėjai ilsėjosi, o šeštadienį ir sekmadienį jau treniravomės, bet lengvesniu režimu, be didelio intensyvumo. Po skrydžio nusileisime Bukarešte, ten vakare surengsime treniruotę. O antradienį jau Razgrade bus paskutinė, priešvaržybinė treniruotė. Jos metu sudėliosime pagrindinius žaidimo plano akcentus“, – teigė V. Dambrauskas. Antram mūšiui su „Ludogorec“ ekipa ruošis 18 „Žalgirio“ futbolininkų. Vartininkai Armantas Vitkauskas ir Džiugas Bartkus, gynėjai Egidijus Vaitkūnas, Donovanas Slijngardas, Linas Klimavičius, Mamadou Mbodji, Rolandas Baravykas ir Diego Oyarzunas, saugai Mantas Kuklys, Slavko Blagojevičius, Matija Ljujičius, Vytautas Lukša, Mahamane'as Traore ir Serge‘as Nyuiazdi, puolėjai Elivelto Ribeiro ir Bahrudinas Atajičius. Dėl traumos su komanda keliauti negalėjusį Liviu Antalį sudėtyje pakeitė Karolis Uzėla, o vienerioms rungtynėms diskvalifikuotą Darvydą Šerną pakeitė prieš kelias dienas Iš Kauno „Stumbro“ sugrįžęs Danielis Romanovskis. „Visi futbolininkai yra sveiki ir pasirengę kovai. Be abejo, yra tam tikrų skaudulių ir smulkių pažeidimų. Tai neišvengiama mūsų darbo dalis. Dirbame, kad žaidėjai būtų švieži ir visu šimtu procentų pasiruošia trečiadieniui“, – patikino V.D ambrauskas. „Žalgirio“ ir „Ludogorec“ dvikova trečiadienį Razgrade prasidės 21 val. Lietuvos laiku. Kalbėdamas apie būsimą mačą „Žalgirio“ vartininkas Armantas Vitkauskas konstatavo, kad Razgrade žalgiriečių laukia gerokai sunkesnė dvikova. Ant istorinio pasiekimo slenksčio stovinčios ekipos vartininkas neslėpė, kad jaučiama įtampa. Bet tikino, kad rungtynių metu ji netrukdys. „Reikia mokėti su ja susidoroti. Be abejo, mūsų laukia neeilinės rungtynės, atsakomybė gerokai didesnė. Bet kai žaidi aikštėje, po pirmo teisėjo švilpuko dingsta jaudulys, reikia atsipalaiduoti ir mėgautis rungtynėmis. Iki šiol Čempionų lygoje tokios situacijoje neteko būti, juk su „Žalgiriu“ pergalę iškovojome pirmą kartą. Ir stengsimės iš visų jėgų, kad tai nebūtų paskutinė pergalė“, – pareiškė nuo 2012 m. „Žalgirio“ spalvas ginantis A. Vitkauskas.