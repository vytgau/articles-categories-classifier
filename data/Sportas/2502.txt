Italija verkia liūdesio, o Švedija – džiaugsmo ašaromis. Po nesėkmingai pasibaigusios planetos pirmenybių atrankos, apie karjeros nacionalinėje Italijos rinktinėje pabaigą paskelbė du šios šalies futbolo veteranai – 39-erių vartininkas Gianluigi Buffonas ir 34-erių saugas Daniele De Rossi. Iš karto po rungtynių Milano „San Siro“ stadione pasklido gandas, kad komandą palieka ir nuo 2016-ųjų ją treniravęs Gian Piero Ventura, tačiau pavėluotai atėjęs į spaudos konferenciją 69-erių futbolo specialistas paneigė šią žinią. „Aš nepadaviau atsistatydinimo pareiškimo, dar nekalbėjau ir su federacijos prezidentu. Atsiprašau, kad užtrukau, tačiau kiekvienam žaidėjui, su kuriuo dirbau, aš norėjau padėkoti asmeniškai. Rezultatas nepakeliamas, nes aš puikiai žinojau, kaip mes norėjome pasiekti revanšą po nesėkmės Švedijoje 0:1. Futbole aš daug metų ir žinau, kokie skaudūs būna tokie pralaimėjimai. Didžiuojuosi tuo, kad turiu galimybę dirbti su didžiais čempionais ir su tais, kurie, tikiuosi, jais taps. Esu sukrėstas, kadangi šį vakarą dar sykį įsitikinau, ką nacionalinė komanda reiškia žmonėms. Dėkoju susirinkusiems stadione, jie mus palaikė iki paskutinės minutės – tai buvo unikalu. Mes nusipelnėme patekti į pasaulio čempionatą, tačiau realybė yra kitokia. Kol kas aš lieku rinktinės treneriu, tačiau apie savo ateitį dar kalbėsiu su federacijos vadovais. Yra daug niuansų, tačiau mes pasikalbėsime taip, kaip visuomet kalbėdavomės. Tarpusavyje vieni kitus mes puikiai suprantame“, – kalbėjo Italijos rinktinės treneris. Tuo metu karjerą nacionalinėje rinktinėje baigusiam G. Buffonui palaikymo žinutės skrieja iš įvairių kraštų. Po nesėkmingų rungtynių ašaromis apsipylusio veterano nuotrauka labai sugraudino kitą garsų vartų sargą – ispaną Ikerą Casillasą. „Man nepatinka matyti tave tokį. Noriu matyti tave tokį, koks atmintyje išliksi visada: legendą. Didžiuojuosi tave pažinęs ir didžiuojuosi su tavimi aikštėje susitikęs daugybę kartų. Tu vis dar turi mėgautis futbolu“, – palaikymo žinutę socialiniame tinkle „Twitter“ italui nusiuntė 36-erių ispanas. No me gusta nada verte así! Quiero verte como hasta ahora, como lo que sigues siendo para muchos: una LEYENDA. Orgulloso de conocerte y orgulloso de haberme enfrentado a ti muchas veces. Aún nos tienes que deleitar en el fútbol amigo! #1 pic.twitter.com/gs9o0irCqo — Iker Casillas (@IkerCasillas) November 13, 2017  Ilgametis Italijos rinktinės vartų sargas, 2006-ųjų pasaulio čempionas G. Buffonas pastarąjį pralaimėjimą išgyveno itin jautriai. „Kaip gaila, kad viskas baigėsi šitaip, kad šitaip baigėsi mano paskutinės rungtynės rinktinėje. Gaila ne dėl manęs, o dėl žmonių, kurie atėję į rungtynes pamatė tokį vaizdą. Švedai sugebėjo atsilaikyti. Tie, kurie yra žaidę futbolą, supras, koks didžiulis spaudimas mus slėgė šį vakarą“, – kalbėjo vartininkas. „Tačiau yra vilties, kadangi mes turime pamainą, turime jėgos. Noriu apkabinti visus, kurie mane palaikė. Treneris Ventura? Nereikia jo kaltinti, jis kaltas lygiai tiek pat kiek visi žaidėjai ir kiek visi italai“, – pažymėjo G. Buffonas. Gianluigi #Buffon apologised to #Italy's football fans and retired after play-off defeat to Sweden. Sad to see this legend leaving like this. pic.twitter.com/FmZbundqK0— Benjamin Alvarez (@BenjAlvarez1) November 13, 2017 Šis pralaimėjimas ir veterano pasitraukimas iš rinktinės reiškia, kad G. Buffonui nepavyks tapti pirmuoju futbolininku istorijoje, kuris būtų dalyvavęs net šešiuose pasaulio čempionatuose. Po rungtynių už savo elgesį atsiprašė ir D. De Rossi, antrojo rungtynių kėlinio metu ant atsarginių suolo sukėlęs papildomą nervinę įtampą ir atsisakęs eiti į aikštę. Kai G. P. Venturos asistentas priėjo prie 34-erių „Roma“ ekipos saugo ir paprašė šio atlikti apšilimą, futbolininkas atsisakė. „Mums reikia laimėti, o ne sužaisti lygiosiomis. Tegul eina kas nors kitas“, – žiūrėdamas į Lorenzo Insigne piktai išrėkė veteranas. DDR refusing to follow the orders of the inept coach. Tears in my eyes 😂 pic.twitter.com/9QyqpFRwuF— DeRossi's Tattoo (@RomaThings) November 13, 2017 Pasibaigus susitikimui jis taip pat pareiškė baigiantis karjerą nacionalinėje komandoje ir paaiškino savo veiksmus ant atsarginių suolo. „Aš tiesiog pasakiau, kad mes arti katastrofos ir reikia laimėti, todėl į aikštę geriau leisit puolėją. Ne man diskutuoti dėl taktikos, Profesorius (taip Italijoje vadinamas G. P. Vetura) – puikus žmogus ir specialistas. Todėl aš atsiprašau, jeigu kažką įžeidžiau. Tuo metu aš tiesiog maniau, kad būtų geriau, jei vietoje manęs žaistų L. Insigne“, – tvirtino D. De Rossi. Tuo metu švedai audringai šventė savo patekimą pasaulio čempionatą po dešimtmečio pertraukos. Rūbinėje po rungtynių komandos draugai plikai nuskuto kapitono Andreaso Granqvisto galvą, tvirtino švęsiantys ilgiau nei visą naktį. From @Mikael_Lustig23 instastory! The lads are shaving Sweden captain Andreas Granqvist‘s hair! Now a Guidetti-doppelgänger! 😄 #ITASWE pic.twitter.com/CFTsGLmi6z— Everything PSG (@COKllstrm) November 13, 2017 Savo ruožtu karjerą nacionalinėje rinktinėje jau baigusi Švedijos futbolo legenda Zlatanas Ibrahimovičius „Twitter“ pasidalijo komandos nuotrauka su prierašu – „We are Zweden“. We are Zweden pic.twitter.com/rDXzRImev4— Zlatan Ibrahimović (@Ibra_official) November 13, 2017 Švedija į planetos pirmenybes pateko pirmą kartą po 2006-ųjų. Į 2010 ir 2014-ųjų pasaulio čempionatus skandinavams patekti nebuvo pavykę. Geriausias per visą istoriją Švedijos pasiekimas planetos pirmenybėse yra 1994-aisiais JAV užimta 3-oji vieta. 