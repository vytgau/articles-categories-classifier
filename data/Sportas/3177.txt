„Čempionatas patiko, nes buvo daug dalyvių, buvo net 5 kovos. Tiek net Europos čempionate netenka kovoti, – įspūdžiais dalinosi V. Cėpla. – Įdomu ir tai, kad visi mano varžovai buvo nepažįstami. Žinojau tik vengrą Gaborą Rozsą, su kuriuo šį kartą teko kovoti finale, bet ir suo juo anksčiau nebuvome susitikę ant tatamio. Tad teko išbandyti save, greitai ieškoti sprendimų, buvo nauja patirtis.“ Nepažįstami varžovai vilniečiui didelių sunkumų nesukėlė. Pirmojoje kovoje patyręs lietuvis smūgiu į korpusą pagrindinio kovos laiko metu nokatavo olandą Ferry Wortmaną, antrojoje kovoje susitiko su anglu Sami Mehio ir laimėjo dėl smūgiu į korpusą pelnyto nokdauno. Trečiojoje kovoje prieš V. Cėplą neatsilaikė daugkartinis Didžiosios Britanijos čempionas Davidas Ozga, o pusfinalyje nokdaunu pasibaigusio smūgio dėka buvo įveiktas ir pasaulio bei Europos čempionatų nugalėtojas vengras Zsoltas Zsiga. Finale lietuvis susitiko su daugkartiniu Europos čempionu vengru G. Rozsa, kovoje visiškai dominavo ir teisėjų buvo vienbalsiai pripažintas nugalėtoju. „Kovoje su G. Rozsa buvo daug azarto, nes jis yra 5 kartus Europos čempionas, niekada nebuvo tekę su juo susitikti. Pavyko laimėti, nes jis kovojo ne savo įprastoje svorio kategorijoje, aš - sunkesnis ir jaučiausi fiziškai pranašesnis. Jis - greitesnis ir techniškesnis, bet šį kartą svarbesni buvo mano privalumai“, – pasakojo V. Cėpla. G. Gudeliauskaitė pakeliui į finalą įveikė lenkę Anną Bojdą (teisėjų sprendimu po pratęsimo), Europos čempionę švedę Sarą Hagge (po lygios kovos su 2 pratęsimais pergalė atiteko kaunietei dėl mažesnio svorio) ir Airijai atstovaujančią Anetą Meškauskienę (pelnytas taškas už tikslų smūgį į pilvą ir vienbalsis teisėjų sprendimas). Finale pagridninis kovos su olande Chelsea Kerklaan laikas baigėsi lygiosiomis, bet pratęsime dėl didesnio aktyvumo ir smūgių skaičiaus 4 teisėjai pergalę skyrė Olandijos atstovei. „Pritrūko gal labiausiai laiko, nes sezonas dar tik prasidėjo, po pasaulio čempionato poilsiavome, tad pasportavus 3 savaites nereikia norėti labai geros sportinės formos, – savo pasirodymą Londone įvertino G. Gudeliauskaitė. – Čempionatas atskleidė kryptis, kuriomis yra verta eiti ir parodė ką labiausiai reikia tobulinti.“ Ant prizininkų pakylos Didžiojoje Britanijoje taip pat užkopė trečiąsias vietas užėmę Edgardas Sečinskis (virš 80 kg) ir Vilius Lipnickas (iki 70 kg). E. Sečinskis pirmuosiuose etapuose buvo aiškiai pranašesnis ir laimėjo teisėjų sprendimu prieš rusą Ivaną Demanovą bei klaipėdietį Dominyką Juškevičių. Deja, pusfinalyje lietuvio ir prancūzo Jean-Paulio Jacquot kovoje teisėjai paskelbė lygiąsias, o kelialapis į finalą dėl svorio skirtumo atiteko prancūzui. V. Lipnickui burtai lėmė 3 susitikimus su Rusijos atstovais. Lietuvis dėl pasiekto nokdauno nugalėjo Maksimą Voitovą, po lygios kovos ir lentelių laužymo – Maksimą Krasnovą, bet pusfinalyje po pagrindinio kovos laiko turėjo pripažinti Antono Aduškevičiaus pranašumą.