Penktadienio rytą paskelbta, kad vėlų ketvirtadienio vakarą į avariją Amsterdame pateko taksi automobilis, kuriuo važiavo viena ryškiausių Mančesterio klubo žvaigždžių – 29-erių Sergio Aguero. ESPN skelbia, kad S. Aguero į Nyderlandų sostinę buvo nuvykęs pasiklausyti kolumbiečių atlikėjo Maluma koncerto. Sportininką į oro uostą vežęs automobilis trenkėsi į stulpą. 🚨 #Últimahora ¡Agüero sufre un accidente! El argentino iba en un taxi de vuelta de un concierto de Maluma en Holandahttps://t.co/sbamaMqE9L pic.twitter.com/Ij1rnRQj85  Iš karto po incidento S. Aguero buvo nuvežtas į vietos ligoninę, kur jam diagnozuoti šonkaulių lūžiai. Nuo dar didesnių sužalojimų argentinietį apsaugojo tai, kad automobilyje jis važiavo prisisegęs saugos diržus. Preliminariais duomenimis, argentinietis negalės žaisti 6-8 savaites. Tai reiškia, kad jis praleis ne tik eilę svarbių „Manchester City“ rungtynių, bet ir du pasaulio čempionato atrankos varžybų mačus – Argentina vis dar kovoja dėl vietos 2018-ųjų planetos pirmenybėse. Iš rikiuotės dar ilgesniam laikui iškrito už 52 mln. svarų iš „Monaco“ klubo šią vasarą „Manchester City“ įsigytas gynėjas Benjaminas Mendy. Mančesterio klubas patvirtino, kad 23-ejų metų futbolininkui plyšo dešiniojo kelio kryžminiai raiščiai. Traumą jis patyrė praėjusio savaitgalio „Premier“ lygos rungtynėse su „Crystal Palace“ – tai buvo vos penktas Prancūzijos rinktinės nario pasirodymas su „Manchester City“ apranga nuo tada, kai į Angliją jis persikėlė iš Monako klubo. Penktadienį Barselonoje B. Mendy bus atliekama operacija. Greičiausiai šį sezoną 23-ejų futbolininkas aikštėje nebepasirodys. Mančesterio klubas B. Mendy linki kuo greitesnės ir sėkmingesnės reabilitacijos po operacijos. Šią vasarą gynėjas su „Manchester City“ pasirašė penkerių metų trukmės sutartį.