„Na ką aš Jums galiu pasakyti, džentelmenai? Greičio ruožas žudikas, turbūt psichologiškai. „Fiambala” yra vienas turbūt nemėgstamiausių lenktynininkų greičio ruožų, nes jis yra labai sudėtingas, labai „užsuktas”, labai lėtas, labai daug akmenų, toks šlykštus smėlis – iš tiesų viskas, kas gali būti blogiausia, iš esmės yra vienoje vietoje. Ir čia nereikia daug kilometrų, kad išvarytų iš proto, tai jei žmogus yra silpnesnės psichikos, tai manau, kad jisai (greičio ruožas – red.past.) galėtų būti kankinimo forma. Tai va, o mums pirmoji dalis sekėsi visai neblogai – vienu momentu šalikėlėje pamatėme Saulių su Vaidotu, sustojom, bet Saulius parodė nykštį, pagalbos nereikia, o patiems likus 500 metrų iki finišo lūžo traukė vairo, tai greituoju būdu ją keitėm”, - pasakoja pilotas. Šios dienos greičio ruožas organizatorių buvo pramintas paskutiniu „pasispardymu” ir įveikus jį, finišas Kordoboje bus pasiekiamas ranka. Ekipažo nesėkmės nesibaigė vairo trauke: „Antroji dalis – buvom pasiklydę pakankamai ilgai. Tai toksai iš esmės galėjo būti neblogas greičio ruožas, bet vairo traukės keitimas kokių penkiolika minučių, pasiklydimas kokią pusę valandos – tikrai ne mūsų naudai, bet džiugu, kad dar viena diena uždaryta”, - dalinosi Benediktas. Nors ekipažas dėl gautų baudų nekovoja dėl aukštų pozicijų bendroje įskaitoje, tačiau kasdieniai finišai TOP15-TOP25 ribose nuteikia optimistiškai. Iki finišo tiek „General Financing team Pitlane”, tiek ir visiems 11 etape finišavusiems dalyviams lieka trys dienos: dvi iš jų bus klasikinį ralį primenančiais keliais, paskutinė – simbolinis pravažiavimas šalia Kordobos miesto. Klampusis smėlis ir kopos, kankinusios tiek techniką, tiek ekipažą jau už nugaros, tad belieka tikėtis, jog visą ralio maratoną komandą kankinantys techniniai nesklandumai pagaliau baigsis ir leis bent keletą dienų finišuoti be papildomų nuotykių.