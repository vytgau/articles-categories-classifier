28-ių metų F. Pellegrini revanšavosi amerikietei už pralaimėjimą prieš dvejus metus vykusiame pasaulio čempionate Kazanėje. Italė distanciją įveikė per 1 min. 54,73 sek., o K. Ledecky nuo jos atsiliko 00,45 sek. Įdomu, kad šioje rungtyje bronzos medalis buvo pakeistas dar vienu sidabro – australė Emma McKeon pademonstravo lygiai tokį patį rezultatą kaip ir amerikietė – 1:55.18. Dar 2009 metais šios rungties planetos rekordą pasiekusi F. Pellegrini (1:52,98) po finalo iš nustebimo užsidengė ranka burną, o K. Ledecky negalėdama patikėti, ką mato, žiūrėjo į švieslentę. Prie savo vardo ji dar niekuomet planetos pirmenybėse nematė skaičiaus „2“. Budapešte galiausiai nutrūko įspūdinga amerikietės pergalių serija. Penkiskart olimpinė čempionė iš viso buvo laimėjusi 12 iš 12 aukso medalių. Tris iš jų ji jau užsikabino šiais metais Budapešte. K. Ledecky Vengrijos sostinėje dar liko dvi rungtys laisvuoju stiliumi – 100 m ir 1500 m, tačiau dar viena moterimi, pasaulio čempionate laimėjusia šešis aukso medalius, amerikietė jau netaps. Kol kas vienintelė, kuriai planetos pirmenybėse pavyko iškovoti pusę tuzino aukščiausios prabos medalių, yra Missy Franklin. Tačiau K. Ledecky su 12 trofėjų tituluojama kaip sėkmingiausia visų laikų plaukikė. Daugiau už K. Ledecky auksinių apdovanojimų planetos pirmenybėse yra iškovoję tik jos tautiečiai Michaelas Phelpsas ir Ryanas Lochte.