Žaidynių atidarymo iškilmėse rusai, kurių delegacija oficialiai vadinama Olimpiniai atletai iš Rusijos, žygiavo paskui savanorės nešamą olimpinę vėliava. Ši vėliava kyla ir rusams iškovojus medalį, o jei kuris jų tampa čempionu, skamba olimpinis himnas. Ant Olimpinių atletų iš Rusijos aprangos negali būti jokios rusiškos simbolikos ar vėliavą primenančio spalvų derinio. Sportininkai ir oficialūs delegacijos nariai negali nešioti ir menkiausią užuominą į jų gimtinę turinčių aksesuarų. Tačiau Pjongčango olimpinių arenų tribūnose ir žaidynes priimančių miestelių gatvėse Rusijos simbolikos netrūksta. Gangninge, kur vyksta visos olimpinės varžybos ant ledo, net įsikūrę rusų namai, kviečiantys užsukti visus norinčius. Dešimtys sirgalių per varžybas mojuoja Rusijos vėliavomis, nuo šalčio saugosi kailinėmis kepurėmis su rusiška arba net sovietų simbolika, rengiasi Rusijos spalvomis išmarginta apranga. Žaidynėse akredituoti rusų žurnalistai taip pat stengiasi savo apranga ar aksesuarais parodyti, iš kur atvyko. Nors olimpinė chartija draudžia olimpiniuose objektuose rengti politinės, religinės ar rasinės propagandos demonstracijas, Pjongčango žaidynėse galima išvysti ir jau neegzistuojančios totalitarinės valstybės SSRS vėliavų. Viena jų antradienį buvo iškabinta ir Alpensia slidinėjimo stadione, kur vyko sprinto varžybose. Greta plėvesavo ir Rusijos vėliavos, nors oficialiai nei vienas šios šalies sportininkas varžybose nedalyvavo.