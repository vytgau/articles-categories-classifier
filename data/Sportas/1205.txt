„Vežiau dovanų giminėms ir draugams futbolininkams, bet dabar esu padarytas kontrabandininku“, – antradienį sakė šiuo metu į Lietuvą grįžęs 35 metų futbolininkas. Už tai, kad kontrabandos būdu įvežė net 50 kg raudonųjų ikrų, T. Mikuckiui gresia ne tik žuvies produktų konfiskavimas, bet ir bauda nuo 1,4 iki 3 tūkst. eurų. Ar pagrįstai futbolininkui buvo surašytas administracinio nusižengimo protokolas, antradienį aiškinosi Vilniaus miesto apylinkės teismo teisėja Evelina Petraitienė. Lėktuvu iš Maskvos į Vilnių atskridusį T. Mikuckį Vilniaus teritorinės muitinės Oro uosto posto pareigūnai patikrino dar praėjusių metų gruodžio 5 d. vakarą. Kaip teigė vyresnioji inspektorė Alina Lipinskienė, iš trečiųjų valstybių nedeklaruojant muitinėje į Lietuvą įvežti galima ne daugiau kaip 20 kg žuvies produktų, tačiau pas T. Mikuckį buvo rasta 50 kg raudonųjų ikrų. Šiuo metu ikrai yra sulaikyta ir saugoma šaldiklyje, o jeigu teismas konstatuos, kad ji į Lietuvą buvo įvežta kontrabandos būdu, bus konfiskuota ir sunaikinta. Anot muitinės inspektorės, net jeigu T. Mikuckis oro uoste būtų nusprendęs deklaruoti įvežamus ikrus ir už juos sumokėti mokesčius, to būtų neįmanoma padaryti – žuvies produktai, kuriuos futbolininkas atgabeno į Lietuvą, nebuvo paženklinti. „Tuomet T. Mikuckiui būtų grąžinti 20 kg ikrų, o kitas kiekis būtų perduotas sunaikinti veterinarijos tarnybai“, – sakė pareigūnė. Tuo metu T. Mikuckis sako, kad net neketino pažeisti įstatymų, nes prieš kalėdines šventes ikrą vežė savo draugams iš futbolo rinktinės bei giminaičiams dovanų. „Kartą ją buvau atvežęs draugams, patiko ir jie prašė dar atvežti – aš šių ikrų net nepirkau, man ją padovanojo, Rusijoje ji yra labai pigi“, – sakė sportininkas. Jis teigė, kad dar praėjusią vasarą oro uoste dirbančių muitininkų klausė, kokį kiekį ikrų galima įvežti į Lietuvą. „Sakė, kad galiu vežti kiek tik noriu, išskyrus juodąją ikrą“, – teisme aiškino T. Mikuckis. Muitininkai nurodė, kad futbolininko įvežtų ikrų rinkos kaina – 1 363 Eur, nes kilogramas kainuoja daugiau kaip 27 Eur, tačiau sportininkas sako, kad ši kaina yra kosminė, nes draugai, kurie ją jam dovanojo, už produktus mokėjo nuo 4,5 iki 8,5 Eur. „Norėjau padaryti gerą darbą, bet buvau paverstas kontrabandininku, – nuoskaudos neslėpė Lietuvos futbolo rinktinės žaidėjas. – Aš nevežiau kontrabandos, jeigu būčiau žinojęs, kad galima įvežti tik 20 kg, būčiau bagažą užregistravęs ir kartu skridusio draugo vardu arba kitą kartą atsigabenęs. Žinoma, įstatymų nežinojimas neatleidžia nuo atsakomybės, bet aš anksčiau buvau klausęs muitininkų, kiek galima įvežti.“ „Visiškai yra nesvarbu, kam yra vežama – ar sau, ar dovanoms, tačiau tokio kiekio įvežti negalima“, – teigė muitinės atstovė. Ji taip pat pabrėžė, kad T. Mikuckis iki šiol taip ir nepateikė ikrų įsigijimą patvirtinančių duomenų. „Aš tikiuosi, kad blaivus mąstymas nugalės ir man viską grąžins“, – DELFI sakė garsus futbolininkas. Kaip jis vertina muitininkų kaltinimus dėl kontrabandos, žiūrėkite vaizdo įraše. 