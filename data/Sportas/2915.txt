DELFI žiniomis, Sovietų Sąjungos vėliavą į rungtynes atsinešė draugiškai nusiteikę Rusijos rankinio mėgėjai, kurie palaikė tiek vieną, tiek ir kitą komandą. „Šviesa“ į Stavropolį vyko žaisti turėdami tik vieno įvarčio deficitą, kadangi pirmasis susitikimas Vilniuje baigėsi 25:24 rusų klubo naudai. Vis tik Rusijoje nors patiems ir vėl pavyko pelnyti 24 įvarčius, tačiau į savuosius vartus „Šviesa“ praleido net 36. Lietuvos lygoje šį sezoną kol kas neklumpanti ekipa varžovus į priekį paleido nuo pirmųjų rungtynių minučių. Jau po pirmojo kėlinio „Dinamo“ rankininkai turėjo 7 įvarčių persvarą (17:10), o per antrąjį susitikimo kėlinį pasivyti varžovų vilniečiams jau nebeužteko ir fizinių jėgų. Rezultatyviausiai ekipoje žaidė Valdo Drabavičiaus ir Tomo Bernatavičiaus tandemas, kartu jie pelnė net 17 įvarčių. VHC „Šviesa“: Tomas Bernatavičius 9, Valdas Drabavičius 8, Karolis Antanavičius 3, Jovydas Jurašius, Laurynas Pacevičius, Tadas Rasakevičius ir Artūras Švilpa po 1. „Dinamo“: Antonas Otrezovas 8, Antonas Volkovas ir Ivanas Nekrasovas po 6, Aleksandras Grotskis ir Ivanas Kharitonovas po 4. Nors pirmąsias rungtynes Liuksemburge Kauno KTU pralaimėjo 6 įvarčiais, ekipa neslėpė ambicijų toliau kautis dėl patekimo į kitą etapą. Ir nors dar pernai antroje pagal stiprumą Lietuvos lygoje žaidę kauniečiai į kitą etapą neiškopė, tačiau tarptautinę pergalę jie į savo istoriją įsirašė. KTU rezultatu 26:25 nugalėjo varžovus iš Liuksemburgo. Garliavoje vykusiose rungtynėse šeimininkai pademonstravo charakterį susitikimo pabaigoje, kadangi didžiąją dalį rungtynių jie buvo priversti vytis varžovus. Po pirmojo kėlinio „Red Boys“ pirmavo 12:9, tačiau tai nesutrukdė kauniečiams kovoti iki galo. Ekipą į priekį ir vėl vedė Lietuvos rezervinės rinktinės narys Ignas Grigas, kuris kaip ir Liuksemburge pasižymėjo 9 įvarčiais. KTU: Ignas Grigas 9, Karolis Jankauskas 6, Elvis Juozaitis ir Arminas Stankūnas po 4, Mindaugas Urbas 2, Deividas Jovaišas 1. „Red Boys“: Senjinas Kratovicas 6, Darko Georgievskis 5, Danielis Scheidas ir Aldinas Zekainas po 4, Alenas Zekainas 2. Savųjų europinių startų dar laukia du Lietuvos klubai. Kauno „Granitas – Karys“ EHF iššūkio taurės turnyre startuoja Lapkričio 18 dieną Makedonijoje, o moterų klubas „ACME – Žalgiris“ lapkričio 11 dieną Jonavoje priims varžoves iš Didžiosios Britanijos.