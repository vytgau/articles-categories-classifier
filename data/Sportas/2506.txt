Viso mačo metu akivaizdžią iniciatyvą turėję Gian Piero Venturos auklėtiniai savo pranašumo taip ir nepavertė įvarčiais: rungtynės baigėsi 0:0 ir į pasaulio čempionatą pateko švedai. Italijos futbolui – tai didelis smūgis: pirmąkart nuo 1958-ųjų rinktinė nepateko į planetos pirmenybes. Įdomu, kad tai buvo ketvirtosios Europos zonos atrankos rungtynės iš eilės, kurios baigėsi be įvarčių. Šios rungtynės buvo paskutinės Italijos rinktinėje legendiniam 39-erių metų vartininkui Gianluigi Buffonui. Jam nepavyks tapti pirmuoju futbolininku istorijoje, kuris būtų dalyvavęs net šešiuose pasaulio čempionatuose. Po rungtynių G Buffonas pravirko. „Kaip gaila, kad viskas baigėsi šitaip, kad šitaip baigėsi mano paskutinės rungtynės rinktinėje. Gaila ne dėl manęs, o dėl žmonių, kurie atėję į rungtynes pamatė tokį vaizdą. Švedai sugebėjo atsilaikyti. Tie, kurie yra žaidę futbolą, supras, koks didžiulis spaudimas mus slėgė šį vakarą“, – kalbėjo vartininkas. Gianluigi #Buffon apologised to #Italy's football fans and retired after play-off defeat to Sweden. Sad to see this legend leaving like this. pic.twitter.com/FmZbundqK0— Benjamin Alvarez (@BenjAlvarez1) November 13, 2017 Paradoksali situacija ant italų atsarginių suolo užfiksuota pačioje rungtynių pabaigoje. Kai trenerio G. Venturos asistentas priėjo prie 34-erių „Roma“ ekipos saugo Daniele De Rossi ir paprašė šio atlikti apšilimą, futbolininkas atsisakė. „Mums reikia laimėti, o ne sužaisti lygiosiomis. Tegul eina kas nors kitas“, – žiūrėdamas į Lorenzo Insinge ištarė veteranas. Pasibaigus susitikimui jis taip pat pareiškė baigiantis karjerą komandoje. „Tai yra juoda diena Italijos futbolui. Turime daug jaunimo, reikia pradėti viską kurti iš naujo ir su jais“, – pažymėjo veteranas. Savo ruožtu Švedija į planetos pirmenybes pateko pirmą kartą po 2006-ųjų. Į 2010 ir 2014-ųjų pasaulio čempionatus skandinavams patekti nebuvo pavykę. Geriausias per visą istoriją Švedijos pasiekimas planetos pirmenybėse yra 1994-aisiais JAV užimta 3-oji vieta. 2018 metų pasaulio čempionato Rusijoje dalyvių dėlionėje liko tik trys nežinomieji. Vienas jų paaiškės antradienį vakare Airijoje, kur šeimininkai airiai priims danus. Pirmasis susitikimas baigėsi 0:0. Dar dvi čempionato dalyvės paaiškės po atsakomųjų Australijos – Hondūro ir Peru – Naujosios Zelandijos rinktinių mačų. Pirmosios akistatos baigėsi nulinėmis lygiosiomis. 