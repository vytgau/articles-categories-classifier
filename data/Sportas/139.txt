Buvęs „San Francisco 49ers“ ekipos įžaidėjas 2016-aisiais tapo žinomas dėl socialinio teisingumo judėjimo, kurį jis pradėjo priklaupdamas prieš Nacionalinės futbolo lygos (NFL) grojant JAV himnui. Anot C. Kaepernicko, tokiu būdu jis išreikšdavo protestą dėl policijos žiaurumo prieš afroamerikiečius. „Jis kovojo su rasine neteisybe. Jis nėjo į kompromisus. Jis įkvėpė kitus“, – tviteryje rašė „Amnesty International“. „Savo aktyvumu jis toliau įkvepia daugybę kitų žmonių kovoti už savo teises“, – teigė organizacijos generalinis sekretorius Salilas Shetty. C. Kaepernicką apdovanojimo įteikimo ceremonijoje Amsterdame pristatė buvęs jo komandos draugas Ericas Reidas, kuris buvo pirmasis, prisijungęs prie C. Kaepernicko protestų. Nepaisant pripažinimo, C. Kaepernickas Jungtinėse Valstijose yra vertinamas prieštaringai – jis susilaukė kritikos tiek iš JAV prezidento Donaldo Trumpo, tiek iš NFL komandų savininkų, kurie teigia, kad priklaupimas himno metu yra nepagarba šaliai. Nepaisant išgarsėjimo visame pasaulyje, C. Kaepernickas šiuo metu neturi sutarties su jokia NFL ekipa. Vienu geriausių lygos įžaidėjų laikytas 30-metis nerungtyniauja jau daugiau nei metus. 