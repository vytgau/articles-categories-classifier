Stipriausioje vyrų A lygoje pirmąją rungtynių dieną turnyro dalyviai rungtyniavo trijuose pogrupiuose rato sistema, o antrąją dieną pogrupių nugalėtojai aiškinosi, kas ir kokius trofėjus iškovos. Visos trys lyderių kovos buvo labai gražios ir įtemptos, o nugalėtojai paaiškėjo tik pasibaigus trečiajam setui. LPF Žiemos taurės čempionais antrą kartą iš eilės tapo vilniečiai Robertas Sadovskis ir Pijus Mockus, rezultatu 4:6, 6:4, 10:7 nugalėję Algirdą Draugelį ir Titą Mikelevičių bei 7:6, 3:6, 10:6 – Luidži Pakulą ir Skirmantą Mačinską. Rungtynėse dėl antrosios vietos vėl susitiko geri pažįstami vilniečiai Algirdas Draugelis ir Titas Mikelevičius bei kauniečiai Luidži Pakula ir Skirmantas Mačinskas. Šįkart stipresni buvo vilniečiai, nugalėję rezultatu 5:7, 6:1, 10:5. Vyrų B lygoje net kelios apylygės poros kovojo ne tik dėl medalių, bet ir dėl patekimo būsimame turnyre į A lygą. Šįkart po atkaklių trijų setų kovų prizininkais tapo Valdas Vėbra ir Donatas Šulskis (Kaunas), Aleksandras Radiušas ir Vladimiras Stepanovas (Vilnius) bei Nerijus Baltrimaitis ir Gintaras Dambrauskas (Šiauliai). Moterų grupėje pirmąją ir antrąją vietas iškovojo pogrupių nugalėtojos Dalia Geleževičienė ir Živilė Šutavičienė bei Inga Stoncelytė ir Greta Akcijonaitė, o į trečiąją vietą pogrupių bei finalinėse varžybose pretendavo net keturios poros: Diana Ramanauskaitė ir Laura Mazaliauskaitė, Simona Drukteinienė ir Reda Sirgedienė, Živilė Vidžiūnė ir Viktorija Lukštinskaitė bei Daiva Raginytė ir Dalia Burokaitė. Šįkart po permainingų ir dramatiškų varžybų sėkmė lydėjo Dianą ir Laurą, tačiau ir jų varžovės pasiliko sau viltį ir pažadus kitą kartą iškovoti medalius. Turnyro prizininkai buvo apdovanoti ne tik taurėmis ir medaliais, bet ir rėmėjų dovanėlėmis. Padelio tenisininkams Lietuvos padelio federacija jau suorganizavo du iš keturių Žiemos taurės turnyrų, o likusieji du vyks vasario ir kovo 24-25 dienomis. Tikėkimės, kad balandžio mėnesį padelio mėgėjai jau galės treniruotis ir rungtyniauti lauke, o vasaros varžybų tvarkaraštis bus paskelbtas jau netrukus...