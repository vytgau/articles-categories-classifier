Vyrų varžybų svorio kategorijoje per 85 kg Lietuvos garbę gins 3 lietuviai, o garsiausias iš jų - Lukas Kubilius - pirmajame etape susikaus su kanadiečiu Yannicku Reynaud. Tuo metu kitų dviejų mūsų sportininkų laukia dvikovos su Pietų Afrikos Respublikos atstovais: Edgardui Sečinskiui iššūkį mes Lindani Gumede, o Eventui Gužauskui - Jabulani Vilakazi. Svorio kategorijoje nuo 75 iki 85 kg Lietuvai atstovaus Europoje pastaraisiais metais dominuojantis Valdemaras Gudauskas ir labai daug patirties sukaupęs Vytautas Cėpla. V. Gudausko kelyje į kitą etapą bus Sergio Aguero iš Paragvajaus barjeras, o V. Cėplai teks kautis su rusu Karenu Akopianu. Šeštasis pasaulio čempionate dalyvausiantis lietuvis - Andrius Miseckas - svorio kategorijoje iki 75 kg iš karto susitiks su Japonijos atstovu Hotaka Yoshizawa. Moterų varžybose lietuvių akys pirmiausia kryps į 55-60 kg svorio kategoriją, kurioje turėsime net 3 itin pajėgias sportininkes. Daugiausia titulų per savo karjerą iškovojusi Inga Mikštaitė, kaip ir E. Sečinskis bei E. Gužauskas, susitiks su PAR atstove - Khethiwe Luthuli. Kitoms Lietuvos merginoms teko varžovės iš skirtingų žemynų. Gabija Gudeliauskaitė čempionato pirmajame etape susikaus su Fabiola Vasquez iš Čilės, o Rūta Brazdžionytė - su Rika Hasegawa iš Japonijos. Sunkiasvorių (virš 60 kg) kategorijoje Norai Vaznelytei burtai lėmė susitikti su Caroline Araujo iš Brazilijos, o viesulu į suaugusiųjų varžyvas įsiveržusiai Monikai Ryžkovaitei - su Azija Leskala iš Kazachstano. 