Lemiamą susitikimą po įnirtingos kovos 7:6 (7:2), 3:6, 6:4 laimėjo 27-erių metų C. Wozniacki, kuriai tai – pirmasis „Grand Slam“ trofėjus karjeroje. Pirmos ir antros pasaulio rakečių akistata truko net 2 valandas 53 minučių. S. Halep finale kamavo čiurnos skausmai, tačiau rumunė pagirtinai grūmėsi ir netgi sugebėjo laimėti antrąjį setą 6:3. Dėl kepinančio karščio pasibaigus antram setui abiem žaidėjoms buvo suteikta 10 minučių pertrauka, po kurios C. Wozniacki iškart spurtavo 2:0. Visgi S. Halep nepasidavė ir, dar kartą pademonstravusi kovotojos charakterį, netgi išsiveržė į priekį 4:3. Tačiau tada C. Wozniacki paprašė medicininės pertraukėlės, susikaupė ir plėšė išplėšė pergalę – 6:3. Lemiamas setas truko net 1 val. 12 min. This point 😻 #Halep #Wozniacki #AusOpen (Video @AustralianOpen) pic.twitter.com/s0n8JsLagn — We Are Tennis (@WeAreTennis) January 27, 2018  Įdomu, kad tai – pirmas kartas istorijoje, kai abi tenisininkės pakeliui į finalą buvo per tašką nuo iškritimo iš turnyro: S. Halep išsigelbėjo net dviejuose mačuose – trečiame rate su Lauren Davis ir pusfinalyje su Angelique Kerber, o C. Wozniacki – antrame rate, kai lemiamame sete atsiliko net 1:5 ir 0:30 bei 2:5 ir 15:40 prieš Janą Fett. Danijos atstovę tribūnose palaikė jos sužadėtinis NBA čempionas Davidas Lee. C. Wozniacki savo pirmą „Grand Slam“ titulą iškovojo trečiu bandymu – prieš tai du finalus (2009 ir 2014 m. „US Open“) ji pralaimėjo. Nugalėtojai atiteko ne tik gražuolė „Australian Open“ taurė, bet ir 4 mln. Australijos dolerių (apie 2,61 mln. eurų) bei pirmosios pasaulio raketės titulas. Primename, kad vyrų varžybų finale sekmadienį 10 val. 30 min. raketes surems 36-erių su puse metų šveicaras Rogeris Federeris (ATP 2) ir 29-erių metų kroatas Marinas Čiličius (ATP 6). 