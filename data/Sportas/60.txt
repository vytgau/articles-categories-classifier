„Su manimi nori susidoroti. Kito paaiškinimo neturiu. Niekam jokio dopingo niekada nedaviau ir neplatinau, net atvirkščiai - visada savo auklėtiniams kartojau, kad nieko neleistino negalima vartoti“, - sakė Lietuvos sunkiosios atletikos rinktinės vyriausiasis treneris ir Lietuvos sunkiosios atletikos federacijos prezidentas klaipėdietis Bronislavas Vyšniauskas. Penktadienį per Lietuvą nuvilnijo žinia, jog B. Vyšniauskas yra įtariamas dopingo platinimu, todėl ketvirtadienio rytą Klaipėdos apskrities VPK Kriminalinės policijos organizuoto nusikalstamumo tyrimo valdybos pareigūnai surengė operaciją bei atliko kratas B. Vyšniausko ir jo sūnaus Ramūno Vyšniausko namuose bei Klaipėdos Sportininkų gatvėje esančiame sunkiosios atletikos sporto centre. Išsiaiškinta dėl ko buvo atliktos kratos ir atliekamas ikiteisminis tyrimas B. Vyšniausko atžvilgiu. Rašte rašoma, kad prokuroro prašymas yra tenkintinas, kadangi 2017 metų birželio 10 dieną Lietuvos antidopingo agentūra, atlikusi marijampliečio Domanto Kmieliausko mėginio tyrimą, nustatė, kad asmens organizme aptikta medžiaga, kuri įtraukta į draudžiamų medžiagų sąrašą. Teigiama, kad neva dėl to yra pagrindo atlikti kratas B. Vyšniausko namuose ir sporto salėje. Telefonu susisiekus su B. Vyšniausku, jis atsakė ir patvirtino, kad pareigūnai atliko kratas ir jį apklausė policijos nuovadoje. Naktį jis praleido policijos areštinėje, o penktadienį jau buvo sunkumų kilnojimo salėje, kur vyko jaunių apskrities žaidynės. „Niekas manęs dviejų parų nelaikė. Esu jau namuose. Manau, kad visas tas spektaklis yra užsakytas konkurentų. Visas puolimas prasidėjo nuo tada, kad 2017 metų vasarą neleistinų sporte medžiagų buvo aptikta marijampoliečio Domanto Kmieliausko organizme. Lietuvos sunkiosios atletikos federacija visais įmanomais būdais bandė išsiaiškinti, kaip jo organizme galėjo atsirasti dopingui priskiriamų medžiagų Jis pats prisipažino, kad internete susirado dopingo platintojus, slapčia nusipirko draudžiamų preparatų ir juos slapčia vartojo. Negi aš galiu sukontroliuoti kiekvieną sportininką, negi su kiekvienu turiu eiti į tualetą ir žiūrėti, ką jis daro po treniruotės? Tai tiesiog neįmanoma... Tai, taip išeina, kai mokykloje moksleivis yra pagaunamas vartojęs narkotikus, reikia kaltinti mokytoją? Kažkoks absurdas. Juk visų nesužiūrėsi ir neperprasi. Po to įvykio žurnalistai ėmė kaltinti mane, neva aš galėjau Domantui duoti dopingo. Visada savo auklėtiniams kartojau ir kartoju, kad rezultatų galima pasiekti ir be dopingo, tiesiog reikia kantriai dirbti ir visko pasieksite“, - LSAF išplatintame pranešime aiškinosi B. Vyšniauskas. „Man labai keista, kai kai kurie žurnalistai po dešimt kartų deda tas pačias nuotraukas ir straipsnius apie dopingą. Visur deda mano veidą. Negi redaktoriai nemato, kad specialiai tokiu būdu yra daromas puolimas ir spaudimas bei norima su manimi susidoroti? Ir dar tie žurnalistai, kurie nuolat puola, manęs klausinėja: „Ar nesiruošiate atsistatydinti?“. Aš jiems atsakau: „Nei jūs mane rinkote, nei jūs ir mane atstatinėkite“. Yra Lietuvos sunkiosios atletikos federacijos nariai ir, jei bus reikalas, jie spręs šį klausimą. Nors pagal tuos žurnalistus, kurie nuolat apie mane stengiasi rašyti tik neigiamai, akivaizdžiai jaučiasi, kad jie trokšta mano kraujo. Aš visiškai nesijaučiu kaltas. Tačiau tie žurnalistai, kažkieno užsakymu, net įtariu kieno, nuolat mane kaltina ir taip bando žmonėms sudaryti neigiamą apie mane nuomonę. Laikas viską parodys... Visi treneriai ir sportininkai supranta, kokį aš atlieku darbą ir kiek atiduodu sunkiajai atletikai“, - pridūrė B. Vyšniauskas. Jis pabrėžė, kad jei reikės, bylinėsis ir teismuose bei bandys įrodyti savo tiesą. Klaipėdos krašto portalui VE.lt susisiekus su D. Kmieliausku, šis akcentavo, kad sunkiosios atletikos treneriai marijampolietis Alvydas Kirkliauskas ir B. Vyšniauskas nuolat kartoja sportininkams, kad dopingas yra blogis ir jokiu būdu negalima vartoti. „Aš pats savavališkai norėjau pagudrauti. Siekiau geresnių rezultatų, norėjau sporto salėje smagiau jaustis tarp kitų sunkiaatlečių. Nebuvau tarp lyderių, tad maniau, kad mano mėginio niekas neims ir ta mano klasta neišaiškės. Labai gailiuosi dėl šio savo poelgio. Prieš vartodamas nepamąsčiau apie pasėkmes. Per savo kvailumą apjuodinau sunkiosios atletikos sporto šaką, federaciją ir trenerius – Alvydą Kirkliauską ir Bronių Vyšniauską, nors jie yra nė kiek nekalti, kaip tik aiškino ir šimtą kartų kartojo, kad vartoti dopingo negalima. Man dėl to gėda. Prašau tiek jūsų, tiek kitų žurnalistų dėl mano dopingo atvejo nekaltinti mano pirmojo trenerio Alvydo Kirkliausko ir trenerio Broniaus Vyšniausko, jie čia visai ne prie ko, tai tik mano vienintelio klaida. Treneris B. Vyšniauskas auklėtiniais rūpinasi lyg savo vaikais, labai daug padeda, o aš taip už nugaros jam pasielgiau... Dėl to man skaudą širdį. Labai atsiprašau tiek trenerių, tiek visų sportininkų. Tai mano skaudi jaunystės klaida“, - LSAF pranešime cituojamas dabar užsienyje uždarbiaujantis marijampolietis D. Kmieliauskas.