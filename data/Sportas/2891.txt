„Noriu ne tik garsinti, bet ir ginti Lietuvą,“ – sako olimpietė maratono bėgikė V. Žūsinaitė. Tris savaites trukusiuose baziniuose mokymuose merginos sėmėsi maskuotės, šaudymo, apkasų kasimo, atstumų nustatymo, orientavimosi vietovėje, taktikos pagrindų. Tapusios karėmis savanorėmis, sportinę aprangą olimpietės į karinę uniformą iškeis bent dešimt savaitgalių metuose. „Tapau savanore, perlipau save sunkiose akimirkose ir jaučiuosi dar labiau sustiprėjusi psichologiškai, pasiruošusi bet kada išeiti iš savo komforto zonos ir ginti Lietuvą. Labiausiai įstrigo naktinės pratybos, kai tamsoje vien su žemėlapiu ir kompasu turėjome orientuotis nežinomoje vietoje, klampoti per pelkes. Neįprasta buvo ir miegoti miške po savo pačios pastatyta palapinsiauste su ginklu,“- įspūdžius iš mokymų pasakoja V. Žūsinaitė. „Šie mokymai privertė mane išeiti iš komforto zonos pradedant nuo režimo laikymosi, baigiant gyvenimu miške. Išmokau daug naujų dalykų, kurie pravers tiek gyvenime, tiek sporte. Sunkiausia buvo tempti 25-30 kg sveriančią kuprinę per pelkes, o visa kita buvo tikrai įveikiama. Visuomet stebėjau, kaip sportininkai derina savo sporto karjerą su pareiga tarnauti Lietuvai. Nusprendžiau pati tai pabandyti ir Lietuvai atstovauti ne tik sporto srityje. Be to, kiekvienais metais vyksta pasaulio kariškių čempionatai, kuriuose nuo šiol turėsiu galimybę išbandyti savo jėgas,“ –pasakoja penkiakovininkė I. Serapinaitė. Lietuvos kariuomenės savanoriais taip pat yra penkiakovininkai Justinas Kinderis, Laura Asadauskaitė-Zadneprovskienė, lengvaatletė Remalda Kergytė, imtynininkai Danutė Domikaitytė, Kristupas Šleiva, Matas Knystautas, biatlonininkai Diana Rasimovičiūtė, Tomas Kaukėnas, Vytautas Strolia, Karolis Dombrovskis ir kiti. LTeam yra olimpinė Lietuvos rinktinė. Tai didžiausia Lietuvos komanda, visos Lietuvos komanda, vienijanti stipriausius šalies sportininkus, iš viso – apie 300 atletų. Olimpinę Lietuvos rinktinę simbolizuoja LTeam ženklas – ąžuolo lapas. Tai tautos vienybės, stiprumo, patriotiškumo simbolis.