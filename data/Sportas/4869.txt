Latviams įvarčius pelnė Deividas Drazniekas (16-ą min.), Danielis Fedorovičas (28-ą) ir Maksimas Sidorovas (56-ą). „Po pirmo kėlinio padarėme penkis keitimus, nes trenerių štabo netekino žaidimas. Reikalai pagerėjo, bet vaizdas nebuvo geras. Po kampinio praleidome ir trečią įvartį, kai varžovai stumtelėjo mūsų gynėją. Teisėjas to nepamatė, tačiau žiūrime pirmiausia į save. Gynėjas yra fiziškai tvirtai sudėtas ir turėjo sužaisti kiečiau“, - pasakojo Lietuvos rinktinės treneris Svajūnas Česnulis. Antrame kėlinyje lietuvių žaidimas puolime pagyvėjo, tačiau įvarčio pasiekti nepavyko. „Puolant pataikėme į virpstą, atlikome gerų smūgių, tačiau norime (geresnio) žaidimo atakoje. Atsiliepė ir tai, kad neturime puolimo lyderių Viliaus Piliukaičio, Ernesto Andriušio ir Simono Vasiljevo. Juos pakeitę vaikinai kol kas lūkesčių nepateisino“, - vertino treneris. Anot S. Česnulio, visas kolektyvas kartu su žaidėjais yra nusivylęs rezultatais ir žaidimu. „Turėsime padaryti išvadas. Ruošimės rungtynėms su estais ir analizuosime. Visada norisi rasti pozityvo, bet jo nebuvo daug. Jaučiasi, kad žaidėjams, kurie pirmą kartą pateko į tarptautinį lygmenį, dar iki jo trūksta, - kalbėjo S. Česnulis. - Kita vertus, gerai kad yra tarptautinės rungtynės. Pralaimėti niekas nenori, bet žiūrime ir į patį procesą. Tokiame turnyre galime pamatyti žaidėjų sugebėjimus. Pavyzdžiui, išbandėme abu vartininkus ir matome, kad vienam dar reikia pasitempti.“ Pirmame susitikime lietuviai 0:1 pralaimėjo suomiams. Sekmadienį paskutines rungtynes Lietuvos rinktinė žais su Estija.