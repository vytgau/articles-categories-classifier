„Sūduvos“ vyriausiasis treneris Vladimiras Čeburinas kartu su savo štabu įtemptai rengiasi ketvirtadienio dvikovai. - Jei reikėtų dešimtbalėje sistemoje įvertintumėte komandos pasirodymą pirmose rungtynėse, kokį pažymį parašytumėte? – Labiau patiko pirmas kėlinys, kuriame žaidėme protingai ir kompaktiškai. Gana greitai pereidavome į aštrias kontratakas ir gerai gynėmės. Antrame jau buvo sunkiau. Tad bendras įvertinimas būtų gal tarp 6 ir 7 balų. Aišku, už pirmą kėlinį jis būtų didesnis (treneris šypsosi). - Šiais metais „Sūduvos“ rungtynės pasižymi įvarčių gausa. Rezultatas 0:0 pasitaiko labai retai. Šios rungtynės irgi tam tikra išimtis? – Visų pirma, reikia atsiminti, kad rungtyniavome svečiuose, su mažai pažįstama komanda. Norėjosi „pajausti“ varžovą. Mes daug analizuojame, ruošiamės ir stengiamės suprasti varžovų žaidimo filosofiją, bet tą reikia pajusti ir aikštėje. „Šachtior“ pasižymi tuo, kad naudoja įvairias taktikas žaisdamas prieš įvairius varžovus. Tą matėme ir šiose rungtynėse, antrą kėlinį jie kai ką pakeitė savo žaidime, o mes irgi per daug prisispaudėme prie savo baudos aikštelės. Mūsų kontratakos buvo retesnės, o varžovai, nors ir neįmušė, galimybių turėjo.  – Nepraleidote įvarčio. Esate patenkintas komandos žaidimu gynyboje? – Skaičius 0, tarsi, ir kalba pats už save. Kita vertus, nepavyko ir įmušti. Turėjome galimybių, iš kurių galėjome „išspausti“ daugiau, šįkart nepavyko. Bet tai tik šios dvikovos pradžia, ketvirtadienį bus antra dalis. - Pakalbėkime apie rungtynės Marijampolėje. Komandos kaip ir susipažino viena su kita, gal žvalgybos bus mažiau? – Manau, kad galbūt rungtynės bus aštresnės. Nors abi komandos atakuodamos neužmirš ir užnugario, nes klaidos kaina gali būti labai didelė. Mes būsime šeimininkais, turėsime tribūnų palaikymą, tai, tarsi, įpareigoja atakuoti aštriau ir didesnėmis pajėgomis. Vėlgi, gynybos užmiršti nevalia. - Komandoje yra naujas žaidėjas Semiras Kerla. Ar yra tikimybė, kad jį pamatysime aikštėje ketvirtadienį? – Na, jis profesionalas, neblogai pažįstamas tiek mums, tiek Lietuvos futbolo aistruoliams. Semiro galimybes puikiai žinome ir jomis neabejojame. O dėl pasirodymo aikštėje ketvirtadienį – visko gali būti, žiūrėsime, kaip klostysis situacija. - Žiūrovai, kurie ateis į stadioną ir palaikys „Sūduvą”. Ką jiems norėtumėte pasakyti? – Mums visada svarbi jūsų parama ir palaikymas. Ošiančios ir raginančios tribūnos yra papildomas emocinis dopingas, beje, visiškai legalus. Mūsų fanai supranta ir myli futbolą. Gal ne visuomet ir pavyksta juos nudžiuginti, bet padarysime viską, kad ketvirtadienį gausios Marijampolės sirgalių gretos būtų puikios nuotaikos!“ UEFA Europos lygos rungtynės (2017 metų liepos 6 d. Marijampolės ARVI arena) 18.00 val. Marijampolės „Sūduva“ – Soligorsko „Šachtior Bilietus į UEFA Europos lygos rungtynes galima įsigyti stadiono kasoje, internetu ir Bilietai.lt. Stadiono kasos darbo laikas: Liepos 4 d. 17.00 – 19.00 val. Liepos 5 d. 17.00 – 19.00 val. Liepos 6 d. 15.00 – 18.00 val.