Šalia „Girstučio“ sporto komplekso dirvonuojančiame maždaug 2 hektarų žemės sklype moderni ledo arena turėtų stovėti 2019 metais. Simbolinę, naujos arenos statybas žyminčią kapsulę šioje vietoje ketinama įkasti kitais metais. Naujoji arena, pasak Kauno vicemero Povilo Mačiulio, ne tik paįvairins gyventojų laisvalaikį, bet ir sudarys sąlygas sportininkams siekti aukštesnių rezultatų. „Kaune yra didžiulis poreikis, norinčių sportuoti yra kur kas daugiau. Dabar turime tokį pakilimą ir bangą sporto klubų, kurie profesionaliai žaidžia ledo ritulį ir matosi, kad ateityje tas poreikis tikrai didės. Niekas nebesiginčija, kad reikia sporto bazių, vienos ledo arenos. Jeigu norime kalbėt apie šitos sporto srities plėtrą, atsinaujinimą ir rezultatus ateityje, turime turėti ir ne vieną sporto kompleksą, o 10 metų perspektyvoje mums jų reikės ir dar daugiau“, – sakė Kauno miesto savivaldybės vicemeras P. Mačiulis. Maždaug 7 tūkst. kvadratinių metrų ledo sporto komplekse planuojamos dvi aikštės – viena, 500 šimtų sėdimų vietų, būtų skirta varžyboms ir treniruotėms, kita – tik treniruotėms. Taip pat ketinama įrengti akmenslydžio takelius, parkavimo vietas. Senosios Kauno ledo arenos taip pat žadama nepamiršti – atnaujinti bus siekiama ir ją.