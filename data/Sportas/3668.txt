Vien su užsieniečiais ir be lietuvių šį kartą rungtyniavusi „Utenio“ ekipa rungtynių pradžioje pabandė perimti iniciatyvą, bet kamuolį dažniausiai valdė savoje aikštės pusėje. Vis tik dar neįpusėjus pirmam kėliniui, svečiai iš Utenos sugebėjo pelnyti įvartį. 13 minutę po Johno Hernandezo pakelto kampinio smūgiu galva pasižymėjo Diedie Traore - 0:1. Tai buvo pirmasis šio 18-mečio prancūzo įvartis A lygoje. Po poros minučių kamuolį perėmę svečiai nuskubėjo į greitą ataką, bet jos smaigalyje atsidūrusio Ali Radjelio smūgį atrėmė vartininkas Modestas Stonys. 24 minutę po kampinio dar vieną progą turėjo D. Traore. Tačiau šį kartą prancūzo šūvis skriejo pro šalį. Žaidimas atakose „Kauno Žalgirio“ komandai klijavosi sunkiai. O po praleisto įvarčio kauniečiams apskritai nesisekė sukurti nieko pavojingo. Tik 27 minutę po Igorio Jasinskio perdavimo prie vartų buvęs Ignas Dedura turėjo šansą, tačiau nepataikė į kamuolį. Padrikai sužaidę pirmą kėlinį, Kauno žalgiriečiai aktyviai pradėjo antrą mačo dalį. Jau pirmą jo minutę Aurimas Raginis atliko pavojingą perdavimą į baudos aikštelę, bet kamuolys nelietė nė vieno žaidėjo ir nuskriejo greta virpsto. Bėgant laikui, šeimininkai vis daugiau dėmesio skyrė puolimui. 65 minutę „Kauno Žalgirio“ treneris Johnatanas McKinstry atliko lemtingą keitimą, į aikštę vietoje Teremo Moffi įleisdamas Ernestą Mickevičių. Pastarasis jau po 5 minučių išlygino rezultatą, iš arti nukreipdamas kamuolį į vartus po A. Raginio perdavimo. Lygiųjų J. McKinstry ir dėl išlikimo lygoje kovojančiai jo komandai buvo maža, tad netrukus strategas į kovą metė puolėją Luką Kochanauską. Žalgiriečiai sugebėjo kuriam laikui perimti iniciatyvą ir spausti varžovus. Uteniškiai atrodė išsikvėpę, tačiau susitikimo pabaigoje ir jie atsakė keliais pavojingais išpuoliais. Jau per pridėtą laiką už galvos griebėsi E. Mickevičius. Po dar vieno A. Raginio perdavimo iš krašto jam pritrūko akimirkos, kad pasiektų kamuolį. Taip E. Mickevičius praleido puikią galimybę išplėšti savo komandai pergalę. Galiausiai finalinis teisėjo Roberto Šmito švilpukas užfiksavo kovingas lygiąsias 1:1.  Rezultatas „Kauno Žalgiris“ 1 – 1 „Utenis“ '18 Diedie Traore [0-1] 70' Ernestas Mickevičius [1-1]