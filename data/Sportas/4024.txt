110 m barjerinio bėgimo auksas ir titulas atiteko jamaikiečiui, olimpiniam čempionui Omarui McLeodui (13,04), o bronzos medalį netikėtai iškovojo vengras Balazsas Baji (13,28). „Pirmiausiai norėčiau pasakyti, kad esu išties labai laimingas, kad esu čia. Esu laimingas, kad galiu varžytis savo ketvirtame pasaulio čempionate, trečiame finale ir laimėti trečią medalį iš eilės“, – kalbėjo po finalo į savo planetos čempionatų medalių kolekciją trūkstamą sidabro spalvą pridėjęs S. Šubenkovas. „Esu nusivylęs, kad tai – tik sidabro medalis. Tikėjausi apginti čempiono titulą, tačiau lenktynės nebuvo man palankios, – komentavo jis. – Aš paprastai stipriau bėgu antroje distancijos dalyje, kažkas buvo blogai. Buvo sunku varžytis atrankoje, ir pusfinalyje, ir finale, bet dabar esu laimingas“. Well done @Warrior_omz you are the #IAAFworlds champion! Take a look at his race pic.twitter.com/TirSq267yx — IAAF (@iaaforg) August 7, 2017  Paklaustas, ką jam reiškia bėgti ne po Rusijos, o po neutralia vėliava, nevilkėti marškinėlių su užrašu „Rusija“, S. Šubenkovas numojo ranka. „Tikrai tai neturi jokios reikšmės. Žinau, kad daug žmonių mano gimtinėje, kur dabar kokia 5-a valanda nakties, nemiega ir sveikina vieni kitus. Žinau, kad tai daug reiškia mano šeimai ir visiems žmonėms mano šalyje, kurie žiūrėjo ir mane palaikė. Aprangos spalva neturi jokios reikšmės“, – teigė pasaulio 100 m barjerinio bėgimo vicečempionas. Išgirdęs klausimą apie čempionu tapusį O. McLeodą, rusas tikino, kad nieko negalėjo su juo padaryti: „Jis tikras čempionas. Sunku su juo varžytis. Jis šįkart stipresnis“. Finale tik penktas (13,31sek. ) likęs planetos rekordininkas A. Merritas pabrėžė, kad S. Šubenkovas greitai bėga ir nusipelnė laimėti sidabro medalį. „Jis neabejotinai didis atletas, buvęs pasaulio čempionas. Negaliu kalbėti apie situaciją su dopingu Rusijoje, nes nieko apie tai nežinau. Kai kurie vartojo draudžiamas medžiagas, tačiau S. Šubenkovas nėra vienas iš jų. Jis buvo patikrintas ir pripažintas „švariu“. Man tikrai nebuvo jokių problemų bėgti kartu su juo“, – tikino amerikietis. S. Šubenkovas prieš dvejus metus Pekine vykusiose planetos pirmenybėse 110 m barjerinį bėgimą įveikė per 12,98 sek. ir pasidabino aukso medaliu. Priminsime, kad jis yra vienas iš 19-os Rusijos sportininkų, kuriems dėl šios šalies lengvosios atletikos federacijos diskvalifikacijos leista varžytis kaip neutraliems atletams. Likus vos dviem dienoms iki pasaulio čempionato starto Londone, Tarptautinė lengvosios atletikos federacija (IAAF) paskelbė reglamentą, kurio laikytis turės neutralūs sportininkai. Jei S. Šubenkovas būtų laimėjęs finale, jam stovint ant prizininkų pakylos būtų leidžiamas ne Rusijos, o IAAF himnas. Rusijos sportininkams nevalia minėti kilmės šalies, jų apranga ir elgesys negali turėti nė menkiausios užuominos į Rusiją. Tiesa, Rusijos žurnalistams vilkėti drabužių su šalies užrašu nėra draudžiama. Jų Londone yra vos kelios saujelės. Paklausti, ką jie mano apie IAAF jų sportininkams šiame čempionate priskirtą neutralų statusą, jie pyktelėjo: „Koks neutralus? Jie rusai ir viskas. O tai – pirmas šiame čempionate medalis Rusijai, bet dar tikrai ne paskutinis." Daugiausiai Rusija vilčių dėl medalio sieja su šį sezoną nė karto šuolių į aukštį sektoriuje nepralaimėjusia Marija Lasickiene. Ji bus grėsmingiausia varžovė Lietuvos atstovei Airinei Palšytei.