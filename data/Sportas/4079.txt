Visą savaitę, rugpjūčio 5-12 dienomis, truksiančio jubiliejinio renginio metu Baltijos jūroje ir Kuršių mariose varžysis profesionaliausios Lietuvos buriuotojų įgulos. Kranto programoje numatyta šventinė eisena ir Marijono Mikutavičiaus koncertas. „Pastaruosius keletą metų dalyvių skaičius regatoje tik augo. Šiemet jau išankstinėje registracijoje sulaukėme rekordinio skaičiaus – užsiregistravo net 66 įgulos! Tačiau, manau, svarbu, kad auga ne tik dalyvių skaičius, bet ir jų profesionalumas. Šiais metais regatoje varžysis net penkios įgulos, kurios patirties sėmėsi Europos ORC čempionate, viena jų, „Keturi vėjai“, pateko į stipriausių Europoje dešimtuką“,- apie didžiausią regatą Lietuvoje pasakoja Lietuvos buriuotojų sąjungos prezidentas Naglis Nasvytis. Pasak jo, siekiant atsižvelgti į augantį buriuotojų profesionalumą, jų pasirinkimą buriuoti vis didesniais ir greitesniais laivais, šiais metais naktinis etapas Kuršių mariose pakeistas į sportiškesnę dieninių lenktynių distanciją Baltijos jūroje. Taip siekta atsižvelgti ir į galimą kaimyninių šalių buriuotojų susidomėjimą regata, mat naktinis etapas nepažįstamoje akvatorijoje jiems nebūtų garantavęs lygiaverčių sąlygų. Iš viso regatos metu įvyks 6 etapai. Kaip įprasta visame pasaulyje, regatos metu šventė vyks ir ant kranto – čia veiks regatos miestelis, vyks įvairūs renginiai, o vakarais bus galima mėgautis įspūdinga šventine programa, kurios akcentas – rugpjūčio 12 dieną, 21 val. regatos uždarymo metu Nidos prieplaukoje koncertuosiantis dainininkas Marijonas Mikutavičius. Šventės atidarymas šįvakar, 18:30 val., vyks Smiltynės jachtklube – tai seniausius regatos laikus menanti tradicija. Po dviejų etapų Baltijos jūroje, regata nuo antradienio persikels į Nidą. Šventinė programa Nidoje antradienį bus atidaryta iškilminga buriuotojų eisena bei rikiuote Nidos prieplaukoje. Tai dar viena regatos tradicija, kurią nuspręsta atgaivinti šiemet, regatai švenčiant jubiliejų. Prisimintos bus jachtų kapitonų varžybos „Optimist“ klasės jachtomis, kuriomis įprastai buriuoja pradedantieji, patys mažiausi buriuotojai. Šios varžybos įvyks rugpjūčio 11 dieną, penktadienį, 17 val., Nidoje. Kas vakarą, po varžybų ir etapų apdovanojimų ceremonijų šventės svečius džiugins „Raimondas exotic band ir Justinos Budaitės“, „Klaipėdos SKA foundation ir Arūnės Jonavičiūtės“, „Queen of Roses“, Sauliaus Prūsaičio koncertai. Kiekvieną vakarą, prieš koncertą, visi norintys didžiuliame regatos scenos ekrane galės stebėti „Regatos dienoraštį“ – geriausius tos dienos varžybų kadrus, užfiksuotus vaizdo įraše. Antradienio-ketvirtadienio dienomis šiuose ekranuose mažiausieji „Swedbank“ kino seansų metu galės stebėti animacinius filmus.  „Kuršių marių regata“ - tai didžiausias ir giliausias tradicijas turintis buriavimo renginys Lietuvoje, kuris šiemet vyks jubiliejinį 50-ąjį kartą. Startavusi 1954 metais, regata šiandien jau tapo ne tik buriavimo varžybomis, į kurias susirenka profesionaliausi Lietuvos buriuotojai, bet ir kasmetine Klaipėdos bei Nidos švente, džiuginančia šių miestų gyventojus ir svečius.