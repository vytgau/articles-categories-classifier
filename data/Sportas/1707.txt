„Trakai“ nuo pat pirmos dvikovos minutės užtikrintai perėmė iniciatyvą į savo rankas ir per 14 minučių sukūrė net keturis epizodus, kurie galėjo baigtis įvarčiu. Pirmasis jų - pirmąją minutę, kai prieš varžovų vartininką atsidūręs Svajūnas Čyžas nerealizavo sukurtos progos. Apskritai, pirmajame kėlinyje S. Čyžas buvo vienas aktyviausių aikštėje. Sužaidus 14 minučių, Ethienas buvo pargriautas baudos aikštelėje, o D. Bilialetdinovas užtikrintai jį realizavo. Po įvarčio žaidimas nei kiek nepasikeitė. „Jonava“ kartkartėmis bandydavo kontratakuoti, tačiau visos žaidimo gijos ir toliau visiškai priklausė „Trakams“. Viena iš „Jonavos“ kontratakų baigėsi M. Šiškos pražanga baudos aikštelėje bei baudiniu į „Trakų“ vartus. Tadas Eliošius rezultatą išlygino. Likusi pirmojo kėlinio dalis daugiausiai priklausė „Trakų“ dešiniajam kraštui ir ten rungtyniavusiam V. Borovskiui. Būtent po jo perdavimo besibaigiant pirmajam kėliniui D. Bilialetdinovas kyštelėjo koją bei darsyk išvedė riterius į priekį. Po pertraukos „Trakų“ treneris Olegas Vasilenka pakeitė visus vienuolika žaidėjų. Į aikštę žengė Modestas Vorobjovas, Deividas Česnauskis, Timofejus Šeremeta, pernai mažiau žaidę ir peržiūroje dalyvaujantys futbolininkai. Aktyvumu išsiskyrė Edvinas Baniulis, kuris 48 minutę uždirbo 11 metrų baudinį ir pats jį realizavo. Jonaviečiai antrajame kėlinyje turėjo pora galimybių pasižymėti, tačiau žaidybinė persvara ir iniciatyva priklausė šalies bronzos medalių laimėtojams.