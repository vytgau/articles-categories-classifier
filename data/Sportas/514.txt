Sočio olimpinėse žaidynėse Rusijos slidininkas Antonas Gafarovas varžybų metu griūva, sulaužo slidę, atsistoja, su viena slide bando pasiekti finišą, dar kartą neišlaiko lygsvaros. Čia į trasą įbėga Kanados rinktinės treneris Justinas Wadsworthas ir sulaužytą ruso slidę pakeičia savo auklėtinių atsargine slide, leidžiančia rusui pasiekti finišą. Tai keli iš momentų sporte, kurie yra pavyzdiniai FAIR PLAY judėjime. Judėjime, vienijančiame viso pasaulio sportininkus, federacijas, sporto organizacijas ir bendruomenes. Nors pasaulinis Pierre de Coubertin‘o apdovanojimas už kilnų poelgį sporte įteikiamas nuo 1960-ųjų, Tarptautinis FAIR PLAY komitetas įkurtas 1973 metais. Prie pasaulinio FAIR PLAY judėjimo Lietuva oficialiai prisijungė prieš 25 metus, t.y. 1993 metų kovo 25 dieną. Tuomet Lietuvos tautinio olimpinio komiteto iniciatyva buvo įkurta Kilnaus poelgio komisija. Vėliau komisijos pavadinimas evoliucionavo į Lietuvos kilnaus žaidimo komitetą, galiausiai tapo Lietuvos kilnaus sportinio elgesio komitetu. Šis komitetas savo veiklą vykdo iki šiol, organizuoja Lietuvos kilnaus sportinio elgesio apdovanojimus, seminarus. Per 24 veiklos metus lietuviškajam FAIR PLAY komitetui vadovavo Stanislovas Stonkus, Kęstas Miškinis, Arvydas Juozaitis, šiuo metu komiteto prezidento pareigas užima dziudo kovotojas, olimpietis Marius Paškevičius. „Kilnus elgesys yra rodiklis žmogaus, kuris yra geresnis nei iš jo tikimasi. Kilnaus elgesio neištreniruosi, šioje kategorijoje nesivaržoma. Kilnaus elgesio apdovanojimai yra tokie patys svarbūs kaip ir medaliai, kadangi jais atskleidžiami, išaukštinami ir pagerbiami žmogiškumo pavyzdžiai, jais primenamos ir puoselėjamos moralės normos,“- sako M. Paškevičius. Nuo komiteto įkūrimo iki šių dienų pagrindiniu „Metų kilnaus poelgio“ prizu buvo apdovanoti 18 asmenų, diplomais – dar didesnis būrys sportininkų, trenerių, organizacijų. Minėdamas 25 metų jubiliejų, Lietuvos kilnaus sportinio elgesio komitetas plečia apdovanojimus. Rudenį vyksiančioje apdovanojimų ceremonijoje bus pagerbti šešių nominacijų laureatai: „Metų kilnus poelgis“ (už kilnų poelgį 2018 metais), „Kilnaus elgesio pavyzdys“ (už viso gyvenimo nuopelnus), „Jaunojo sportininko arba komandos kilnus poelgis“, „Pavyzdys bendraamžiams“ (už FAIR PLAY skatinimą ar kilnų poelgį jaunimo tarpe), „FAIR PLAY projektas“, „FAIR PLAY organizacija“ (už visuomenės ugdymą, olimpinių principų laikymąsi ir vertybių sklaidą). „Kilnus elgesys yra vienas svarbiausių olimpizmo principų. Jį palaiko ir skatina viso pasaulio olimpiniai komitetai. Mes – ne išimtis. Plėsdami lietuviškuosius FAIR PLAY apdovanojimus siekiame atrasti ir parodyti kilnius Lietuvos sportininkų poelgius, pradedant vaikų sportu, profesionaliais atletais ir baigiant organizacijų veikla. Geri pavyzdžiai užkrečia, jie formuoja sportininką, žmogų, bendruomenę, demokratinę visuomenę,“- sako LTOK prezidentė, olimpinė čempionė Daina Gudzinevičiūtė.