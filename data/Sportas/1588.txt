Didelė dalis penktadienio greičio ruožo priminė klasikinio ralio trasas – dalis jo atkarpų naudojama Pasaulio ralio čempionato (WRC) Argentinos etape. Čia puikiai jautėsi didelę patirtį klasikinio ralio varžybose turintys lenktynininkai, tačiau kai kuriuos persekiojo nesėkmės. Greičiausi 369 km distancijoje buvo Nasseras Al-Attiyah su Matthieu Baumeliu – jų ekipažas trasą įveikė per 5 val. 2 min. 22 sek. V. Žala su S. Jurgelėnu nuo lyderių atsiliko 29 min. 57 sek. Bendrosios įskaitos lyderiu išliko Carlosas Sainzas su Lucasu Cruzu, o antroje vietoje iki šiol važiavęs Stephane‘o Peterhanselio ir Jeano-Paulo Cottret ekipažas patyrė avariją bei komplikavo savo šansus užimti prizinę vietą 2018-ųjų Dakaro ralyje.  „Pirmoji dalis nustebino tiek mus, tiek kitus: buvo keli kilometrai klampaus „fesh-fesh‘o“, kur apvažiavome nemažai įklimpusių kolegų. Antroji dalis buvo itin smagi ir greita, ten buvo galima kaip reikalas „atverti sklendes“. Labai džiaugiuosi, kad prieš mus startavo greitasis čekas Martinas Prokopas, kuris „pravalė“ kelią beveik iki pat finišo. Tiesa, viename posūkyje nušokom į vietinio ūkininko tvorą, tad reikės kosmetiškai pasitvarkyti automobilio priekį. Mechanikai nebarė, visi jau užuodžiam Dakaro finišą!“ – įspūdžius po finišo pasakojo V. Žala. Antano Juknevičiaus ir Dariaus Vaičiulio ekipažas 13-ame Dakaro greičio ruože finišą pasiekė 15-oje vietoje, o bendroje įskaitoje pakilo į 12-ą. Benediktas Vanagas su Sebastianu Rozwadowskiu etape užėmė 16-ą vietą, o bendroje įskaitoje turėtų būti 28-oje pozicijoje. Balys Bardauskas finišą pasiekė 81-oje vietoje, tokią pačią poziciją užima ir bendroje įskaitoje.  Šeštadienį Dakaro dalyvių laukia paskutinis greičio ruožas Kordobos apylinkėse – 120 kilometrų sportininkams reikės įveikti panašiais kaip ir penktadienį, klasikinio ralio trasas primenančiais keliais.