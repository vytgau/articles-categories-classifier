A. Didžbalis išrovė daugiausiai iš visų dalyvių – 175 kg. Šis svoris buvo iškeltas antruoju bandymu. Pirmuoju išrovė 168 kg, trečiuoju – 182 kg neišrovė. 175 kg svorį trečiuoju bandymu rovė ir Ž. Stanulis. Žiūrovai ir pats sportininkas (džiaugsmingai liejo emocijas) jau manė, kad bandymas sėkmingas, tačiau žiuri komisija jo neužskaitė (3 iš 5 narių). Taigi, Ž. Stanuliui teko tenkintis 170 kg, kuriuos jis išrovė antruoju bandymu. Pirmuoju bandymu jis išrovė 163 kg. Šioje rungtyje jis liko antras, nusileidęs tik A. Didžbaliui. Stūmimo rungtį Ž. Stanulis pradėjo nesėkmingu bandymu – nepakluso 192 kg štanga, tačiau antruoju bandymu jis šį svorį įveikė. Trečiuoju bandymu 202 kg jam išstumti nebepavyko. Aurimui stūmimo rungties pradžia taip pat nebuvo sėkminga – pirmuoju bandymu neišstūmė 203 kg, tačiau antruoju bandymu jau pakluso šiek tiek sunkesnė – 205 kg štanga. Trečiuoju bandymu 211 kg išstumti nepavyko. A. Didžbalis dvikovėje surinko 380 kg, Ž. Stanulis – 362 kg. Universiados čempionu tapo rusas Jegoras Klimonovas, dvikovėje surinkęs 383 kg (išrovė 168 kg, išstūmė 215 kg). Vicečempiono laurai atiteko kazachui Rustemui Sybay, dvikovėje surinkusiam 382 kg (170 kg; 215 kg), bronzos medalis atiteko tailandiečiui Saratui Sumpraditui (381 kg, 167 kg, 214 kg). Taigi, A. Didžbalį nuo aukso skyrė vos 3 kg, nuo sidabro – 2, nuo bronzos – 1 kg. „Pirmą kartą mūsų šalies istorijoje net du sunkiaatlečiai buvo taip arti vienos svorio grupės prizininkų gretų. A. Didžbalis trečiuoju rovimo bandymu buvo pasiryžęs pagerinti universiados rekordą – rovimo veiskmu buvo iškėlęs 182 kg, bet nepavyko iškeltos štangos užfiksuoti. Būtų buvęs naujas rekordas. Patys matėte kokia vyko kova, nuo aukso mus skyrė vos 3 kilogramai. Apmaudu, nes medaliai buvo išties pasiekiami ranka. Nieko kaltinti negalime, vyrai stengėsi, kovojo, tačiau šįkart varžovams viskas susiklostė geriau. Universiada – vienas iš pasiruošimo etapų šių metų pabaigoje Amerikoje vyksiančiam pasaulio suaugusiųjų čempionatui. Dirbame taip, kad būtent pasaulio čempionatui būtume geriausios sportinės formos. Visada stengiamės kuo geriau atstovauti savo šaliai ir nenuvilti Lietuvos sunkiosios atletikos sirgalių, tačiau toks jau tas sportas, nevisada pavyksta tapti nugalėtojais ar prizininkais. Stengsimės, dirbsime ir toliau bandysime judėti į priekį“, – pabrėžė Lietuvos sunkiosios atletikos rinktinės treneris Bronislavas Vyšniauskas. Aurimas savo trofėjų kolekcijoje turi tiek olimpinių žaidynių (2016 metais Rio de Žaneire iškovojo bronzą), tiek Europos (2015 metais pirmą kartą Lietuvos istorijoje tapo ne tik savo svorio grupės nugalėtoju, bet ir absoliučiu Europos čempionu, 2011 ir 2017 metais pelnyti bronzos medaliai), tiek pasaulio čempionato (2014 metais iškovota dvikovės bronza, 2015 metais tapo rovimo rungties vicečempionu), tiek universiados medalius (2011 metais Kinijoje tapo vicečempionu). Kurį laiką traumas besigydęs daugkartinis Europos vicečempionas Ž. Stanulis taip pat įrodė, kad turi parako ir vėl yra pasiryžęs kilti aukštyn. Jis ir šiose varžybose dalyvavo su skaudančiu pečiu, susileidęs nuskausminamųjų vaistų. Priminsime, kad 2013 metais Kazanėje (Rusija) vykusioje universiadoje Ž. Stanulis iškovojo bronzos medalį. Į Taipėjuje vykstančią universiadą iš viso atvyko šeši sunkiaatlečiai. Be jau minėtų mūsų lyderių – A. Didžbalio ir Ž. Stanulio, universiadoje taip pat dalyvauja Tomas Ličinchajus (iki 105 kg) ir Sergejus Lichavojus (iki 105 kg). Startas – 14 val. Lietuvos laiku. Du Lietuvos sunkiaatlečiai – Vincentas Skirka (svorio iki 69 kg grupė) ir Laurynas Antanaitis (iki 85 kg) pasirodymą Taipėjuje jau baigė. L. Antanaitis išrovė 131 kg, išstūmė 150 kg ir galutinėje svorio iki 85 kg įskaitoje tarp 24 dalyvių liko penkioliktas (dvikovės rezultatas – 239 kg). V. Skirka išrovė 112 kg, išstūmė 127 kg ir galutinėje svorio iki 69 kg įskaitoje tarp 21 dalyvio liko septynioliktas (dvikovės rezultatas – 281 kg). „Šie jauni sportininkai pasiekė savo geriausius rezultatus ir gėdos tikrai nepadarė, o Vincentas Skirka buvo arti Lietuvos rekordo. Jų pagrindiniai startai laukia ateityje. Jiems ši universiada buvo puiki patirtis“, – sakė B. Vyšniauskas. Visi minėti sunkiaatlečiai studijuoja Klaipėdos universitete (KU).