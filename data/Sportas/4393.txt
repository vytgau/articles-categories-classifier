Paskutinį kartą medalius studentų žaidynių vandens sporto šakose Lietuva iškovojo 2011 metais, kuomet dusyk čempionu tapo plaukikas Giedrius Titenis. Tikimasi, kad šių metų Universiadoje šią tuščią seriją pavyks nutraukti. „Šią rinktinę į priekį ves du olimpiečiai Danas Rapšys ir Andrius Šidlauskas, kurie Lietuvai atstovaus ir pasaulio čempionate. Būtent iš jų labiausiai tikimės, kad Lietuva po šešerių metų pertraukos vėl iškovos medalį plaukimo rungtyje Universiadoje“, – kalbėjo Lietuvos plaukimo federacijos prezidentas Emilis Vaitkaitis. Lietuvos vandens sporto rinktinė 2017 metų Universiadoje: Ugnė Mažutaitytė (gim. 1997 m., California State University, plaukimas); Viktė Labanauskaitė (gim. 1997 m., Missouri State University, plaukimas); Indrė Marija Girdauskaitė (gim. 1998 m., Belarusian State University of Physical Culture, šuoliai į vandenį); Danas Rapšys (gim. 1995 m., Lietuvos edukologijos universitetas, plaukimas); Andrius Šidlauskas (gim. 1997 m., Lietuvos edukologijos universitetas, plaukimas); Tadas Duškinas (gim. 1994 m., Arizona State University, plaukimas); Gytis Stankevičius (gim. 1994 m., Lietuvos sveikatos mokslų universitetas, plaukimas); Povilas Strazdas (gim. 1996 m., Vilniaus universitetas, plaukimas) Rinktinę lydės trenerė Ina Paipelienė ir kineziterapeutas Andrius Bogdelis. Universiada vyks rugpjūčio 19-30 dienomis.