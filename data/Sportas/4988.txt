D. Tušlaitė šalies grupinių lenktynių čempione tapo trečią kartą iš eilės, o I. Konovalovas šios rungties čempiono titulą iškovojo pirmą kartą. D. Tušlaitė 123,2 km (7 ratai) nuvažiavo per 3 val. 2 min. 52 sek. Tarp moterų antrą vietą užėmė Rasa Leleivytė („Aromitalia - Vaiano“), o trečią – Monika Rastauskaitė (Panevėžio KKSC/R.Sargūno SG/„Fortūna“). Moterys, kaip ir pernai startavo kartu su veteranais. I. Konovalovas 176 km (10 ratų) nuvažiavo per 4 val. 6 min. 14 sek. ir artimiausius tris varžovus aplenkė 3 min. 3 sek. Antras finišavo audringai savo gerbėjų klubo narių palaikomas 2012 metų šalies čempionas Gediminas Bagdonas („Ag2r La Mondiale“), trečias – Darijus Džervus (Klaipėdos „Vėtrungė“), o ketvirtas – Evaldas Šiškevičius („Delko Marseille Provence KTM“). I. Konovalovas nuo varžovų atitrūko iki finišo likus apie 16 km, kylant į kalną, kurio 400 metrų atkarpa grįsta akmenimis. Penktas finišo liniją kirto 2014 metų šalies čempionas Paulius Šiškevčius („Staki - Technorama“, +6.18), o šeštas – Raimondas Rumšas jaunesnysis („Soligo Amaru Palazzago Sirio“, +7.02). „Esu labai laimingas. Daug metų svajojau apie tai, – pažymėjo I. Konovalovas. – „Puikiai pasiteisino taktika, kurią man sudėliojo tėtis. Esu jam labai dėkingas. Žinojau, kad jeigu į finišą atvažiuosime dviese, trise ar keturiese, tai sprinte neturėsiu jokių šansų, todėl tirėjau atakuoti". Jaunimo (iki 23 metų) įskaitoje pirmas klasifikuotas Venantas Lašinis („Staki - Technorama“), antras – Justas Beniušis (Klaipėdos „Viesulo SC“/„Klaipėda“), o trečias – Povilas Šideikis (Panevėžio R. Sargūno SG/„Umarai“). Pavienio starto lenktynes penktadienį laimėjo Ernesta Strainytė (Šilalės SM/„Kvėdarna“) ir I. Konovalovas. Ernesta šios rungties šalies čempione tapo pirmąsyk, o Ignatas triumfavo septintą kartą. Dabar I. Konovalovo sąskaitoje – 17 Lietuvos pirmenybių medalių. Elitinei Prancūzijos komandai FDJ atstovaujantis dviratininkas nuo 2005-ų metų dalyvavo 12-oje šalies pirmenybių (nestartavo tik 2011-ais metais) ir visose jose kopė ant prizininkų pakylos. 31-erių metų panevėžietis iškovojo aštuonis aukso, šešis sidabro ir tris bronzos medalius. D. Tušlaitė Lietuvos pirmenybių suaugusiųjų lenktynėse yra iškovojusi jau 11-a medalių (4-5-2). Lietuvos dviračių plento čempionato lenktynės pirmą kartą buvo transliuojamos tiesiogiai per televiziją.