Pjongčange (Pietų Korėja) vykstančių 23-iųjų žiemos olimpinių žaidynių moterų sprinto laisvuoju stiliumi estafetės 6x1,25 km finale Norvegijos komanda – M. Bjorgen ir Maiken Caspersen Falla –užėmė trečiąją vietą. 37-erių metų M. Bjorgen iškovojo jau 14-ąjį olimpinių medalį (7 aukso, 4 sidabro, 3 bronzos) ir pagal šį rodiklį aplenkė labiausiai tituluotą olimpinio žiemos sporto atstovą savo tautietį biatlonininką Olę Einarą Bjoerndaleną (8 aukso, 4 sidabro, 1 bronzos). Pjongčango olimpinių žaidynių čempionėmis tapo amerikietės Kikkan Randall ir Jessica Diggins. Jos finišavo per 15 min. 56,47 sek. 35-erių metų iš Aliaskos kilusi K. Randall buvo paskelbusi, kad šis startas bus paskutinis jos karjeroje. Šis auksinis apdovanojimas jai yra pirmasis olimpinis medalis karjeroje. Antrąją vietą užėmė Švedijos duetas Charlotte Kalla bei Stina Nilsson (+0,19 sek.). Norvegijos komanda čempionėms pralaimėjo 2,97 sek. Prieš ketverius metus Sočyje (Rusija) norvegės tapo olimpinėmis čempionėmis. Varžybose dalyvavo 21 komanda. Vyrų sprinto estafetės 6x1,4 km finale triumfavo Norvegijos komanda – Martinas Sundby ir Johannesas Klaebo. Jos rezultatas - 15 min. 56,26 sek. Sidabro medaliai atiteko Olimpiniams atletams iš Rusijos Denisui Spicovui ir Aleksandrui Bolšunovui (+1,71 sek.), bronzos – prancūzams Maurice'ui Manificatui ir Richardui Jouvei (+2,02 sek.) Vyrų varžybose dalyvavo 28 komandos. Kaip jau skelbta, lietuviai Modestas Vaičiulis ir Mantas Strolia pirmajame pusfinalyje užėmė 12-ąją vietą ir nepateko į finalą. Galutinėje rikiuotėje mūsiškiai liko 24-i.