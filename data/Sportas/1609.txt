„Kai pirmą kartą paspaudžiau stabdį ir supratau, kad pedalas smenga, tai greituoju būdu susižiūrėjau priekinis ar galinis kontūras yra pramuštas, blokavau sistemą, kad neišbėgtų iš priekio, pasirodo, kad galinis buvo pažeistas kontūras”, - apie dienos nuotykį pasakoja Benediktas. Savo gyvenimo kelią pabaigti nusprendęs stabdžių vamzdelis tam pasirinko pačią greičiausią greičio ruožo sekciją – ekipažas judėjo didesniu nei 150km/h greičiu. Dėl specialios „Black Hawk” sumontuotos stabdžių valdymo sistemos, ekipažas sugebėjo išlaikyti veikiančius priekinius stabdžius ir taip pabaigti pirmąją sekciją. Per dvi tonas sveriančio automobilio lėtinimas vos dviem ratais netruko užkaitinti stabdžių skysčio, tad iki pirmosios greičio dalies finišo teko riedėti išmintingai. Ten sulaukę technikų pagalbos, antroje dalyje „General Financing team Pitlane” ekipažas startavo išsprendę stabdžių problemas, tačiau savo darbą dirbti netrukus atsisakė ir vairo stiprintuvas. „Antroje dalyje nustojo veikti vairo stiprintuvas. Tokia misija neįmanoma – sukti vairą, kuris nesisuka ir daužo tau per rankas taip, kad man vieną kartą yra riešą sulaužęs”, - dienos nuotykius apžvelgė pilotas. Maratonas yra pasiekęs savo finišo tiesiąją ir jau šeštadienį finišuos Kordoboje – nepaisant to, atsipalaidavimui ar blogai nuotaikai dėl jau įgrisusių dulkių, gedimų, ar pramuštų ratų vietos nėra. Neretai dalyvių fone išgirstami paniurzgėjimai dėl organizatorių klaidų reiškia paprasčiausią norą namo – maratonas šiemet pareikalavo titaniškos kantrybės ir visiško atsidavimo, tačiau Benedikto nuomone, atsipalaiduoti ar atsiduoti emocijoms dar anksti: „Tu dirbi darbą. Jei pradėsi erzintis, tai tikrai kažkur plosi, tai pagrindinis dalykas, ką tu darai – pasistengi su minimaliais nuostoliais atvažiuoti į finišą”,- konstatavo pilotas.  Ši užduotis, nepaisant iš paskos besivelkančio baudos šešėlio, ekipažui sekasi – dar vienas finišas dvidešimtuke nekeičia bendros pozicijos lentelėje, tačiau bent jau suteikia galimybę pailsėti, o komandos technikams – pastatyti ant kojų didvyriškai per negandas komandą į finišą nešantį „Toyota Hillux”.