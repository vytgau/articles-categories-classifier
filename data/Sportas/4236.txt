Dėl trečiojo Lietuvos čempionato etapo apdovanojimų Klaipėdos paplūdimyje kausis 14 moterų ir 12 vyrų komandų. Tikimasi, kad šis paplūdimio tinklinio renginys sutrauks ne tik daug komandų, bet ir žiūrovų. Būtent šį savaitgalį Klaipėdoje vyks „Jūros šventė“, todėl paplūdimio tinklinis Melnragės paplūdimyje žmonėms gali tapti viena iš šventės pramogų. Lietuvos tinklinio federacijos (LTF) generalinis sekretorius Andrius Gaidys džiaugėsi, kad atsinaujinęs Lietuvos čempionatas jau sudomino pajėgias užsienio poras. „Pagal viską šitas etapas bus stipriausias tiek komandų skaičiumi, tiek komandų sudėtimi. Labai džiaugiamės, kad jie atvažiuos, nes varžybose dalyvaus keletas Lietuvos porų, kurie pretenduos atstovauti Lietuvai Europos jaunių (iki 18 metų) čempionate, todėl jiems bus gera treniruotė ir patirtis. Tačiau esu įsitikinęs, kad lietuviai gali nugalėti bet kurią užsienio porą“, – mintimis dalinosi A. Gaidys. Vyrų turnyre Klaipėdoje dalyvaus aštuonios Lietuvos poros, o jiems iššūkį mes trys latvių duetai bei pora iš Rusijos. Moterų turnyro dalyvių sąraše – 10 Lietuvos ekipų ir keturios – Latvijos. Turnyras Klaipėdos Melnragės paplūdimyje šeštadienį ir sekmadienį vyks nuo 10 val. Lyderių trejetukai išsidalins 1200 eurų prizų fondą. Iš viso atvirą Lietuvos čempionatą sudarys penki etapai. Čempionatas yra registruotas FIVB sistemoje ir įtrauktas į žemyno pirmenybių sąrašą, tad čia galima „uždirbti“ reitingo taškų. Lietuvos paplūdimio tinklinio pirmenybes organizuoja „360 Sportas“ kartu su Lietuvos tinklinio federacija.