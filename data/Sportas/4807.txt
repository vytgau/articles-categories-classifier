Liepos 2- ąją „Tor Sluzeviec“ hipodrome Lenkijoje vyko svarbiausios metų lenktynės – Lenkijos Derbis. Laimėti šį prestižinį 2400 metrų bėgimą yra kiekvieno lenktyninių žirgų augintojo svajonė. Derbyje dalyvavo 17-a puikius rezultatus šį sezoną pademonstravusių žirgų, iš kurių net du priklauso žirgynui Šiauliuose „Žirgo startas“. Vienu iš sezono lyderių Lenkijos žiniasklaidoje tituluojamas Velnelis (Aurija) ir Largo Forte (Didžioji Britanija) padovanojo Lietuvai įspūdingą pasirodymą, užimdami antrąją ir ketvirtąją vietas. „Važiuodami į lenktynes labai jaudinomės. Nors oro sąlygos visiems buvo vienodos, tačiau šį kartą mums jos buvo nepalankios. Velnelis – sauso tako bėgikas, todėl po liūčių savaitės minkštame bėgimo take jam lenktyniauti buvo labai sunku, kai kitiems tai buvo pranašumas. Mes stengėmės atsiplėšti nuo pagrindinio priešininko Bush Brave, kuris pasižymi itin stipriu spurtu finišo tiesiojoje. Tačiau minkštas takas nuvargino Velnelį ir jam nepavyko atitrūkti tiek, kad užsitikrintų pergalę. 600 metrų finišo tiesioji buvo palankesnė mūsų pagrindiniam varžovui“, – komentavo Lietuvos žirgų lenktynių asociacijos prezidentė Evelina Kolbasnik.  Prieš pora savaičių Lenkijoje „Tor Sluzeviec“ hipodrome vykusiose lenktynėse, kurios buvo it pasiruošimas šio savaitgalio Derbiui, A kategorijos 2200 metrų bėgime Lietuvos savininkų žirgai taip pat pademonstravo puikų pasiruošimą. Velnelis iškovojo pirmąją vietą, aplenkdamas Bush Brave. Šį sezoną abu žirgai dar kartą susitiks Lenkijoje, kur galbūt Velneliui ir vėl nusišypsos sėkmė. „Lenkija turi šimtametes žirgų lenktynių tradicijas, kur galime išties išbandyti savo jėgas, prieš dalyvaudami kitų šalių lenktynėse, – komentavo iš Derbio sugrįžusi Evelina Kolbasnik. – Jau pernai džiaugėmės prizinėmis vietomis. Nepaisant puikių rezultatų, šiek tiek apmaudu, kad Derbio laimėti nepavyko, nes Velnelis išties buvo laikomas vienu iš lenktynių favoritų“. Šiuo metu Lenkijos lenktyninių žirgų registre yra užregistruoti šeši lietuviams priklausantys žirgai, du iš jų lenktyniauja aukščiausios kategorijos bėgimuose, vienas – vidutinės klasės, kiti trys dar tik laukia savo karjeros pradžios antrojoje lenktynių sezono pusėje.