J. Villalobosas profesionalaus futbolininko karjerą pradėjo 2012 m. viename iš sėkmingiausių ir populiariausių Čilės klubų Santjago „Universidad Catolica“. Vėliau jis buvo nuomojamas Čilės „Primera B“ lygos klubams Talkos „Rangers“, „Santa Cruz“ ir „San Antonio Unido“. Iš pastarojo klubo čilietis ir atvyko į „Utenį“. Taip pat paskelbta, kad „Utenio“ gretose nebebus gynėjo iš Ispanijos Hectoro Pano, rungtyniavusio „Utenio“ dublerių komandoje. „Utenis B“ sudėtyje H. Pano žaidė dvejose LFF I lygos rungtynėse. Klubas atsisveikino ir su saugu iš Bolivijos Ricky Vaca, kuris „Utenio“ komandos sudėtyje žaidė vienose A lygos rungtynėse, su „Utenis B“ komanda sužaidė dvejas LFF I lygos rungtynes. Trečiadienį „Utenio“ laukia akistata varžovų aikštėje su „Kauno Žalgiriu“. Tai bus ketvirtoji komandų dvikova šiame A lygos sezone. Pirmosiose dvejose rungtynėse pergales šventė „Utenis“, trečias susitikimas baigėsi lygiosiomis, nei vienai ekipai nepelnius įvarčių. Šiuo metu Utenos „Utenio“ sąskaitoje – 25 taškai, „Kauno Žalgirio“ – 14 taškų. „Utenis“ A lygos turnyro lentelėje užima penktą vietą ir lipa ant kulnų ketvirtoje vietoje esančiam Klaipėdos „Atlantui“, tuo tarpu „Kauno Žalgiris“, užimantis paskutinę vietą lentelėje, siekia išsaugoti vietą A lygoje. Vyriausiasis „Utenio“ treneris Davidas Campana teigė, kad jo vadovaujama komanda po nesėkmingų susitikimų su lygos lyderiais atsigavo, tačiau lengvo pasivaikščiojimo lygos autsaiderių aikštėje nesitiki. „Mes atsigavome psichologiškai, įvertinome praėjusiuose mačuose padarytas klaidas ir atgal nebesidairome, o žiūrime į priekį. Mes esame stiprūs techniškai, kontroliuojame kamuolį, o klaidas stengiamės taisyti, – sakė D. Campana. – Komanda galvoja tik apie pergalę, nes mes atgavome fizines jėgas, paruošėme taktinius sprendimus. Tačiau priešininkai taip pat ruošiai kovoti, jiems tenka kovoti dėl išlikimo A lygoje, todėl manau, kad „Kauno Žalgiris“ bus nusiteikęs atkakliai. Tiek jiems, tiek mums aikštėje teks praleisti devyniasdešimt minučių, per kurias gali nutikti daug kas“. D. Campana akcentavo, kad artėjančios rungtynės yra labai svarbios komandai siekiant ketvirtos vietos, o žaidėjams netrūksta nei noro, nei ambicijų, nei ryžto siekti pergalės. „Žaidėjai atvyko į Uteną palikę savo šalis ne tam, kad tiesiog pažaistų, bet tam, kad „Utenis“ laimėtų. Todėl jie sieks tik pergalės, – užtikrino D. Campana. – Komanda siekia laimėti visada, net jei tai nepavyksta, būkite tikri, kad žaidėjai iš savęs išspaudė viską ir atidavė viską, ką galėjo. Rytoj norime parsivežti pergalę.“