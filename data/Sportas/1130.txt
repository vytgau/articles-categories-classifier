Kartą šaudykloje suklydusi 33-ejų metų biatlonininkė distanciją įveikė per 35 min. 23 sek. ir antrąją vietą užėmusią triskart Sočio olimpinių žaidynių čempionę 31-erių metų baltarusę Darją Domračevą (1 baudos ratas) aplenkė 18.8 sek. Trečia finišo liniją kirto du baudos ratus turėjusi įveikti 27-erių metų norvegė Tiril Eckhoff (+27,7 sek.). Ji buvo trečia ir prieš ketverius metus Sočyje. A. Kuzmina Pjongčango žaidynėse iškovojo jau trečiąjį medalį. Ji buvo antra 10 km persekiojimo ir 15 km asmeninėse lenktynėse. Rusijoje gimusi ir nuo 2008 metų Slovakijai atstovaujanti biatlonininkė iš viso savo sąskaitoje turi šešis olimpinius medalius – tris aukso ir tris sidabro. Du aukso medalius Pjongčange pelniusi 24-erių metų vokietė Laura Dahlmeier šaudykloje suklydo du kartus ir liko 16-a (+1.47,1). Lenktynėse startavo 30 sportininkių. Vyrų 15 km bendro starto lenktynėse sekmadienį startuos lietuvis Tomas Kaukėnas. Moterų estafetę laimėjo Norvegijos slidininkės Pjongčango žiemos olimpinių žaidynių moterų slidinėjimo varžybų estafetę 4x5 km šeštadienį laimėjo Norvegijos komanda, kurią sudarė Ingvild Flugstad Oestberg, Astrid Uhrenholdt Jacobsen, Ragnhild Haga ir Marit Bjoergen. Jos finišavo per 51 min. 24,3 sek. ir 2 sek. aplenkė Sočio žaidynių čempiones švedes. 37-erių metų norvegė M. Bjorgen iškovojo jau 13-ąjį olimpinių medalį (7 aukso, 4 sidabro, 2 bronzos) ir pagal šį rodiklį pasivijo tituluočiausią olimpinio žiemos sporto atstovą savo tautietį biatlonininką Olę Einarą Bjoerndaleną (8 aukso, 4 sidabro, 1 bronzos). Bronzą estafetėje pelnė Rusijos komanda. Ji čempionėms pralaimėjo 43,3 sek. Lenkijos slidininkės (+3.06,6) užėmė dešimtąją poziciją. Norvegės olimpinę moterų estafetę laimėjo ketvirtą kartą. Paskutinį sykį aukso medaliais norvegės džiaugėsi 2010 metų Vankuverio žaidynėse. Varžybose dalyvavo 14 komandų.