Rusijos olimpinis komitetas tvirtina, kad tokio nedidelio kiekio vienkartinis meldoniumo suvartojimas visiškai neturėjo prasmės. Anot jo, tai reiškia, kad A. Krušelnickiui ši draudžiama medžiaga galėjo būti pakišta jam nežinant. „Mėginio (B) rezultatas buvo teigiamas ir patvirtino, kad jo organizme būta uždrausto preparato, – sakoma Rusijos olimpinio komiteto (ROK) pranešime. – Labai apgailestaujame dėl šio incidento“. Apie naują dopingo atvejį pranešta kitą dieną po to, kai olimpinį medalį iškovojęs rusas akmenslydininkas, kuriam teko praeiti kruopščią patikrą, kad galėtų dalyvauti žaidynėse, buvo apkaltintas vartojęs uždraustą preparatą. A. Krušelnickis kartu su žmona Anastasija Bryzgalova iškovojo olimpinę bronzą akmenslydžio mišrių porų varžybose. CAS, nagrinėjančio dopingo atvejus olimpinėse žaidynėse, padalinys Pjongčange šio sportininko atžvilgiu inicijavo procedūrą dėl antidopingo taisyklių pažeidimo. Ši byla gali turėti platesnį poveikį: olimpiados pareigūnai šią savaitę spręs, ar atšaukti Rusijai paskelbtą draudimą ir leisti šios šalies atletams žaidynių uždarymo ceremonijoje ateinantį sekmadienį žygiuoti su savo šalies vėliava. Meldoniumas į Pasaulinės antidopingo agentūros (WADA) draudžiamų preparatų sąrašą buvo įtrauktas 2016 metais. Tais pat metais Rusijos tenisininkei Marijai Šarapovai, buvusiai pirmajai pasaulio raketei, dėl šio preparato vartojimo buvo skirta 15 mėnesių diskvalifikacija. Tarptautinis olimpinis komitetas pernai gruodį suspendavo Rusiją, kai virtinė nepriklausomų tyrimų atskleidė, jog šalyje valstybės lygiu buvo vykdoma sportininkų dopingo programa. Faktai apie šią programą į viešumą iškilo prieš 2016-ųjų vasaros olimpiadą Rio de Žaneire. Tyrėjai nustatė, kad ši dopingo programa buvo vykdoma kelerius metus, o kulminaciją pasiekė per 2014-ųjų žiemos olimpines žaidynes Sočyje, kur Rusija užėmė pirmą vietą pagal iškovotų medalių skaičių. Visgi 168 rusų sportininkams, ant kurių nekrito dopingo šešėlis, buvo leista dalyvauti Pjongčongo žaidynėse kaip neutraliems olimpiniams atletams iš Rusijos.