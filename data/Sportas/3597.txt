Trečiose turnyro Taline rungtynėse lietuviai 1:7 (0:2, 1:3, 0:2) pralaimėjo antrą pergalę iškovojusiam Švedijos pirmos lygos (trečios pagal pajėgumą) „Hammarby IF“ klubui. Dėl klubinio sezono pradžios daugiau nei pusę pagrindinės sudėties į Estiją neatsivežę lietuviai pirmose rungtynėse 1:13 pralaimėjo latviams, o antrose – po itin atkaklios ir permainingos kovos rezultatu 2:3 turėjo pripažinti Estijos rinktinės pranašumą. Rungtynės prasidėjo greitu Benjamino Blomergo (3:15) įvarčiu į Artūro Pavliukovo ginamus vartus. Netrukus komandos apsikeitė baudos minutėmis, o kėlinio viduryje, žaidžiant keturiese prieš tris, puikaus perdavimo iš komandos draugo sulaukė Jonathanas Tarnblomas (9:39), kuris antrą kartą pasiuntė ritulį į Lietuvos rinktinės vartus. Kėliniui artėjant į pabaigą, puikaus šanso neišnaudojo Dovydas Kulevičius, kurio smūgį sugavo švedų vartininkas. Liksu žaist tris minutes, švedai vienas po kito pažeidė taisykles ir lietuviai kurį laiką žaidė penkiese prieš tris. Visgi apsnūdę Lietuvos ledo ritulininkai neišnaudojo jiems suteikto šanso, o pirmasis kėlinys baigėsi švedams pirmaujant 2:0. Antrąjį kėlinį švedai vėl pradėjo greitu įvarčiu, kai antrą minutę pasižmėjo Jakobas Lageris (21:16). Visgi lietuviai neliko be nieko – šeštą minutę Mauras Baltrukonis (25:28) sulaukė puikaus Edgaro Rybakovo perdavimu ir smūgiu iš arti pirmą kartą nuginklavo švedų vartininką (1:3). Deja, tačiau „užsikabinti“ rungtynėse lietuviams nepavyko – likus šešioms minutėms iki kėlinio pabaigos pasižymėjo Johannesas Yucelas (34:05), o prieš pertrauką penktą švedų įvartį pelnė Marcusas Carlssonas (38:46). Trečiame kėlinyje žaidimas nesikeitė – švedai sėkmingai rungtyniavo gynyboje, o Benjaminas Blombergas (47:16) padidino švedų pranašumą iki penkių – 6:1. Paskutinę rungtynių sekundę dar vieną įvartį pelnė Antonas Molnaras (59:59) ir rungtynės baigėsi švedų naudai 7:1. Visas rungtynes Lietuvos rinktinės vartus gynė Artūras Pavliukovas.   Pasibaigus pagrindiniam laikui buvo surengta draugiška baudinių serija, kurioje pergalę šventė lietuviai. Danieliaus Nomanovo, Ugniaus Čižo ir Pauliaus Gintauto smūgiai buvo netikslūs, tačiau lietuviams pergalę garantavo Edgaro Ryakovo ir Aimo Fiščevo įvarčiai. Švedijos komandos gretose nei vienas žaidėjas nepramušė A.Pavliukovo. Nors dabar „Hammarby IF“ klubas rungtyniauja tik trečioje pagal pajėgumą šalies lygoje, tačiau prieš daugiau nei 60 metų šis klubas buvo vienas geriausių Švedijoje ir šios šalies čempionu tapo net aštuonis kartus. 21-ojo amžiaus pirmoje pusėje „Hammarby IF“ nusileido į antrąjį pagal pajėgumą čempionatą, o 2008-ais metais klubas paskelbė bankrotą. Visgi 2013-ais metais sirgaliai vėl subūrė komandą, pradėjo nuo paties žemiausio lygio Švedijoje, tačiau dabar rungtyniauja trečioje lygoje. Į Taliną palaikyti švedų komandos atvyko ir būrelis sirgalių, kurie išsikabinę vėliavas visų rungtynių metu aktyviai palaiko savo mylimą klubą. Baltijos šalys šį turnyrą nutarė rengti tris kartus per metus, o šalis organizatorė be trijų privalomų valstybių savo nuožiūra kviečiasi ir ketvirtą dalyvę. Antrasis „CROWNS Baltic Challenge Cup“ turnyras įvyks lapkričio 10-12 dienomis Klaipėdoje, „Švyturio“ arenoje. Uostamiestyje pirmą kartą su Lietuvos rinktinės marškinėliais ant ledo pasirodys ir legendinis ledo ritulininkas Darius Kasparaitis. Trečiasis šio sezono turnyras įvyks 2018 m. vasario 16-18 dienomis Latvijoje, kur ir paaiškės pirmasis „CROWNS Baltic Challenge Cup“ nugalėtojas. Per visus tris etapus, į turnyrinę lentelę bus įskaitomi tik trijų Baltijos valstybių rinktinių tarpusavio rungtynių rezultatai ir surinkti taškai. Kiekvieno iš etapų komandos nugalėtojos bus apdovanotos organizatorių įsteigtais prizais, taip pat bus renkami kiekvieno turnyro trijų geriausių pozicijų žaidėjai. Estijos ledo ritulio federacijos inicijuotas Baltijos iššūkio taurės turnyras jau vyko 2016-ų metų lapkričio mėnesį. Tą kartą bandomajame turnyre nugalėjo Latvijos čempionato klubų rinktinė, kuri 4:2 įveikė estus ir 7:2 – lietuvius. Antri liko šeimininkai, 3:2 įveikę Lietuvos rinktinę.