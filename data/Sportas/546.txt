Čempiono titulą ginantis L. Hamiltonas pagerino Melburno trasos rato įveikimo rekordą. Be to, jis tapo pirmuoju lenktynininku Australijoje kvalifikaciją laimėjusiu septynis kartus. Sportininkams paskutinėje važiavimų dalyje įveikus pirmuosius greitus ratus, Sebastianas Vettelis nuo L. Hamiltono atsilikinėjo vos 0,034 sek. Vis dėlto kvalifikacijos pabaigoje „Mercedes“ pilotas pagerino savo rezultatą ir antroje vietoje likusį K. Raikkoneną aplenkė daugiau nei puse sekundės. Tuo metu S. Vettelis turėjo pasitenkinti trečia vieta. Įveikus pirmąjį greitą ratą, nedaug nuo L. Hamiltono atsilikinėjo ir „Red Bull“ pilotas Maxas Verstappenas. Visgi vėliau olandas greičiu negalėjo prilygti britui ir turėjo pasitenkinti ketvirta vieta. M. Verstappenas aplenkė komandos draugą Danielį Ricciardo, kuris, pritaikius jam skirta baudą, lenktynes turės pradėti iš aštuntos pozicijos. Geru pasirodymu gali pasigirti „Haas“ ekipa, kurios pilotai Kevinas Magnussenas ir Romainas Grosjeanas varžybas pradės iš trečios startinės eilės. „Renault“ sportininkų dvikovoje greitesnis buvo Nico Hulkenbergas. Mažiau nei viena dešimtąja sekundės dalimi komandos draugą pranokęs vokietis startuos septintas. O antrasis „Renault“ pilotas Carlosas Sainzas lenktynes pradės iš devintos pozicijos. Paskutinėje kvalifikacijos dalyje labiausiai nepasisekė antrajam „Mercedes“ pilotui Valtteri Bottui, kuris bandydamas įveikti greitą ratą antrame posūkyje nesuvaldė bolido ir trenkėsi į apsauginę sieną. Po šio incidento kvalifikaciniai važiavimai trumpam buvo sustabdyti. 🚩RED FLAG 🚩 Q3 Heavy impact for Bottas at Turn 2#Quali #AusGP #F1 pic.twitter.com/yKgWbIfQW9 — Formula 1 (@F1) March 24, 2018  Už greičiausių pilotų dešimtuko ribos liko „McLaren“ atstovas Fernando Alonso, kuris kvalifikacijoje įveikęs komandos draugą Stoffelį Vandoorne‘ą liko vienuoliktas. Blankiai pasirodė bandymų metu nemažai pagyrų sulaukusi „Toro Rosso“. Jos pilotai Brendonas Hartley ir Pierre‘as Gasly savo pasirodymą baigė jau po pirmosios kvalifikacinių važiavimų dalies. Pirmosios sezono lenktynės prasidės sekmadienį 7 val.