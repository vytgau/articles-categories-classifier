Keturiskart pasaulio čempionas turi 16 taškų. Jį trečioje antrankos grupėje lenkia vienu tašku daugiau turintis amerikietis Robertas Oberstas. Trečias (15 taškų) yra kitas amerikietis Bryanas Benzelis. Geriausiai Ž. Savickui sekėsi ketvirta rungtis – autobuso tempimas. Jis šią rungtį įveikė per 37 sek. ir pasiekė geriausią rezultatą. Pirmoje rungtyje – 150 kg smėlio maišų ir 160 kg sveriančių svarmenų sunešime – lietuvis buvo trečias, antroje – svarmens mėtyme į viršų – liko šeštas, o trečioje – pritupimuose su svoriu – penktas. Antradienį šios grupės sportininkai varžysis rąsto kėlimo ir akmenų sukėlimo rungtyse.   Pirmoje atrankos grupėje sėkmingai varžosi Marius Lalas. Skelbiama, kad jis po keturių rungčių turi 17 taškų ir yra antras. Pirmauja vienas čempionato favoritų islandas Hafthoras Bjornssonas (19 tšk.). M. Lalas geriausiai pasirodė pritupimų su štanga ir svorio ciklo rungtyse, kuriose jis buvo antras. Trečiasis lietuvis – Vytautas Lalas – turėjo startuoti antroje grupėje, bet per apšilimą jam atsinaujino trauma ir varžybose startuoti jis negalėjo. Pasaulio galiūnų čempionate dalyvauja 30 stipruolių, suskirstytų į penkias grupes. Į finalą pateks po du kiekvienos grupės sportininkus.