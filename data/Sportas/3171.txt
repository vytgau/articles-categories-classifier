Sėkmės LFF taurės finale įkvėpti kauniečiai pakiliai pradėjo dvikovą ir pirmieji surengė gaisrą prie varžovų vartų, kai standartinės situacijos metu Alexandre’ui Kore nepavyko tinkamai pataikyti į kamuolį, kurį sugriebė Timofejus Šeremeta. Netrukus kamuolys atsidūrė „Stumbro“ vartuose, kai įmušti po perdavimo iš krašto pavyko Oscarui, bet „Trakų“ legionieriaus įvartis nebuvo įskaitytas dėl nuošalės. Pamažu perėmę iniciatyvą riteriai ėmė kurti progas. Prieš vartus greitos atakos metu iššokusiam Dinijarui Biljaletdinovui beliko skėsčioti rankomis, kai paskutiniu metu jo smūgį sugebėjo šiek tiek blokuoti Marcosas Junioras, palengvindamas darbą komandos vartininkui. Po kelių minučių tolimu smūgiu pagrasino Modestas Vorobjovas. Kėlinio viduryje garsiausias „Trakų“ legionierius neišnaudojo dar vienos galimybės įmušti, po gero Michailo Šyškos perdavimo visiškais laisvas pasiųsdamas kamuolį šalia virpsto. Šuoliu smūgį palydėjęs Rodrigo Josviakis jį atremti neturėjo jokių šansų. Ne dažnai prie šeimininkų vartų priartėdavę „Stumbro“ futbolininkai privertė sunerimti T.Šeremetą, prieš pertrauką stipriu šūviu pažeme į vartus nepataikius Lucasui Villelai. 53-ą minutę vicečempionai išsiveržė į priekį. D.Biljaletdinovas puikiu perdavimu baudos aikštelėje surado Oscarą, šis pritraukė prie savęs kelis varžovų gynėjus ir nepagailėjo perdavimo laisvam Valentinui Jeriomenko. Saugui beliko pataikyti į vartus. Jau kitos atakos metu D.Biljaletdinovas išnėrė prieš vartus, bet sudelsė smūgiuoti ir jį pasiviję kauniečiai pavojų likvidavo. Netrukus pakėlus kampinį, prie „Stumbro“ vartų kilo nemažas gaisras, kurį netikslu smūgiu užbaigė Justinas Januševskis. Nepatenkintas rungtynių eiga svečių vyr. treneris į aikštę metė pergalingo taurės finale įvarčio autorių Nasro Boucharebą bei Jaiseną Cliffordą. Tačiau sukurti pavojaus kauniečiams nesisekė. Iš toli nepataikė L.Villela, į vartų stačiakampį šovė Vilius Armanavičius. Tačiau didesnėmis pajėgomis nuskubėjusių į priekį varžovų paliktas erdves „Trakai“ ėmė išnaudoti savo atakoms. Po svečių klaidos surengus žaibišką išpuolį, Oscaras dar sykį nepagailėjo perdavimo komandos draugui, bet Michailas Šyška nusprendė pasitaisyti kamuolį, prarasdamas galimybę smūgiui. Vėliau puikiai pro kelis varžovus pranėręs M.Vorobjovas atliko aštrų perdavimą link D.Biljaletdinovo, tačiau pasiekti norimą adresatą sutrukdė M.Junioras. Mačo pabaigoje dar sykį nepasisekė D.Biljaletdinovui. Rusas po perdavimo pabandė mušti smūgiu „iš oro“ vienu lietimu, bet kamuolys ir vėl nuskriejo šalia vartų. Jau per arbitro pridėtą laiką išpuolį surengė ir „Stumbras“, bet Arūnas Klimavičius paskutiniu momentu sugebėjo blokuoti N.Boucharebo bandymą nukreipti kamuolį į vartus greitos atakos metu. Trakų „Trakai“ – Kauno „Stumbras“ 1:0 (0:0) „Trakai“: T. Šeremeta, J. Januševskis, A. Klimavičius, V. Borovskis, A. Netzeris, V. Šilėnas, V. Jeriomenka, M. Vorobjovas, M. Šyška, D. Biljaletdinovas, Oscaras. „Stumbras“: R. Josviakis, A. Almeida, J. Nazare, T. Snapkauskas, M. Junioras, D. Barauskas, V. Armanavičius (74 min. K. Sekgota), F. Lopezas, D. Galkevičius (57 min. J. Cliffordas), L. Villela, A. Kore (54 min. N. Boucharebas). Įvarčiai: V.Jeriomenko (53). Geltonos kortelės: A.Netzeris (90+3); M.Junioras (68), L.Villela (86), N.Boucharebas (90+3). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): 1. Vilniaus „Žalgiris“ 26 17 7 2 51:18 58 2. Trakų „Trakai“ 26 13 9 4 39:21 48 3. Marijampolės „Sūduva“ 22 11 8 3 43:26 41 4. Klaipėdos „Atlantas“ 25 7 9 9 28:27 30 5. Utenos „Utenis“ 25 7 8 10 20:37 29 6. Kauno „Stumbras“ 26 4 10 12 21:36 22 7. Jonavos „Jonava“ 24 5 7 12 23:37 22 8. „Kauno Žalgiris“ 24 3 6 15 16:39 15 Rezultatyviausi čempionato žaidėjai: D. Šernas („Žalgiris“) – 14, A. Paniukovas („Atlantas“) ir Elivelto („Žalgiris“) – po 11, M. Maksimovas („Trakai“) – 10, K. Laukžemis („Sūduva“) – 7.