Pusfinalyje ji dar kiek padidino savo tempą. Lietuvės reakcijos laikas startuojant (0,58 sek.) vėl buvo pavyzdinis, bet pranašumo panėrusi į vandenį ji ilgai neišlaikė: į priekį išsiveržė rusė Julija Jefimova. Baseino sienelę R. Meilutytė palietė trečia: jos laikas – 30,40 sek. Tame pačiame plaukime greitesnė buvo J. Jefimova (29,73 sek.) ir amerikietė Katie Meili (30,12 sek.), o antrame pusfinalyje dar geresnį rezultatą užfiksavo kita JAV atstovė Lilly King (29,60 sek.), plaukusi greičiausiai pasaulyje šiais metais. Tad Pauliaus Andrijausko auklėtinė iš šeštos vietos atrankos varžybose pusfinalyje pakilo į ketvirtą. Tiesa, ji tik šimtąja sekundės dalimi aplenkė nugalėtojos titulą ginančią švedę Jennie Johansson. Beje, finišavusios ir išvydusios skaičius švieslentėje, gretimuose takeliuose plaukusios R. Meilutytė ir J. Jefimova šypsodamosis sumušė rankomis. „Nerimas šiek tiek atslūgo – pirmą kartą startuojant jis visada didesnis. Bet tai dar ne atsipalaidavimas – vis tiek norisi kuo geresnio rezultato, vis tiek reikia stengtis“, – savo nuotaiką apibūdino pati R. Meilutytė. Tuo metu pusfinalio nugalėtoja ir pasaulio čempionė dvigubai ilgesniame nuotolyje L. King užsiminė jau pradedanti jausti nuovargį. Amerikietė penktadienį dar dalyvavo 200 m plaukimo krūtine finale, kuriame užėmė ketvirtą vietą. „Vakar man buvo septintas plaukimas per savaitę, todėl buvau gana laiminga vien dėl to, kad patekau į finalą. Bet rytoj tereikės nuplaukti paskutinius 50 m – matysime, kaip seksis“, – sakė L. King. R. Meilutytė – paskutinė Lietuvos rinktinės, sudarytos iš devynių plaukikų, atstovė, Budapešte (Vengrija) tebekovojanti individualioje rungtyje. Sekmadienį dėl pirmojo šalies medalio ji varžysis 18.32 val. Lietuvos laiku. O prieš tai – rytinėje plaukimo sesijoje – lietuvių dar laukia vyrų kombinuota estafetė 4x100 m. Dėl vietos finale grumsis Danas Rapšys (nugara), Andrius Šidlauskas (krūtine), Deividas Margevičius (peteliške) ir Simonas Bilis (laisvu stiliumi). Primename, kad šeštadienio rytą parengiamuosiuose plaukimuose R. Meilutytė pagerino savo sezono rezultatą (30,58 sek.) ir buvo šešta. Lietuvei vis dar priklauso šios rungties pasaulio rekordas (29,48 sek.). 2013 metais planetos pirmenybėse Barselonoje (Ispanija) ji 50 m rungtyje tapo vicečempione, o prieš dvejus metus Kazanėje (Rusija) liko ketvirta. Primename, kad Budapešte olimpinėje 100 m distancijoje tituluočiausia Lietuvos plaukikė finišavo ketvirta. Šeštadienį ryte R. Meilutytė dar apšilo 50 m plaukimo laisvu stiliumi atrankoje. Distanciją ji įveikė per 26,03 sek., užėmė 37-tą vietą tarp 87-ių dalyvių ir į pusfinalį nepateko. 