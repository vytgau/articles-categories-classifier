Pirmadienį Tarptautinis olimpinis komitetas (TOK) iš olimpiados dėl dopingo diskvalifikavo penkis rusų sportininkus, tarp kurių yra du keturviečių rogių rungtyje aukso medalius pelniusios vyrų bobslėjaus komandos nariai bei dvi sidabrą moterų biatlono 4x6 km estafetėje laimėjusios sportininkės. „Rusijos bobslėjaus federacija ir Rusijos slidinėjimo kroso federacija yra pasirengusios pateikti skundą Tarptautiniam sporto arbitražo teismui“, – Sporto ministerijos pranešimą cituoja naujienų agentūra „Interfax“. Sportininkai „neketina grąžinti savo medalių“, kol nebus išnagrinėtas skundas, sakoma pranešime. Naujausiame diskvalifikuotųjų sąraše atsidūrusi sidabrą moterų biatlono 4x6 km estafetėje laimėjusi Jana Romanova antradienį pareiškė: „Užuot grąžinusi medalį TOK, verčiau išmesiu jį į šiukšlių dėžę“. Kremliaus atstovas Dmitrijus Peskovas apgailestavo dėl „nepagrįstų (TOK) sprendimų“ ir pažadėjo „aktyviai ir energingai ginti savo atletus“. Iš 33 Sočyje rusų sportininkų laimėtų medalių TOK jau atėmė 11. Dėl to Sočio olimpiados medalių reitingo lydere buvusi Rusija savo poziciją užleido Norvegijai, o pati nukrito į ketvirtą vietą. Kitą savaitę TOK spręs, ar Rusijai bus leista dalyvauti kitų metų Pjongčango žiemos olimpiadoje Pietų Korėjoje. Rusija atsisako pripažinti turinti valstybės remiamą dopingo sistemą, 2016-aisiais aprašytą skandalingoje kanadiečių teisininko Richardo McLareno ataskaitoje. Pasirodžius šiam dokumentui, kuriame išdėstyti įtarimai dėl valstybės lygiu nuo 2011 iki 2015 metų vykdytos dopingo schemos, pasiekusios kulminaciją per 2014-ųjų žiemos olimpiadą Sočyje, Pasaulinė antidopingo agentūra (WADA) paskelbė, kad Rusiją nesilaiko taisyklių, ir ją suspendavo.