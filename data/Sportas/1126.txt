Dar prieš paskutinįjį, trečiąjį etapą Latvijoje nugalėtojos titulą užsitikrinusi šios šalies klubų rinktinė paskutinėse rungtynėse 6:2 (2:0, 3:0, 1:2) įveikė Lietuvos čempionato klubų žaidėjais besirėmusią Lietuvos rinktinę. Vos vieną kitą legionierių turėjusiai Lietuvos rinktinei įvarčius pelnė Dovydas Kulevičius ir Vytautas Jagelavičius. Lietuvos rinktinė tik kartą iškovojo pergalę Baltijos šalių įskaitoje, kai ture Klaipėdoje 7:2 įveikė Estiją. Visas kitas tarpusavio dvikovas lietuviai pralaimėjo. Beje, su estais mūsiškių laukia kur kas rimtesnė kova po poros mėnesių Lietuvoje, kai Kauno „Žalgirio“ arenoje vyksiančiame pasaulio ledo ritulio čempionato IB divizione balandžio 22-28 dienomis abi rinktinės tarpusavyje susitiks paskutinę dieną. Be šių komandų, čempionate dar žais Kroatijos, Rumunijos, Japonijos, Ukrainos rinktinės.