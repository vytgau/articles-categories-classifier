8 – Lietuvos rinktinės puolėjas Tadas Kumeliauskas į Lietuvos rinktinės kandidatų stovyklą sugrįžo po priverstinės 8-erių metų pertraukos Šiemet Lietuvos ledo ritulio rinktinės stovykloje galima pamatyti ir vieną seniai nematytą veidą. Po aštuonerių metų priverstinės pertraukos, į rinktinę sugrįžo traumas išsigydęs puolėjas Tadas Kumeliauskas. Iki šiol rinktinėje 27-erių metų žaidėją matėme tris kartus. Nepaisant to, jog į vyrų rinktinę jis pateko dar būdamas vos 17 metų, T. Kumeliauskas netruko įrodyti, jog gali būti rinktinės lyderiu ir paskutinėse savo planetos pirmenybėse surinko net 9 taškus (5 įvarčiai ir 4 rezultatyvūs perdavimai). Visgi, po pirmų trijų pasirodymų jo rinktinėje teko laukti iki pat šio pavasario. 2011 ir 2012 metais puolėjas į rinktinės stovyklą neatvyko dėl traumų, o po metų atstovauti Lietuvai jis negalėjo dėl užsitęsusių kovų klube, Kazachstano pirmenybių atkrintamosiose varžybose. Po gero sezono šioje šalyje pasirašęs sutartį su Suomijos aukščiausios lygos „SM Liiga“ „TPS“ klubu, lietuvis vylėsi sugrįžti į rinktinę per Vilniuje įvykusias planetos pirmenybes, tačiau ir vėl jį iš rikiuotės išvedė trauma, dėl kurios žaidėjo ant „Siemens“ arenoje išlieto ledo nepamatėme. Po metų jį iš rikiuotės sezono pabaigoje ir vėl išvedė trauma, o su dar rimtesnėmis problemomis T. Kumeliauskas susidūrė 2015 spalį, kai pajuto stiprius skausmus apatinėje kūno dalyje. Nors žaidėjas dar keletą mėnesių bandė rungtyniauti su vaistų pagalba, vėliau jis turėjo iškęsti vieną po kitos operacijos, po kurių situacija nė kiek nepagerėdavo. Trys operacijos ir trys sunkios reabilitacijos, kurios žaidėjui niekuo nepagelbėjo, iš jo atėmė ne tik galimybę pastaruosius du metus atstovauti rinktinei, tačiau ir atsinaujinę skausmai bandant sugrįžti į rikiuotę Čekijoje, privedė iki sprendimo stabdyti karjerą ir pradėti naują gyvenimo puslapį dirbant treneriu. Situacija pasikeitė po Berndo Haakės iniciatyva surastų daktarų atliktos operacijos Vokietijoje. Sėkmingai atlikta operacija ir vos dvi savaites trukusi reabilitacija sugrąžino T. Kumeliauską ant ledo, o daugiau nei metus nerungtyniavęs puolėjas sezoną užbaigė būtent Vokietijoje, antros šalies lygos „Dresdner Eislowen“ klube (32 rungtynės: 10 įvarčių, 13 rezultatyvių perdavimų – 23 taškai). Pagaliau be traumų užbaigtas sezonas leido 85 mačus per savo karjerą Suomijos aukščiausioje lygoje sužaidusiam ledo ritulininkui grįžti ir į Lietuvos rinktinės gretas bei kartu su pajėgiausiais šalies žaidėjais ruoštis planetos pirmenybėms Kaune. Apie tai, kad jo meistriškumas niekur nedingo Lietuvos ledo ritulio gerbėjai jau galėjo įsitikinti ir pirmosiose draugiškose rungtynėse su Latvijos klubų rinktine, kuriose T. Kumeliauskas pelnė du įvarčius, iš kurių vienas buvo pergalingas. T. Kumeliauskas nėra vienintelis žaidėjas, į rinktinę sugrįžęs po pertraukos: Dainius Zubrus rinktinės marškinėlius užsivilks po keturių metų pertraukos, Mantas Armalis grįžta po dviejų, o Nerijus Ališauskas po vieno priverstinio sezono be rinktinės. Beje, D. Zubrus puikiai žino, ką reiškia ilgą laiką negalėti padėti savo šalies rinktinei: nuo 2005 iki 2014 metų, vėlai pasibaigiantis NHL sezonas bei patirtos traumos, neleisdavo jam sugrįžti į gimtinę ir atstovauti savo šalį planetos pirmenybėse. Pasaulio čempionato IB diviziono kovose Kauno „Žalgirio“ arenoje balandžio 22-28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus į visas čempionato kovas galima įsigyti bilietai.lt puslapyje.