„Jei kalbėsime apie variklius, tarp komandų turėtų būti tam tikra galimybių lygybė. Gamintojai turėtų suprasti, kad tai būtina norint šį sportą išlaikyti patraukliu, – leidiniui „Welt“ kalbėjo 87 metų B. Ecclestone'as. – Negerai, kai publika jau prieš lenktynes žino, kas laimės ir kas ne, nes vienas ar du motorai yra tiesiog beviltiškai pranašesni už likusius“. Anot jo, karališkosioms lenktynėms truks plyš reikia įtampos ir konkurencijos: „Esu „Mercedes“ fanas ir labai gerbiu šios komandos pasiekimus, tačiau ji laimi per daug“. Per pastaruosius 4 metus Lewisas Hamiltonas su „Mercedes“ laimėjo tris pasaulio čempiono titulus, dar vieną – 2016 metais – iškovojo Nico Rosbergas. Komandinėje įskaitoje „Mercedes“ taip pat buvo nepavejamas. „Jų darbas yra fantastiškas, – kalbėjo B. Ecclestone'as. – Jei jie savo motorus kokiai nors komandai parduotų arba paskolintų, pavyzdžiui „Red Bull“, turėtume daug įdomesnes lenktynes ir galbūt kitus pasaulio čempionus. Visiško vienos komandos dominavimo nematytume. Mano vertinimu, „Mercedes“ komandai tai būtų taip pat naudinga, nes būtų pritraukti nauji sirgaliai“. Tiesa, pirmąsias 2018 metų sezono lenktynes Australijoje laimėjo „Ferrari“ atstovas Sebastianas Vettelis. Šįmet daug kalbama apie „raudonųjų“ atgimimą ir galbūt čempiono titulą. Titulą ginantis L. Hamiltonas Melburne liko antras. Antrojo „F-1“ etapo lenktynės vyks Bahreine balandžio 8 dieną. This happened in Australia 👀 What battles await at the #BahrainGP? 🇧🇭 pic.twitter.com/HXD3gdQrtz — Formula 1 (@F1) April 2, 2018 