Rungtynės prasidėjo energingomis vilniečių atakomis ir bandymais anksti pelnyti įvartį. Utenos komanda tą šturmą atlaikė, tačiau šeimininkams porą kartų šypsojosi sėkmė. 17 minutę Donovanas Slijngardas įsiveržė į baudos aikštelę ir atliko perdavimą Bahrudinui Atajičiui taip, kad šiam beliko nukreipti kamuolį į vartus. Tačiau bosnis smūgiavo virš vartų. Po minutės jau B. Atajičius pasiuntė kamuolį laisvam buvusiam Elivelto, vis tik brazilas akimirką pavėlavo prie kamuolio nespėjo. Kėlinio viduryje „Utenio“ futbolininkai atkuto ir patys ėmė grasinti varžovų vartams, į žaidimą teko įsitraukti iki tol nuobodžiavusiam „Žalgirio“ vartininkui Armantui Vitkauskui. Vis tik sužaidus 30 minučių uteniškiai praleido įvartį. Po gynėjų klaidos Elivelto perdavė kamuolį prie vartų buvusiam B. Atajičiui, kuris šį kartą neprašovė – 0:1. Baigiantis kėliniui dar vieną progą iššvaistė Elivelto, iš arti mušęs virš vartų. Antro kėlinio pradžioje „Utenis“ galėjo išsiveržti į priekį. 52 minutę kamuolys baudos aikštelėje atšoko laisvam buvusiam Johnui Hernandezui, vis tik futbolininkas iš Kolumbijos nepataikė į vartus. Netrukus aikštėje užvirė emocijos ir įsikarščiavusių abiejų komandų futbolininkų aistras teisėjas Gediminas Mažeika ėmė malšinti rodydamas korteles, o „Utenio“ trenerio Davido Campanos asistentą Carlosą Perezą už emocingą elgesį netgi išvarė į tribūnas. Vėliau neatlaikė Manto Kuklio nervai. 65 minutę žalgirietis šiurkščiai prasižengė prieš J. Hernandezą ir buvo nubaustas antra geltona kortele. Vis tik žaisdami mažumoje čempionai sugebėjo įmušti antrą įvartį. 76 minutę serbas Matija Ljujičius po individualaus prasiveržimo nestipriu, bet tiksliu smūgiu nukreipė kamuolį į apatinį vartų kampą. Tačiau po dviejų minučių labai panašiu įvarčiu atsakė Carlosas Carrasco, tik ispanas smūgiavo iš toliau – 1:2. Paskutinėmis minutėmis „Utenis“ bandė išplėšti lygiąsias, bet „Žalgirio“ futbolininkai ramiai apsigindavo ir lėtindami žaidimo spartą, išsaugojo pergalingą rezultatą.  Gynėjas Semiras Kerla pratęsė rezultatyvią asmeninę seriją, įmušdamas dar du įvarčius ir labiausiai prisidėdamas prie trečiosios iš eilės Marijampolės „Sūduvos“ pergalės A lygos čempionate. Puikią formą demonstruojantys suvalkiečiai svečiuose 3:1 (1:0) nugalėjo Kauno „Stumbrą“ ir turnyro lentelėje sumažino atsilikimą nuo vicečempionų „Trakų“ iki 4 taškų, turėdami tris rungtynes atsargoje. Kauno ekipai šis mačas tapo generaline repeticija prieš sekmadienį laukiantį LFF taurės finalą. Mačo pradžioje „Stumbras“ pirmasis surengė smūgiu į vartų stačiakampį pasibaigusią ataką, kai Ivanui Kardumui teko gaudyti Nasro Boucharebo tolimą bandymą. Vis tik, netrukus iniciatyvą perėmę svečiai ėmė dominuoti aikštėje, savo vartininkui nebesuteikdami jokio darbo. Kauniečių bandymai tolimais perdavimais surasti savo puolėjus, buvo nesėkmingi. Tuo tarpu Rodrigo Josviakis 15-ą minutę šuoliu atrėmė Jeremy Manzorro smūgį iš baudos aikštelės prieigų. Legionierius iš Prancūzijos kėlė daug rūpesčių šeimininkų gynybos linijai. Netrukus jis puikiu slalomu per pusę aikštės įsiveržė į varžovų baudos aikštelę, kur tik trijų gynėjų pastangomis „Stumbrui“ pavyko apsiginti. Sužaidus pusvalandį, „Sūduvą“ į priekį privalėjo išversti Ovidijus Verbickas, kuris, sulaukęs S.Kerlos galva numesto kamuolio, visiškai laisvas smūgiu iš kelių metrų pataikė į vartų skersinį. 40-ą minutę R. Josviakiui teko šuoliu palydėti kamuolį, kai, stabdydamas E.Veliulio perdavimą, jo į savo vartus vos nenukreipė Andre Almeida. Tačiau, svečiams pakėlus kampinį, be priežiūros paliktas S.Kerla galva mušė tiksliai, pelnydamas įvartį jau penktose savo žaistose A lygos rungtynėse iš eilės. Po pertraukos „Stumbras“ ėmė žaisti aktyviau. Nors I. Kardumui darbo ir toliau nebuvo, tačiau šeimininkai kur kas daugiau laiko praleisdavo varžovų aikštės pusėje, kėlė keletą kampinių, iš toli savo laimę pabandė Alexandre’as Kore. Tuo tarpu kiek labiau link savo vartų atsitraukusi „Sūduva“ padvigubino persvarą 70-ą minutę, kai antrąjį savo įvartį pelnė S. Kerla, kone identišku smūgiu galva kampinio metu po dar vieno Andro Švrljugos perdavimo. Netrukus prie šeimininkų vartų kilo dar vienas gaisras, kurio metu už galvos griebėsi Aleksandras Živanovičius. Be priežiūros baudos aikštelėje likęs „Sūduvos“ gynėjas smūgiu apmaudžiai nepataikė į vartus. Nors atrodė, kad svečiai kontroliuoja situaciją aikštėje, intrigą Kauno komanda sugrąžino 81-ą minutę. Po gražios atakos į baudos aikštelę įkirtęs Lucas Villela tiksliu perdavimu surado A. Kore, kuris mušė tiksliai. Mačo pabaigoje puikią progą pasižymėti gavo Marjanas Altiparmakovskis. Prieš vartus iššokęs suvalkiečių puolėjas prasimetė kamuolį pro jį pasitikusį vartininką, bet tai padarė per stipriai, išleisdamas jį už galinės linijos. Vis tik savo įvartį makedonas pelnė jau per arbitro pridėtą laiką. Greitos atakos metu E.Veliulis praleido progą smūgiui, tačiau atidavė kamuolį M. Altiparmakovskiui, kuris įsiveržė į baudos aikštelę ir pažeme mušė neatremiamai, įtvirtindamas komandos pergalę. Turnyro lentelė: 