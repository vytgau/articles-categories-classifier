Penktadienį 20-metė kaunietė startavo savo pagrindinėje 100 m plaukimo krūtine rungtyje. Atrankos varžybose Pauliaus Andrijausko auklėtinė nuotolį nuplaukė per 1 min. 4,75 sek., laimėjo savo plaukimą, o bendroje įskaitoje užėmė pirmą vietą kartu su identišką rezultatą užfiksavusia jamaikiete Alia Atkinson. Trečia liko amerikietė Breeja Larson, kuri nuo lyderių atsiliko 0,64 sek. Finalas vyks penktadienį nuo 20 val. Lietuvos laiku. Eindhovene nedalyvauja visos trys pasaulio čempionato prizininkės: amerikietės Lilly King ir Katie Meili bei rusė Julija Jefimova. Primename, kad antrame pasaulio taurės etape Berlyne praėjusį savaitgalį R. Meilutytė 100 m distancijoje liko tik devinta ir į finalą nepateko. Pirmame etape Maskvoje šio nuotolio nebuvo varžybų programoje. Eindhovene R. Meilutytė dar plauks 50 m krūtine.