D. Romanovskis jau šeštadienį (liepos 15-ą dieną) dalyvaus „Žalgirio“ treniruotėje, o pirmadienį kartu su komanda išvyks į Bulgariją ir ruošis mūšiui su tos šalies čempionais. „Kadangi Čempionų lygos antro atrankos etapo pirmose rungtynėse dėl traumų ir diskvalifikacijų praradome saugą Liviu Antalį ir puolėją Darvydą Šerną, taip pat jau žinome, kad iki sezono pabaigos turėsime verstis be traumuoto S. Mikoliūno, nusprendėme pasinaudoti galimybe susigrąžinti iš „Stumbro“ nuomos pagrindais šioje komandoje žaidusį D. Romanovskį“, – teigė „Žalgirio“ sporto direktorius Mindaugas Nikoličius. „Žalgirio“ klubo sistemoje išaugęs 21-erių metų futbolininkas pagrindinėje Lietuvos čempionų komandoje debiutavo 2014 metais ir iš viso Lietuvos čempionate ir taurės turnyre sužaidė 19 rungtynių ir pelnė 5 įvarčius. 2016 metus D. Romanovskis pradėjo „Žalgirio“ gretose ir sezono pradžioje žaidė pagrindinėje komandoje, tačiau įpusėjus sezonui buvo paskolintas Utenos „Uteniui“. Vilkėdamas Utenos ekipos aprangą, futbolininkas Lietuvos čempionate sužaidė 13 rungtynių, įmušė 2 įvarčius ir atliko 3 rezultatyvius perdavimus. Šiais metais D. Romanovskis nuomos pagrindais rungtyniavo „Stumbro“ komandoje. A lygos pirmenybėse jis sužaidė 16 rungtynių, pelnė 3 įvarčius ir atliko 2 rezultatyvius perdavimus. Dar dvejas rungtynes futbolininkas sužaidė Lietuvos futbolo federacijos taurės turnyre, o Kauno ekipa pateko į šių varžybų ketvirtfinalį. „Žalgirio“ sporto direktoriaus M. Nikoličiaus teigimu, D. Romanovskio sugrįžimą nulėmė ne tik „Žalgirio“ gretas išretinusios traumos, bet ir kiti faktoriai. „Visų pirma, jis yra mūsų klubo auklėtinis. Mes puikiai žinome jo galimybes, be to, šį pusmetį akylai sekėme jo žaidimą „Stumbro“ komandoje ir esame patenkinti jo tobulėjimu. Manau, kad Danieliui atėjo laikas sužibėti ir vilkint „Žalgirio“ aprangą. Jis yra lietuvis, vilnietis, tikras žalgirietis, tad esame suinteresuoti, kad jam pavyktų įsitvirtinti pagrindinėje komandoje. Tikiu, kad ilgalaikėje perspektyvoje jis taps svarbiu „Žalgirio“ komandos žaidėju. Būtent dabar yra gera proga įrodyti treneriams, kad jis gali konkuruoti dėl vietos pagrindinėje sudėtyje. Mums labai svarbu, kad komandoje būtų kuo daugiau lietuvių, o ypač – „Žalgirio“ jaunimo komandų auklėtinių. Todėl su Danieliu siejame dideles viltis ir nuoširdžiai linkime jam sėkmės“, – užtikrino M .Nikoličius. „Žalgirio“ komandoje D. Romanovskis žais vilkėdamas 19-u numeriu paženklintus marškinėlius.