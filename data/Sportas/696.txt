Pirmosiose tarpusavio pusfinalio rungtynėse „Energija“ vilniečius įveikė rezultatu 7:2. Tą kartą taip pat atkakli kova vyko tik du kėlinius, po kurių rezultatas buvo 3:2 „Energijos“ naudai, tačiau trečiame kėlinyje elektrėniečiai pelnė keturis įvarčius ir iškovojo užtikrintą pergalę. „Energija“ kovos dėl 24-ojo Lietuvos čempionų titulo klubo istorijoje, o jų varžovais bus Vilniaus „Hockey Punks“ arba „Kaunas Hockey“ ekipa, kurių pusfinalio serijoje šiuo metu pirmauja vilniečiai – 1-0. Finalo serija iki trijų pergalių numatoma kovo 18, 20, 22, 25 (jeigu prireiks) ir 27 (jeigu prireiks) dienomis. Rungtynių pradžia nieko sudėtingo „Energijai“ nežadėjo. Jau antrą susitikimo minutę D. Kazlauskas (1:20, rez. perd. Justinas Vėželis ir Aimas Fiščevas) pelnė 20-ą savo įvartį Lietuvos čempionate ir išvedė svečius į priekį – 1:0. Visgi jau po mažiau nei dviejų minučių „Geležinio vilko“ žaidėjas Dmitrijus Rabčukas (2:42, rez. perd. Edvinas Boroška ir Dominykas Bisturys) sugebėjo išlyginti rezultatą, o kėliniui persiritus į antrą pusę Deividas Četvertakas (14:04) išvedė vilniečius į priekį – 2:1. Netrukus du „Geležinio vilko“ ledo ritulininkai sėdo ant nubaustųjų žaidėjų suolelio, o dvigubą kiekybinę persvarą išnaudojo D. Kazlauskas (15:39, rez. perd. J.Vėželis ir Povilas Verenis) – 2:2. Antrąjį kėlinį vilniečiai pradėjo greitu Ilja Četvertako (21:48) įvarčiu, o po beveik penkių minučių pirmą kartą „Geležinis vilkas“ įgavo dviejų įvarčių persvarą, kai pasižymėjo D. Rabčukas (26:31, rez. perd. D. Bisturys ir E. Boroška). Elektrėniečius vėl gelbėti ėmėsi šio sezono „Energijos“ lyderis D. Kazlauskas (27:47), kurio trečiasis šių rungtynių įvartis sumažino svečių deficitą iki minimumo – 3:4. Kėliniui artėjant į pabaigą lygybę atstatė P. Verenis (35:46, rez. perd. Aimas Fiščevas ir J. Vėželis), pelnęs šešioliktą įvartį šio sezono Lietuvos čempionate. Trečiojo kėlinio pradžioje Lietuvos rinktinės veteranas Artūras Katulis (40:32) įmušė įvartį bei pirmą kartą po beveik 40 minučių išvedė „Energiją“ į priekį – 5:4. Likus žaisti šiek tiek mažiau nei septynias minutes įvartį pelnė P. Verenis (53:28, rez. perd. A. Fiščevas ir D. Kazlauskas) ir nuo tada „Energija“ tiesiog užgulė varžovų vartus. Per mažiau nei minutę pasižymėjo Dalius Vaiciukevičius (57:56, rez. perd. Lukas Veželis ir A. Katulis) bei Donatas Vitte (58:32, rez. perd. Mauras Baltrukonis), o „Energija“ jau pirmavo keturiais įvarčiais – 8:4. Šios rungtynės sunkiai susiklostė „Energijos“ vartininkui Elvinui Karlai, kuris po pirmojo kėlinio buvo atrėmęs tik 7 iš 11 varžovų smūgių, o viso šiose rungtynėse atrėmė 13 iš 17 varžovų smūgių. Tuo metu „Geležinio vilko“ vartus saugojęs Martinas Petiulis atrėmė 57 iš 66 elektrėniečių smūgių. Abi komandos surinko po 8 baudos minutes. Primename, kad „Geležinis vilkas“ į pusfinalį pateko laimėdamas ketvirtfinalio seriją iki dviejų pergalių prieš Klaipėdos „Baltiją“, tuo metu „Energija“ reguliariame sezone užėmė pirmą vietą ir iškarto pateko tiesiai į pusfinalį. Per 20 rungtynių reguliariame sezone vos vieną kartą suklupusi „Energija“ prieš „Geležinį vilką“ šventė visas keturias pergales: praėjusių metų spalio mėnesį vykusiose rungtynėse elektrėniečiai pergalę šventė rezultatu 7:1, šių metų sausį nugalėjo 11:7 ir 10:3, o vasarį įveikė rezultatu 9:1.