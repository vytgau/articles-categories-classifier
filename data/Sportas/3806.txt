Po treniruotės įspūdžiais apie stadioną ir savo lūkesčius pasidalino „Sūduvos“ saugas Robertas Vėževičius. Būtent jo taiklus smūgis Ženevoje padėjo tašką „Sūduvos“ dvikovoje su „Sion“ ir išsklaidė visas abejones dėl Marijampolės komandos patekimo į Europos lygos atrankos atkrintamą etapą. „Tai yra tikras futbolo stadionas, kokių Lietuvoje labai trūksta. Aikštė taip pat gera, visos sąlygos – geros“, – apie „Ludagorec“ areną sakė futbolininkas. Pasak R. Vėževičiaus, Marijampolės komanda pirmos kovos su Bulgarijos čempionais laukia neslegiami įtampos, tačiau maksimaliai susikaupę.  „Favoritais mūsų niekas nelaiko, tad ta etiketė mūsų neslegia. Reikia eiti, kovoti visiems vienas už kitą ir bendromis jėgomis gal pasieksime savo tikslą, – kalbėjo saugas. – Reikia susitelkti ir siekti tikslo bendromis jėgomis. Gausime iš trenerio nurodymus ir stengsimės parsivežti namo gerą rezultatą.“ R. Vėževičius įvardino ir ką laikytų geru rezultatu. „Įmuštas įvartis, lygiosios yra teigiamas rezultatas“, – teigė sūduvietis. „Sūduva“ kasdien skiria daug dėmesio „Ludogorec“ žaidimo analizei, aiškinasi jos stiprybes ir ieško silpnybių. „Razgrado komanda – žaidžianti, kaip ir „Sion“. Visą žaidimą čia suka brazilai, bet, kaip ir kiekviena komanda, jie turi savo minusų, kuriais bandysime pasinaudoti“, – tvirtino R. Vėževičius.  Marijampolietis nesureikšmino pastaruoju metu „Ludogorec“ ekipoje įvykusių permainų, kurios lėmė, kad „Sūduvai“ aikštėje neteks susitikti su keletu komandos pastarojo meto lyderių. „Futbolas – komandinis žaidimas, tai ne vieno žaidėjo reikalas. Labai neakcentuojame, kad kažkas išėjo ar yra diskvalifikuotas. „Ludogorec“ turi per 20 pajėgių žaidėjų, manau, visi jie bus pasiruošę rungtynėms. Kaip ir mes“, – sakė R. Vėževičius. „Ludogorec“ ir „Sūduva“ pirmas rungtynes žais rugpjūčio 17-ą dieną 21.30 val. Razgrade, o atsakomas mačas Marijampolėje bus žaidžiamas rugpjūčio 24-ą (20.30 val.). Lietuvos futbolo gerbėjai jau gali įsigyti bilietus į antras rungtynes bilietai.lt tinklalapyje ir kasose. Iš anksto įsigyjamų bilietų kaina – nuo 7 eurų, rungtynių dieną jie kainuos 9 ir 10 eurų. Vaikai iki 10 metų į rungtynes įleidžiami nemokamai, o moksleiviams, studentams, senjorams ir neįgaliesiems taikomos nuolaidos. Be to, 5 bilietus galima įsigyti už 4 kainą (išankstinėje prekyboje – 36,5 euro, rungtynių dieną – 40,5 euro).