2015–2016 metais Pirmoje lygoje net 49 įvarčius pelnęs Julius Momkus studijuos Šiaurės Karolinos universitete, kuriame trejus metus kadaise mokslus krimto Nacionalinės krepšinio asociacijos (NBA) legenda Michaelas Jordanas. Žalgirietis ten galėjo vykti ir anksčiau, tačiau Lietuvos jaunimo U-21 rinktinės mače su Baltarusija patirta trauma kiek sumaišė kortas. „Keliauju ten, nes noriu tiek mokytis, tiek žaisti aukštame lygyje, o JAV šiai dienai tą suteikia. Geresnių pasiūlymų nesulaukiau, todėl pasirinkau šį kelią, tad važiuosiu ir žiūrėsiu, kaip viskas gausis. Futbolo komandoje kasmet būna labai daug naujų veidų, vyresni žaidėjai pasitraukia, bet komanda suburiama išties nebloga. Treneris norėjo, jog atvykčiau, todėl priėmiau pasiūlymą. Buvo suderinta, jog vykčiau ten dar iki traumos, bet nepavyko visko suderinti. Keliausiu į JAV ir ten iki galo užbaigsiu reabilitacijos ciklą“, – teigė tris mačus pagrindinėje komandoje sužaidęs bei 2 įvarčius pelnęs 19-metis puolėjas. 2015 metais su „B“ komanda antrą vietą Pirmoje lygoje iškovojęs vilnietis palinkėjo jaunesniems komandos draugams užsibrėžti dar aukštesnius tikslus: „Linkiu jaunimui kuo labiau tobulėti. Mūsų karta demonstravo gerus rezultatus, tikiuosi, kad jaunesni žaidėjai dar labiau pakels kartelę į viršų. Ką gali žinoti, galbūt į „Žalgirį“ vėl kada nors sugrįšiu“. Savo ruožtu „B“ komandos kapitonu buvęs, šiame sezone 14 rungtynių sužaidęs bei vieną įvartį pelnęs Lukas Vaičiūnas keliasi į gretimoje Virdžinijos valstijoje esantį Norfolko universitetą, kur krims ekonomikos mokslus bei rungtyniaus aukštosios mokyklos komandoje. „Visada gyvenime bandau derinti tiek mokslus, tiek futbolą, o šia idėja mane užkrėtė Julius. Pagalvojau, jog tai yra labai geras variantas – įgauti išsilavinimą ir neprarasti vilties pakilti aukščiau futbole. Manau, kad ten daugiau ir perspektyvų, ir galimybių. Norfolko universitetas yra ne privatus, o valstybinis ir labai padeda sportininkams. Komanda rungtyniauja stiprioje konferencijoje ir praėjusiais metais vos nepateko į atkrintamąsias varžybas. Šiemet į komandą taip pat atvyks žaidėjai iš Vokietijos, Prancūzijos ir Naujosios Zelandijos. Visą laiką bendravau su trenerio asistentu, kuris man padėjo sutvarkyti visus formalumus ir atvykti čia“, – pasakojo 19-metis saugas. „B“ komandos kapitonas taip pat nepraleido progos atsisveikinti ir palinkėti sėkmės buvusiems bendražygiams: „Žinoma, noriu palinkėti „Žalgiriui“ sėkmės Europoje, kad kitais metais pasisektų geriau ir klubas pagaliau išpildytų savo svajonę. „B“ komandai linkiu sėkmingai augti, o žaidėjams pasiekti savo tikslus profesionaliame futbole“.