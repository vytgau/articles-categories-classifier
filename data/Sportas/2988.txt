Pirmadienio vakarą TOK prezidentas lankysis Lietuvos tautiniame olimpiniame komitete, kur susitiks su Lietuvos, Latvijos ir Estijos nacionalinių olimpinių komitetų prezidentais. Vėliau Th. Bachas vyks į Valdovų rūmuose rengiamą šventinę vakarienę, skirtą Lietuvos dalyvavimo pirmosiose po Nepriklausomybės atkūrimo Olimpinėse žaidynėse 25 metų sukakčiai. TOK vadovas taip pat įteiks olimpinį sidabro medalį imtynininkui Mindaugui Mizgaičiui. Antradienį TOK prezidentas susitiks su šalies prezidente Dalia Grybauskaite. Susitikime Prezidentūroje taip pat dalyvaus Europos olimpinių komitetų asociacijos prezidentas Janezas Kocijančičius, Europos olimpinių komitetų asociacijos generalinis sekretorius Raffaele Pagnozzi, Olimpinio solidarumo bei TOK ryšių su nacionaliniais komitetais direktorius Pere Miro. Vėliau Th. Bachas atidarys pirmą kartą TOK Europoje surengtą tarptautinį forumą „Moterų lyderystės stiprinimas“ ir dalyvaus spaudos konferencijoje.