Viena pajėgiausių Šveicarijos komandų – „Sion“ – Lietuvą trečiadienį pasiekė neplanuotai vėlai. Ekipai nepavyko iš Šveicarijos išskristi numatytu laiku, todėl į Kauno oro uostą Siono futbolininkai atskrido tik pavakare ir buvo priversti beveik iš karto vykti į treniruotę. Nesklandumai nepaveikė „Sion“ futbolininkų nuotaikos – treniruotės Marijampolės „Arvi“ arenoje pradžioje aidėjo juokas, o apšilimo metu kamuolį, nenuleidžiant jo ant žemės, su žaidėjais spardė ir komandos vyriausiasis treneris italas Paolo Tramezzani. Milano „Inter“ auklėtinis per profesionalaus futbolininko karjerą žaidė daugelyje Italijos klubų, įskaitant patį „Inter“, taip pat išbandė laimę ir Londono „Tottenham Hotspur“ ekipoje. P. Tramezzani praeitą sezoną vadovavo kitam Šveicarijos klubui „Lugano“ ir su juo aplenkė „Sion“ turnyro lentelėje, nors klubų biudžetai skiriasi trigubai. Teigiama, kad „Lugano“ biudžetas yra apie 7 mln. eurų, o „Sion“ – net 23. Siono klubo vadovai po tokio akibrokšto ilgai nesvarstė ir birželio 15-ąją įdarbino P. Tramezzani pas save. Iš asmeninio pavyzdžio žinantis, kad aikštėje ne viską lemia klubo turimi pinigai, P. Tramezzani labai pagarbiai atsiliepė ir apie „Sūduvą“. „Matėme keletą pastarųjų „Sūduvos“ rungtynių, tai yra gera, stipri komanda. Laukia sunkios rungtynės, turėsime aikštėje atiduoti visus 100 procentų jėgų, – kalbėjo italas. – Europos lyga mums yra labai svarbios varžybos, žaisdami su „Sūduva“ sieksime maksimaliai gero rezultato 2 rungtynių sumoje.“ Treneris Siono ekipai vadovauja vos daugiau nei mėnesį, komanda po vasaros atostogų tik praeitą sekmadienį sužaidė pirmąsias oficialias rungtynes (išvykoje 1:0 palaužė „Thun“), o jų metu net trys žaidėjai patyrė traumas. Sekmadienį rungtynes starto sudėtyje pradėję brangiausias „Sion“ vasaros pirkinys, už 4 mln. eurų iš Milano „Inter“ įsigytas kairiojo krašto gynėjas Federico Dimarco, atraminis saugas Kevinas Constantas ir vidurio gynėjas Eray Cumartas dėl patirtų traumų net neatvyko į Marijampolę. Taip pat Siono komandai negali padėti jau kurį laiką traumuotas vienas ekipos lyderių saugas Carlitos. Vis dėlto tai, atrodo, mažai jaudina „Sion“ strategą. „Kiekvieną sezoną žaidėjai patiria traumas, viskas gerai. Turime daug gerai fiziškai pasirengusių žaidėjų, tad bus proga pasirodyti kitiems. Tie, kurie nežaidė per pirmąsias Šveicarijos čempionato rungtynes, turės galimybę man įrodyti savo vertę“, – ramiai situaciją vertino P. Tramezzani. Pokalbį su žurnalistais italas užbaigė komplimentu „Arvi“ arenai: „Tai yra miela vieta futbolui žaisti.“ Rungtynės tarp „Sūduvos“ ir „Sion“ šiandien prasidės 20 val.