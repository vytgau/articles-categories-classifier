Į ledo ritulį M. Kietą atvedė mokykloje apsilankęs treneris. Tiesa, kaip pripažino ilgametis rinktinės gynėjas, prisijungti prie šios sporto šakos treniruočių jis norėjo jau iki tol. „Ledo ritulys mano gyvenime atsirado po to, kai į klasę užėjo treneris. Kaip atsimenu dabar, tai jis lietuviškai pratardavo tik kelis žodžius, o jam padėjo vertėjavusi mokytoja. Bet turiu pripažinti, jog to kvietimo laukiau jau seniai nes gyvenau visai šalia čiuožyklos: nuo jos mane skyrė pora minučių pėsčiomis ir aš ten jau „trindavausi“ nuo penkerių metų“, – atkleidė M. Kieras. Pirmoje treniruotėje sudalyvavęs šešerių metų gynėjas ledo ritulio areną pavertė savo antraisiais namais, o Elektrėnuose žaidėjas ne tik treniravosi vaikystėje, tačiau ir pradėjo pirmuosius profesionalios ledo ritulio karjeros žingsnius. Klubinė karjera Po kelių metų „Energijos“ klube, pirmą kartą legionieriaus duonos žaidėjas paragavo 2002-2003 metų sezone, kai rungtyniavo Baltarusijoje, „Neman Grodno“ ekipoje. Kaip vėliau prisiminė gynėjas, šie metai buvo labai sunkūs, tačiau ir naudingi. „Iš Lietuvos nuvažiavus į Baltarusiją pamačiau, kad ten vyksta visai kitokios treniruotės: man ir iki tol atrodė, jog mes dirbame daug, tačiau ten buvo visiškas kankinimas. Per dieną turėdavome po dvi-tris treniruotes ir buvo labai sunku, tačiau priaugau svorio, kurio tuo metu man labai reikėjo, bei raumenų“, – atsiminė M. Kieras. Po sunkių metų sugrįžęs į Lietuvą, vėliau ledo ritulininkas dar kartą patraukė į užsienį, kai jo karjera pakrypo į Didžiąją Britaniją. Nuvykęs į Škotiją pas šioje šalyje jau rungtyniavusį Dainių Baubą, M. Kieras gavo galimybę pasirodyti trijų savaičių peržiūroje, po kurios jam buvo pasiūlyta sutartis. Iš pradžių žaidęs Škotijos sostinės Edinburgo „Capitals“ klube, po metų M. Kieras prisijungė prie Anglijos „Premier“ lygos „Solihull Barons“, o tuo paties sezono metu jį į savo gretas pasikvietė „MIlton Keynes Lightning“ su kuria lietuvis 2006 metais triumfavo šio čempionato atkrintamosiose varžybose. Nors po trijų sezonų šioje šalyje, M. Kieras dviem metams buvo sugrįžęs į Latvijos („DHK Latgale“) bei Lietuvos („Energija“) klubus, vėliau jis dar kartą pasuko į Didžiąją Britaniją. Šį kartą jo viešnagė Anglijos „Premier“ lygoje truko penkis metus, per kuriuos jis ne tik du kartus tapo rezultatyviausiu lygos gynėju, tačiau ir 2012 metais dar kartą laimėjo šių pirmenybių atkrintamąsias varžybas. Po praleistų metų Anglijoje Lietuvos rinktinės kandidatas priėmė sprendimą sugrįžti į gimtinę: iš pradžių metus praleidęs Elektrėnų „Energijoje“, vėliau M. Kieras karjerą pratęsė Vilniuje bei prisijungė prie „Hockey Punks“ ekipos. Pasiekimai rinktinėje Mindaugas Kieras yra vienas iš labiausiai patyrusių, tačiau skirtingai nuo praėjusių metų, šį kartą ne pats vyriausias Lietuvos ledo ritulio rinktinės kandidatas. Pirmą kartą su nacionaline rinktine į planetos pirmenybes jis išvyko dar 1999 metais, o vėliau gynėjas netruko tapti neapsiejama mūsų šalies rinktinės dalimi. „Jaunam žaidėjui atvažiuoti į vyrų rinktinę nėra lengva: vyrauja visai kitokia atmosfera ir žaidžiama kur kas aukštesniame lygyje. Prisiminimai iš kiekvieno čempionato yra patys geriausi: juos nuolatos prisimeni ir norėtum, jog tai tęstųsi amžinai, bet supranti, kad taip nebus“, – hockey.lt linksmais prisiminimais dalijosi M. Kieras. Po savo debiuto Nyderlanduose įvykusiame čempionate, pasaulio čempionatų M. Kieras nebepraleido – iš viso jis jau sužaidė devyniolikoje planetos pirmenybių iš eilės. Per šiuos metus jis jau laimėjo daugybę medalių: du antrojo diviziono aukso medalius (2002 ir 2004 metais), pirmojo diviziono sidabrą (2006 metais), bei keturis IB diviziono bronzos medelius (2014, 2015, 2016 ir 2017 metais). Lygindamas rinktinę pirmaisiais metais ir tai, kaip nacionalinė ekipa atrodo dabar, gynėjas išskyrė pakilusį rinktinės meistriškumą ir išsiplėtusią rinktinės narių geografiją. „Didžiausias pokytis – pakilęs rinktinės meistriškumas, atsinešimas į ledo ritulį bei pasiruošimas čempionatams, o tai lemia ir daug geresnius rezultatus. Taip pat ir žaidėjų lygis yra visai kitoks nei buvo tuomet: tada rinktinė būdavo surinkta praktiškai iš vieno miesto, o iš kitų miestų atvykdavo vos keli ledo ritulininkai. Tuo tarpu dabar yra tikra rinktinė, kuri surinkta iš visos Lietuvos žaidėjų, o iš Elektrėnų į rinktines patenka jau kur kas mažiau atstovų“, – apie pokyčius rinktinėje kalbėjo „Hockey Punks“ atstovas. Praėjusiame pasaulio čempionate, M. Kieras užfiksavo ir naują Lietuvos rinktinės rekordą, kai į aikštę su rinktinės marškinėliais iščiuožė jau 89 kartą. Praėjusių pirmenybių metu jis iš pradžių aplenkė Šarūną Kuliešių, o vėliau ir Egidijų Baubą bei tapo daugiausiai mačų Lietuvos rinktinėje pasaulio čempionatuose sužaidusiu ledo ritulininku. Visgi, pats M. Kieras šio rekordo nėra linkęs sureikšminti ir mano, kad anksčiau ar vėliau jis bus pagerintas. „Negaliu pasakyti, ką man reiškia šis rekordas. Tai tikriausiai yra kaip pažymėjimas, jog visada, kai Lietuvos rinktinė mane kviesdavo – aš atvykdavau. Man niekada nebūdavo minčių, kad aš pavargęs, ar galėčiau tą laiką praleisti kažkur kitur: žaisti už Lietuvą man visada būdavo didelė garbė. Dėl to kai būdavau sveikas ir galėdavau padėti – visada važiuodavau į rinktinę. Tas rekordas tik prisiminimas, tačiau manau, kad ilgai rekordininku neišbūsiu. Yra jaunimas, kuris jį kažkada pakartos. Tiesa, visi šie metai buvo labai malonūs ir jų tikriausiai ilgėsiuosi“, – atviravo M. Kieras. Šis sezonas bei artėjantis pasaulio čempionatas Šių metų sezoną M. Kieras pradėjo gerokai vėliau nei likusi „Hockey Punks“ komanda. To priežastis – atlikta kelio operacija, dėl kurios jis ant ledo sugrįžo tik sausį. Visgi, kaip prisipažino žaidėjas, operacija buvo kur kas sudėtingesnė, nei jis tikėjosi, o per didelis noras sugrįžti ant ledo privedė prie komplikacijų ir dar vienos priverstinės procedūros. „Šiame sezone buvo visko: pati operacija buvo sudėtingesnė nei tikėjausi, o ant ledo padėti savo komandos draugams dėl per didelio noro veikiausiai išėjau anksčiau nei turėjau. Dėl to ant operacinio stalo teko gultis dar kartą, tiesa, šį kartą operacija buvo visiškai kitokia nei pirmą kartą: buvo atliktas kelio pakoregavimas“, – apie šį sezoną užklupusias problemas kalbėjo rinktinės kandidatas. Nepaisant sveikatos problemų ir sužaistų vos 12 mačų, Lietuvos pirmenybėse M. Kieras ir vėl buvo rezultatyvus (10 įvarčių ir 9 rezultatyvūs perdavimai – 19 taškų), o pastaruoju metu jis džiaugiasi ir vėl galėdamas treniruotis nejausdamas jokių skausmų bei viliasi, jog penkios savaitės treniruočių prieš pasaulio pirmenybes leis jam įgyti gerą fizinę formą. „Skausmo nejaučiu jau porą savaičių, o su kiekviena diena jaučiuosi vis geriau. Iki pirmenybių liko dar penkios savaitės ir šiandien dalyvaujant pirmoje rinktinės treniruotėje su visais vyrais laksčiau tolygiai, o forma kiekvieną dieną vis geresnė. Tikiuosi, kad pasaulio čempionate jėgų užteks“, – po pirmosios treniruotės rinktinėje atskleidė M. Kieras. Patekęs į „svajonių komandos“ sudėtį M. Kieras jau nuo kovo 22 dienos treniruojasi su rinktinės atstovais ir viliasi, jog ir Kaune rinktinė jaus didžiulį palaikymą, o namų sienos rinktinei padės lygiai taip pat, kaip ir prieš tai vykusiose pirmenybėse Vilniuje. „Kai vyko pirmasis čempionatas Lietuvoje, ne vienam kilo tokia mintis, kad namuose ne visada visi maksimaliai susitelkia, o kartais namų sienos net ir pakiša koją dėl jaudulio ir panašių dalykų. Visgi, tie du čempionatai, kurie įvyko „Siemens“ arenoje, atnešė tik labai daug naudos. Tuometinė rinktinė pasiekė labai aukštų rezultatų: pirmą kartą likome ketvirti, o vėliau ir iškovojome bronzą bei likome arti tiek sidabro, tiek aukso, nuo kurio mus skyrė vos keli įvarčiai. Namų sienos mums padėjo Vilniuje, tad tikiu, jog jos mums padės ir Kaune. Tikiuosi, kad mus palaikys visa šalis, o ypač patys kauniečiai: šiame mieste ledo ritulys atsigauna ir tikimės, kad jie mielai rinksis ir į rinktinės mačus“, – vylėsi M. Kieras. Visgi, norint iškovoti išsvajotą auksą, lietuviams teks įveikti visus varžovus, tarp kurių M. Kieras išskyrė tris rinktines, iš kurių bene sunkiausiais iššūkis laukia prieš mūsų šalies atstovams itin nepalankią Japonijos ekipą. „Kaip ir kiekvienais metais, prieš čempionatą yra kelios rinktinės, kurios taikosi į auksą. Kaip visada neaišku, kokią rinktinę į pirmenybes atsiveš kroatai: jų gretose pastaraisiais metais būdavo natūralizuotų kanadiečių, o tikslaus jų pajėgumo vis dar nežinome. Visgi, pagrindiniai favoritai, mūsų nuomone, bus japonai bei ukrainiečiai. Šios rinktinės yra visada pajėgios, o japonų mes niekada nesame nugalėję, tačiau pernai atkakliai kovojome ir su jais. Jie yra neparankūs visoms mūsų rinktinėms: greiti, vikrūs, disciplinuoti, o žaisti prieš juos yra labai sunku. Aukščiausio lygio rinktinę visais laikais turėdavo ir ukrainiečiai, tačiau dabar situaciją jų šalyje žinome ir atitinkamai dėl to silpnesnė ir jų nacionalinė rinktinė. Visgi jie ir šiemet tikrai bus stiprūs. Kas lems tai, kas iškovos auksą? Sunku pasakyti. Tikiu, kad aikštėje turėsime ne tik penkis aikštės žaidėjus ir vartininką, tačiau ir septintą žaidėją – sirgalius, namų sienas ir „Žalgirio“ klubo užvestą „Žalgirio“ areną. Iki šiol viskas mūsų rinktinėje vyksta be nesklandumų: surinkome geriausius žaidėjus, niekas nėra traumuotas ir bereikia sėkmės bei fortūnos. Tikimės, kad kova ir savo noru galėsime išplėšti auksą iš varžovų rankų“, – apie būsimą čempionatą kalbėjo veteranas.  Ar žinojote kad: