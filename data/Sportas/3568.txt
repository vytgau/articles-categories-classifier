Treniruotėje dalyvavusių žaidėjų gretose trūko tik dviejų futbolininkų – Luko Spalvio ir Edvino Girdvainio. Pirmasis šį vakarą padėjo „Kaiserslautern“ komandai Vokietijos antrosios lygos rungtynėse, o antrasis atvyks po ilgos kelionės iš Tomsko miesto Sibire, kur sekmadienį sužaidė pilnas rungtynes už „Tom“ ekipą. Abu jie prisijungs prie rinktinės antradienį. Rinktinės treneris Edgaras Jankauskas prieš treniruotę sakė, kad kol kas nėra tikras, ar traumą „Jagiellonia“ ekipoje patyręs Arvydas Novikovas galės padėti Lietuvai penktadienio rungtynėse su Škotija. Taip pat jis patvirtino, kad gynėjo Vaido Slavicko gauta trauma atstovaujant „Sūduvos“ ekipą neturi rimtų padarinių. „Šiandien susirinkome, turėsime dvi dienas tikroms treniruotėms, o ketvirtadienį laukia treniruotė prieš rungtynes. Bandysime praeiti per visus mūsų žaidimo etapus, susitarimus, daug laiko praleisime ir prie praeitų rungtynių bei priešininkų analizės. Tam laiko nėra daug, tad reikia jį išnaudoti kaip įmanoma geriau. Penktadienį mūsų laukia rimta kova“, – teigė E. Jankauskas. Prieš Škotiją pirmosiose rungtynėse pasižymėjęs Lietuvos kapitonas Fedoras Černychas nestokojo geros nuotaikos. „Seniai vienas kito nematėme, yra daug informacijos, kurią reikia perduoti. Būsime kelias dienas kartu ir tai visada džiugu. Prieš škotus reikia laukti tos pačios kovos ir mums reikės pasitempti, kas leistų pasiekti geresnį rezultatą nei pirmajame mače“, - kalbėjo F. Černychas. Gerą savijautą prieš treniruotę deklaravęs A. Novikovas teigė, kad komanda yra motyvuota savo žiūrovų akivaizdoje sužaisti solidžias rungtynes: „Norisi jiems atsirevanšuoti už praleistą įvartį paskutinėmis minutėmis praeitose rungtynėse. Labai svarbu, kad į komandą sugrįžta Artūras Žulpa ir Egidijus Vaitkūnas. Daug kas nepastebi, bet Artūras aikštės viduryje kartu su Mantu Kukliu atlieka visą juodą darbą kartu. Egidijus daro lygiai tą patį. Mes, žaidžiantys su jais, visa tai jaučia“. Kol kas nėra aišku, ar sveikstantis saugas galės padėti rinktinei penktadienio mače su škotais. „Kaip tik pirmadienį darytas magnetinio rezonanso tyrimas, panašu, kad viskas gerai, bet man reikia dar išeiti į aikštę ir įsitikinti, ar viskas gerai. Manau, po pirmosios treniruotės bus aišku kokios mano galimybės padėti rinktinei. Dabar dvi savaites nežaidžiau, kažkiek prarasiu tą sportinę formą, bet per tas artimiausias tris dienas padarysiu viską, kad ją atgaučiau“, – dar prieš pirmąją treniruotę teigė A. Novikovas.    Primename, kad praėjusį spalį Glazge vykusioje pirmoje komandų tarpusavio dvikovoje nugalėtojai nepaaiškėjo – sužaista 1:1. Įvarčius tuomet pelnė Fedoras Černychas (59 min.) ir Jamesas McArthuras (89 min.). F grupėje 11 taškų po 6-erių rungtynių turintys slovėnai yra treti, škotai (8 tšk.) žengia jiems įkandin, o lietuviai (5 tšk.) – priešpaskutiniai penkti. Rungtynės Vilniaus LFF stadione tarp Lietuvos ir Škotijos vyks rugsėjo 1 d. Po jų rinktinė keliaus į Liublianą, kur rugsėjo 4 d. susitiks su Slovėnija. Lietuvos rinktinės kandidatų sąrašas rungtynėms su Škotija ir Slovėnija Vartininkai: Ernestas Šetkus (Haifos „Hapoel“, Izraelis) Emilijus Zubas (Tel Avivo „Bnei Yehuda“, Izraelis) Vytautas Černiauskas (Sofijos CSKA, Bulgarija) Gynėjai: Markas Beneta (Klaipėdos „Atlantas“) Valdemar Borovskij (FK „Trakai“) Edvinas Girdvainis (Tomsko „Tom“, Rusija) Georgas Freidgeimas (Kokšetau „Okžetpes“, Kazachstanas) Tadas Kijanskas (Brno „Zbrojovka“, Čekija) Linas Klimavičius (Vilniaus „Žalgiris“) Vaidas Slavickas (Marijampolės „Sūduva“) Egidijus Vaitkūnas (Vilniaus „Žalgiris“) Saugai: Fedoras Černychas (Balstogės „Jagiellonia“, Lenkija) Mindaugas Grigaravičius (FK „Jonava“) Mantas Kuklys (Vilniaus „Žalgiris“) Arvydas Novikovas (Balstogės „Jagiellonia“, Lenkija) Vykintas Slivka (Edinburgo „Hibernian“, Škotija) Vaidotas Šilėnas (FK „Trakai“) Ovidijus Verbickas (Marijampolės „Sūduva“) Modestas Vorobjovas (FK „Trakai“) Artūras Žulpa (Kostanajaus „Tobol“, Kazachstanas) Puolėjai: Deivydas Matulevičius (Edinburgo „Hibernian“, Škotija) Darvydas Šernas (Vilniaus „Žalgiris“) Nerijus Valskis (Tel Avivo „Bnei Yehuda“, Izraelis) Lukas Spalvis (FC „Kaiserslautern“, Vokietija)