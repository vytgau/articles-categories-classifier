Vilniaus ir Vilniaus apskrities kultūrizmo federacijos organizuotose varžybose buvo kovojama devyniose kategorijose. „Miss Bikini“ nugalėtoja tapo alytiškė Reda Slavinskaitė („Šaulė gym“ klubas). Vyrų „Body“ varžybose čempionu tapo Aurimas Kasparaitis iš Garliavos „Fitness Factory Gym“ klubo. Susumavus rezultatus, Garliavos klubo atstovai laimėjo ir komandinėje įskaitoje. Geriausio trenerio prizas įteiktas Vitalijui Smackiui iš Šiaulių „Sporto kodo“. Šio klubo atstovai Marius Timinskas laimėjo „Athletic“ kategorijoje, o Diana Vėžauskienė „Miss Shape“ kategorijoje. Jaunių varžybų čempionu tapo kaunietis Vilius Petrikas („Ekstratonusas“), jaunimo – vilnietis Dovydas Padolskas („D‘Atlantis“), o naujokų kategorijoje čempiono titulą laimėjo latvis Arturas Hotenko (NAC Latvia). Klube „Legendos“ vykusiose varžybose parodomąją programą surengė dukart pasaulio čempionas ir „NAC Mr. Universe“ 2016 metų nugalėtojas vokietis Aleksejus Kauzas. Lietuvos taurės varžybos šalies kultūristams buvo generalinė repeticija prieš lapkričio 5 dieną Garliavoje vyksiantį Baltijos kultūrizmo čempionatą. 