Ant paskutinio apdovanojimų pakylos laiptelio užlipo iš devintos pozicijos startavęs Lewisas Hamiltonas. Po starto S. Vettelis išsilaikė lyderio pozicijoje, tuo tarpu V. Bottas aplenkė Kimį Raikkoneną ir pakilo į antrą vietą. Prieš vokiečiui atliekant sustojimą, suomis atsilikimą nuo lyderio sumažino iki 2 sek. Sustojimo metu ant S. Vettelio bolido buvo uždėtos minkštos sudėties padangos. Dar po vieno rato sustojimą atliko ir K. Raikkonenas. Tuo metu V. Bottas trasoje išbuvo dviem ratais ilgiau už „Ferrari“ pilotus. Kai V. Bottas atliko sustojimą, kurio metu ant „Mercedes“ bolido buvo sumontuotos vidutinio kietumo padangos, ir grįžo į trasą, S. Vettelis turėjo 8 sek. persvarą prieš suomį. Po kurio laiko antrąjį sustojimą atliko K. Raikkonenas. Deja, suomiui tai buvo lenktynių pabaiga. Per anksti užsidegus žaliai šviesai, sportininkas per anksti pajudėjo iš sustojimo vietos ir kliudė vieną iš komandos mechanikų. Dėl nepritvirtino galinio rato K. Raikkonenas buvo priverstas sustoti ir pasitraukti iš lenktynių. Kurį laiką atrodė, kad antrąjį kartą turės sustoti ir S. Vettelis, bet vokietis nusprendė laikytis vieno sustojimo taktikos. Iki finišo likus 10 ratų, S. Vettelio persvara siekė 5 sek. ir su kiekvienu ratu ji ėmė mažėti. Per paskutinius du ratus V. Bottas galėjo pasinaudoti DRS, bet net ir tai nepadėjo „Mercedes“ pilotui įveikti priekyje važiavusio varžovo iš „Ferrari“. Iš devintos pozicijos lenktynes Bahreine pradėjęs L. Hamiltonas finišavo trečias, nuo nugalėtojo atsilikęs daugiau nei 8 sekundes. Antrosios sezono lenktynės itin nesėkmingai susiklostė „Red Bull“ pilotams. Maxas Verstappenas, kovoje su L. Hamiltonu, neišvengė kontakto, kurio metu pradūrė galinę padangą. Olandui pavyko grįžti iki komandos garažo ir pasikeisti padangas. Visgi gana greitai sportininkas dėl diferencialo gedimo buvo priverstas sustoti trasoje. Kai M. Verstappenas pradūrė padangą, trasoje dėl gedimo sustojo ir antrasis „Red Bull“ bolidas, kurį pilotavo Danielis Ricciardo. Puikiai lenktynėse pasirodė „Toro Rosso“ pilotas Pierre‘as Gasly. Prancūzas ne tik finišavo ketvirtoje vietoje, bet ir iškovojo savo pirmuosius taškus „Formulėje-1“. „Haas“ pilotas Kevinas Magnussenas, išvengęs susidūrimo su komandos draugu Romainu Grosjeanu, užbaigė pirmąjį penketuką. Antrose lenktynėse iš eilės taškus iškovojo abu „McLaren“ ekipos lenktynininkai. Fernando Alonso finišavo septintas, o Stoffelis Vandoorne‘as - aštuntas. Pirmą kartą nuo 2015 m. taškus sau ir „Sauber“ komandai iškovojo Marcusas Ericssonas, finišavęs devintas. O paskutinis taškas atiteko „Renault“ atstovui Carlosui Sainzui.