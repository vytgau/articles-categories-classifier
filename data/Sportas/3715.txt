Jau pirmąją minutę šiauliečiai surengė rezultatyvią ataką ir po Justino Vasiliausko žeminimo išsiveržė į priekį. Dar po penkių minučių „Vairas-Kalvis“ pirmavo jau 14:0, tačiau vėliau varžovai ėmė artėti (14:6). Antrajame kėlinyje šeimininkai vėl nutolo 21:6 ir nors rungtynių pabaigoje latviai sumažino atsilikimą, pirmąja turnyro pergale džiaugėsi šiauliečiai. Nugalėtojams 10 taškų pelnė geriausiu rungtynių žaidėju išrinktas Justinas Vasiliauskas, 6 – Donatas Vilimavičius, po 5 – Tomas Stungys ir Vytautas Šulskis. Latvijos komandoje 10 taškų surinko Guntis Cirsa, 8 – Hardis Nunguras.  „Po greitų pirmų taškų mes atsipalaidavome, praradome koncentraciją ir pirmojo kėlinio pabaigoje atidavėme iniciatyvą varžovams. Antras kėlinys buvo identiškas. Per pertrauką pasitarėme ir išėję į aikštė diktavome tempą, tačiau vėliau vėl apmaudžiai praradome iniciatyvą. Nurašykime tai kaip pirmoms rungtynėms. Turime ką padėlioti, todėl dirbsime“, – teigė „Vairo-Kalvio“ treneris Gediminas Marcišauskas. Treneriui pritarė ir „Vairo-Kalvio“ žaidėjas Justinas Urbonas: „Manau, kad per daug atsipalaidavome greitai įgiję pranašumą. Labai dažnai pasiduodame latvių primetamam grumtynių žaidimui, todėl tapo sunkiau žaisti, tačiau svarbiausia, kad pasiekėme pergalę ir pasiėmėme naudingos informacijos apie žaidimą kitiems mačams. Latviai šiek tiek nustebino, kad ėmė žaisti greičiau“. „Mums tai buvo svarbios ir sunkios rungtynės, nes tai pirmasis sezono mačas ir dar Lietuvoje. Rungtynių pradžia buvo labai prasta ir atsilikome 0:14, bet vėliau pasitempėme ir jeigu būtume realizavę paskutinį baudos smūgį, tai būtų visai gerai. Bet kokiu atveju esu patenkintas savo komandos žaidimu, – kalbėjo „Transact Pro-Miesnieki“ treneris Uldis Bautris. – Oras buvo labai karštas, todėl noriu padėkoti abiem komandoms už puikią kovą. Taip jau susiklostė istoriškai, kad latviai geriau žaidžia grumtynėse, o lietuviai turi geresnius linijos žaidėjus. Svarbius taškus lietuviai pelnė dėka greitų krašto žaidėjų“. Latvijos klubo žaidėjas Emilis Balodis pridūrė, kad jo komandoje trūko kelių traumuotų žaidėjų, todėl rezultatas yra geras. „Gaila, kad nerealizavome paskutinio baudos smūgio, kuris būtų suteikęs papildomą tašką, bet apskritai, neskaitant mačo pradžios, esu patenkintas savo komandos pasirodymu“, – sakė E. Balodis. Šią savaitę kovą „Top“ lygoje pradės čempiono titulą ginantis Šiaulių „Baltrex-Šiaulių“ klubas ir Kauno „Žalgiris“.