Šeštadienį apie išsiskyrimą su vartininku Sauliumi Klevinsku paskelbę Lietuvos čempionai dar tą pačią dieną rado pamainą patyrusiam vartų sargui. Nauju „Žalgirio“ komandos nariu tapo buvęs „Kauno“ ir Marijampolės „Sūduvos“ vartininkas Džiugas Bartkus. „Išsiskyrę su S. Klevinsku turėjome priimti greitą sprendimą, nes nenorėjome prieš UEFA Čempionų lygos rungtynes likti tik su vienu patyrusiu vartininku. Dabar galiu tik pasidžiaugti, kad Dž. Bartkus geranoriškai priėmė mūsų pasiūlymą ir šeštadienį vakare pasirašė sutartį su „Žalgiriu“. Labai džiaugiamės, kad būtent jis papildė komandą“, – paaiškino „Žalgirio“ sporto direktorius Mindaugas Nikoličius. Praėjusį sezoną Dž. Bartkus praleido Maltoje, „Valletta“ ekipos gretose. Aukščiausioje šios šalies futbolo lygoje jis sužaidė 25-erias rungtynes bei padėjo klubui iškovoti Maltos Supertaurę. „Mes Džiugą jau seniai stebėjome, nuolat palaikėme ryšį, tad, atsiradus vietai komandos sudėtyje, nekilo jokių papildomų klausimų ir pavyko greitai suderinti visas sutarties detales. Jis jau sekmadienį prisijungė prie komandos, dalyvavo pilnavertėse treniruotėse. Neabejoju, kad jis puikiai įsilies į komandą ir jam nereikės jokios papildomos adaptacijos. Džiugas su „Žalgiriu“ sudarė ilgalaikį kontrakatą. Į mūsų gretas jis ateina su solidžiu patirties bagažu, pažaidęs ir Lenkijos aukščiausioje lygoje, ir Maltos čempionate, tad mes su juo siejame dideles viltis“, – teigė M. Nikoličius. 27-erių metų futbolininkas sekmadienį jau treniravosi su „Žalgiriu“. Beje, pasak Dž. Bartkaus, tai nebuvo visiškai nauja patirtis. „Su „Žalgiriu“ kontaktą palaikėme jau kelerius metus, pernai teko dalyvauti komandos treniruotėse. Bet šį kartą apsispręsti reikėjo labai greitai. Visgi, sprendimas nebuvo sudėtingas. Manau, kad „Žalgiris“ man yra tinkamas klubas, teisinga karjeros stotelė, komanda, kurioje galiu tobulėti ir siekti naujų aukštumų“, – konstatavo Dž. Bartkus. Artimiausias rungtynes „Žalgiris“ žais liepos 12 d. Vilniaus LFF stadione žalgiriečiai susitiks su Razgrado „Ludogorets“ ekipa. UEFA Čempionų lygos antrojo atrankos etapo pirmos rungtynės prasidės 20.45 val.