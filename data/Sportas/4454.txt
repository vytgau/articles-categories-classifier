„Sulaukę LTOK kreipimosi dėl pavadinimo keitimo, naują pavadinimą išrinkome visu kolektyvu. Jis simbolizuoja pakilimą, aukštos kokybės plaukimo mokymo paslaugas. Siekiame ne tik mokyti plaukti, bet ir taikyti pažangiausias ugdymo programas ir remtis profesionalių trenerių įgūdžiais. Būtent todėl nuolat konsultuojamės su Izraelio plaukimo ekspertu Vladimiru Soiferiu, Lietuvos plaukimo federacija, o sportininkus aprūpiname novatorišku inventoriumi. Mūsų tikslas yra ugdyti glaudžią ir pažangią plaukimo sporto bendruomenę, talentingus sportininkus“, - teigia plaukimo klubo „Banga“ direktorius Andrius Survila. „Banga“ yra pirmas Lietuvoje didelis profesionalus plaukimo klubas. Jame per pernai ir šiemet sezoną sportavo 1100, arba 2-3 kartus daugiau žmonių nei kituose plaukimo klubuose, mokyklose ar baseinuose. Klubo modelis yra toks, kaip Vakarų Europoje ir JAV, kur sportininkus ugdo ne sporto mokyklose, o klubuose. Plaukimo sportui Lietuvoje – žemas startas A. Survilos teigimu, šiandien plaukimo sporto situacija Lietuvoje smarkiai gerėja: statomi nauji baseinai, net 9 plaukikai atstovaus Lietuvai ateinančiame pasaulio čempionate, kuris vyks liepą Budapešte (Vengrija). Pamažu daugėja privačių plaukimo organizacijų Lietuvoje, vis daugiau sportininkų ugdomi klubuose, o ne mokyklose. Savo ruožtu, konkurencija skatina spartesnį vystymąsi. Pagrindinis šio sporto iššūkis – plaukimo specialistų trūkumas. Baseinai atsiranda greičiau nei paruošiami nauji specialistai. Štai Klaipėdoje ir Vilniaus Fabijoniškių rajone statomi nauji baseinai, planuojama Kauno rajone rekonstruoti Mastaičių baseiną. Taip pat prasidėjo naujo baseino, pakeisiančio Vilniaus Lazdynų statinį, pirmieji darbai. Mokys sinchroninio plaukimo Siekiant užtikrinti paslaugų kokybę, „Bangos“ treneriai dalyvavo šiemet Lietuvoje ir užsienyje vykusiuose seminaruose: Lietuvos plaukimo federacijos organizuotame „Learn to swim clinic“, ir „Sink or swim“ kurį moderavo Australijos trenerė Joy Symons. Kitais metais klubo atstovai planuoja mergaites mokyti sinchroninio plaukimo, vystyti šią olimpinę sporto šaką bei toliau aktyviai dalyvauti Lietuvos plaukimo federacijos organizuojamame projekte „Mokėk plaukti ir saugiai elgtis vandenyje“. Dalyvavo septyniose varžybose, surengė penkias Per praėjusį sezoną plaukimo klubas dalyvavo septyniose Kauno mieste vykusiose plaukimo varžybose, kuriose iškovojo pirmus medalius klubo istorijoje, tarp jų buvo – aukso, sidabro ir bronzos apdovanojimai. Siekiant populiarinti plaukimo sportą, kaupti varžybų patirtį ir identifikuoti gabius vaikus, klubas taip pat surengė penkias plaukimo varžybas. Į varžybas „Olympia“ taurei laimėti atvyko svečiai iš Vilniaus, Kauno, Klaipėdos, Šiaulių ir Ignalinos. Nugalėtojų ir prizininkų laukė apdovanojimai ir rėmėjų įsteigti prizai, o komanda, surinkusi daugiausiai įskaitinių taškų, iškovojo „Olympia“ taurę. Bendras varžybų prizinis fondas siekė virš 3000 eurų. „Tokio amžiaus vaikams varžybos Lietuvoje rengiamos ne taip ir dažnai, jau nekalbant apie varžybas olimpinius standartus atitinkančiame 50 metrų baseine. Kaip reta vaikų varžybose, varžyboms naudojome profesionalią „Meet Manager“ programą, o rezultatus fiksavome „Omega Quantum Swiss Timing“ įranga. Visą tai darėme norėdami kelti vaikų plaukimo varžybų lygį Lietuvoje. Kitą sezoną planuojame pakviesti kaimyninių šalių plaukimo klubus ir surengti tarptautines varžybas. Vietų kiekis ribotas, todėl kviečiame tėvelius savo atžalas registruoti jau dabar!“, – pasakojo organizatorius A. Survila. 2016-2017 metais plaukimo klube „Banga“ dirbo 14 trenerių, 1200 moksleivių dalyvavo klubo projekte „Mokėk plaukti ir saugiai elgtis vandenyje“, bendradarbiavo su 27 Kauno miesto ir rajono mokyklomis. Taip pat klubo atstovai dalyvavo Lietuvos vaikų ir jaunimo centro organizuotoje akcijoje–teste „Ar plauki?“, prisidėjo prie „Proenzi ArthroStop“ masinio ėjimo varžybų ir rengiant šių metų Kauno maratoną. Klube šiuo laikotarpiu sportavo 1100 žmonių, veikė 51–a plaukimo mokymo, įgūdžių tobulinimo ar meistriškumo ugdymo grupė.