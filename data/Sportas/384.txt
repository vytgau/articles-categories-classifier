21:45 val., „Liverpool“ – „Manchester City“ Ši ketvirtfinalio kova tarp Anglijos flagmanų nėra eilinė vienos šalies klubų akistata, pažymi BBC. Tai kartu ir dviejų ypač charizmatiškų, turinčių didelį autoritetą strategų Jurgeno Kloppo („Liverpool“) ir Pepo Guardiolos („Man City“) kova. Akis į akį susitiks dvi geriausiai „Premier“ lygoje atakuojančios komandos, kurios kartu yra pelniusios 163 įvarčius. „Liverpool“ šį sezoną jau patyrė pergalės prieš „Manchester City“ skonį: sausio 14-ąją „Premier“ lygos mačas Liverpulyje baigėsi 4:3. Apskritai J. Kloppas žino, kaip pranokti kataloną P. Guardiolą – vokietis pasiekė 6-ias pergales per 12 rungtynių su Dortmundo „Borussia“ ir „Liverpool“ prieš Pepo vadovaujamas Miuncheno „Bayern“ ir „Manchester City“ ekipas. Joks kitas strategas negali pasigirti tokia serija prieš P. Guardiolą. Kitą vertus dar rugsėjį vykusioje „Premier“ lygos akistatoje J. Kloppas buvo priverstas nuryti karčią piliulę: P. Guardiolos auklėtiniai net 5:0 sumalė į miltus svečius iš Liverpulio. Tačiau abu klubai iki šiol nei karto nebuvo susitikę UEFA rengiamuose turnyruose. „Liverpool“ gerbėjus turėtų įkvėpti faktas, kad jų ekipa namuose prieš „Man City“ nėra pralaimėjusi jau 17 rungtynių visuose turnyruose. Džiugina statistika ir Čempionų lygoje: „Liverpool“ namuose nepralaimėjo paskutinių 12 dvikovų. Nuostolių turi abi ekipos. „Liverpool“ trečiadienį tikrai versis be Joe Gomezo, Adamo Lallanos, Ragnaro Klavano bei tikrai nepadės Joelis Matipas. „Man City“ komandoje trūks Sergio Aguero, Benjamino Mendy ir Fabiano Delpho. „Kiekvienas kalba apie tai, kaip sunku bus įveikti „Liverpool“ ekipą, tačiau tas pats galiotų kalbant ir „Barceloną“, Bayern“ ar „Sevilla“ ekipas. Ketvirtfinalyje gali sutikti vienas geriausių pasaulyje komandų. Mūsų žaidimo stilius puikiai tinka „Liverpool“ ekipai. Žinoma, turime stengtis sustabdyti varžovus, tačiau geriausias būdas nugalėti – laikytis tokio žaidimo, kurį demonstruojame šiame sezone“, – pareiškė P. Guardiola, kurio vadovaujamas klubas jau šį savaitgalį gali užsitikrinti „Premier“ lygos čempionų titulą. Pagarbiai ir mandagiai apie varžovus atsiliepė ir J. Kloppas. „Norime turnyre žengti kiek įmanoma toliau, savo kelyje sutikome vieną geriausių pasaulyje komandų. Greičiausiai varžovams netrūksta pasitikėjimo savo jėgomis, tačiau mes taip pat esame pajėgūs kovoti. Man patinka sunkios užduotys ir sunkus darbas. Kaip treneriui, įdomiausia yra tai, ką daryti ir kaip paruošti vaikinus būsimai kovai. Tai didelė galimybė ir mes pasistengsime viską laimėti“. Abu klubai aštuntfinalyje nepervargo ir jau pirmose rungtynėse padėjo svarų žingsnį ketvirtfinalio link. „Liverpool“ Portugalijoje 5:0 sutriuškino „Porto“, o namuose išsiskyrė lygiosiomis 0:0. „Man City“ Šveicarijoje 4:0 nepaliko vilčių „Basel“ ekipai, tačiau atsipalaidavę namuose Šveicarijos čempionams nusileido 1:2. Galimos sudėtys „Liverpool“: vartininkas Loris Karius; gynėjai Trentas Alexander-Arnoldas, Dejanas Lovrenas, Virgilas Van Dijkas, Andy Robertson; saugai – Jamesas Milneris, Jordanas Henderson, Alexas Oxlade-Chamberlain; Mohamedas Salah, Roberto Firmino, Sadio Mane. „Manchester City“: vartininkas Moraesas Edersonas; Kyle'as Walkeris, Nicolas Otamendi, Vincentas Kompany, Aymericas Laporte; Kevinas De Bruyne, Luizas Fernandinho, Davidas Silva; Raheemas Sterlingas, Gabrielis Jesusas, Sané.  Nepralaužiama katalonų tvirtovė 21:45 val., „Barcelona“ – „Roma“ Dovydo kova prieš Galijotą – taip galima apibūdinti ketvirtfinalio akistatą tarp vos į ketvirtfinalį prasmukusios „Romos“ ir etatinės Čempionų lygos ketvirtfinalio dalyvės „Barcelonos“. Katalonų klubas jau 11-ą kartą iš eilės kovos šiame etape, be to, Čempionų lygoje „Barca“ yra nenugalėta aštuoniose rungtynėse iš eilės šiame sezone (įvarčių santykis 13 – 2). Maža to, „Camp Nou“ stadione Čempionų lygos turnyre „Barcelona“ nepralaimi daugiau nei penkis sezonus iš eilės (!): 23 pergalės, 2 lygiosios, įvarčių santykis 77 – 12. Lionelis Messi yra įmušęs 12 įvarčių Čempionų lygoje per 19 rungtynių prieš italų klubus. Kalbant apie akistatas su „romėnais“, argentinietis per dvejas rungtynes yra pelnęs 2 įvarčius į šio klubo vartus. Paskutinės viešnagės „Camp Nou“ stadione „Roma“ prisiminti nenorėtų – 2015 m. „Barcelona“ iš svečių paliko šlapią vietą – 6:1. „Roma“ Čempionų lygos grupių etapą baigė C grupės pirmoje vietoje, aštuntfinalyje susitiko su Donecko „Šachtar“ ekipa. Ukrainoje mačas baigėsi 2:1 „Šachtar“ naudai, o Romoje šeimininkai atsirevanšavo 1:0 ir dėl svečiuose pelnyto įvarčio prasibrovė į ketvirtfinalį. „Barcelona“ kelias į stipriausiųjų aštuntuką buvo paprastesnis. Katalonų klubas Londone 1:1 išsiskyrė su „Chelsea“, o namuose Anglijos čempionus sutriuškino 3:0. „Barcelona“ gretose kyla abejonių dėl Sergio Busquetso galimybių padėti savo komandai. „Barcelona“: Marc-Andre Ter Stegenas; Sergi Roberto, Gerardas Pique, Samuelis Umtiti, Jordi Alba; Ousmane Dembele, Paulinho, Ivanas Rakitičius, Andresas Iniesta; Lionel Messi, Luis Suarez. „Roma“: Alissonas; Alessandro Florenzi, Federico Fazio, Kostas Manolas, Aleksandras Kolarovas; Lorenzo Pellegrini, Danielis De Rossi, Kevinas Strootmanas; Cengizas Underas, Edinas Džeko, Diego Perotti.