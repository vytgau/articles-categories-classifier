Michaelas Phelpsas gerai išreklamuotose lenktynėse su didžiuoju baltuoju rykliu patyrė pralaimėjimą. 28 olimpinių medalių savininkas buvo priverstas pripažinti priešininko pranašumą, nors iš tikrųjų jis „rungėsi“ su kompiuterio sukurtu didžiojo baltojo ryklio atvaizdu. Rekordininkas amerikiečių sportininkas, visada tvirtinęs, kad niekad neplauks su tikru rykliu, šio mėnesio pradžioje stojo akistaton su dviem narve uždarytais gyvais rykliais Keiptaune, Pietų Afrikos Respublikoje. „Lenktynėse“ viengubą peleką užsidėjęs M. Phelpsas įveikė 100 metrų atvirame vandenyne per 38,1 sekundės, o „ryklys“ – per 36,1 sekundės. Šias lenktynes sumanęs kanalas „Discovery Channel“ perkėlė kompiuterio sugeneruotą vaizdą šalia M. Phelpso, kad atrodytų, jog jie rungiasi šalia vienas kito. Greičiausias nepadedamas žmogaus greitis yra apie 8–10 kilometrų per valandą, o didysis baltasis ryklys gali pasiekti net 40 kilometrų per valandą greitį.