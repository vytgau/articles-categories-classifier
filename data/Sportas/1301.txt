Apie tai ketvirtadienį praneša corriere.it ir kiti Italijos naujienų portalai. Žiniasklaidos duomenimis, tarp sulaikytųjų yra komandos savininkas, buvęs sporto direktorius ir vaistininkas, kaip įtariama, be receptų parūpindavęs dviratininkams draudžiamų preparatų. Pranešama, kad mėgėjų komandos prezidentas skatino sportininkus vartoti įvairų dopingą, įskaitant ištvermę didinantį eritropoetiną, augimo hormonus ir opiatus. Dopingo bylą tiriantys pareigūnai atliko daugiau kratų, iškrėsti buvo ir vieno Lukos, kurioje gyvena Rumšų šeima, advokato namai. Italijos policijos tyrimas prasidėjo, kuomet praėjusią gegužę Anapilin iškeliavo bene garsiausio Lietuvos dviratininko Raimondo Rumšo sūnus Linas, sulaukęs vos 21-erių. Tėvo pėdomis sekęs ir „Altopack Eppela“ komandai atstovavęs Lietuvos jaunimo čempionas mirties išvakarėse skundėsi dusuliu ir buvo nualpęs. Bet po apžiūros Lukos miesto ligoninėje jis buvo išleistas į namus. Praėjus pusmečiui po Europos dviračių sporto bendruomenę sukrėtusio įvykio Italijos policija atliko kratas Rumšų šeimos ir „Altopack Eppela“ vadovų namuose bei komandos būstinėje. Tyrėjai rado dešimtis pakuočių amfetamino, insulino, kepenų veiklą stimuliuojančių preparatų, vėžiu sergantiems pacientams skirtų vaistų nuo mažakraujystės, švirkštų. Praėjusį mėnesį Italijos antidopingo agentūra ketveriems metams diskvalifikavo velionio brolį, 23-ejų dviratininką Raimondą Rumšą jaunesnįjį. Jo organizme aptikta augimą skatinančio preparato GRHP-6. Primename, kad į dopingo skandalus kelis kartus buvo įsipainiojęs ir pats 46-erių R. Rumšas. Ištverme kalnuose išsiskyręs lietuvis, atstovaudamas „Lampre“ komandai, 2002 metais užėmė trečią vietą prestižinėse „Tour de France“ lenktynėse. R. Rumšas tuomet nusileido tik amerikiečiui Lance'ui Armstrongui ir ispanui Josebai Beloki. Bet po lenktynių Lietuvos dviratininką užklupo rimti nemalonumai. Prabėgus dienai nuo finišo pakylos iškilmių Eliziejaus laukuose, Prancūzijos policija sulaikė R. Rumšo žmoną Editą, kurios automobilyje aptikta įvairių medikamentų, dalis kurių priskiriami draudžiamiems preparatams. Moteris buvo areštuota ir iš kalėjimo už užstatą paleista tik po kelių mėnesių. Vėliau teismas už nelegalių medžiagų įvežimą į Prancūziją jai ir R. Rumšui skyrė po keturis mėnesius įkalinimo lygtinai. Tuomet paties R. Rumšo organizme dopingo nebuvo aptikta, bet dviratininkas įkliuvo po metų dalyvaudamas antrose pagal rangą „Giro d'Italia“ daugiadienėse lenktynėse. Dėl eritropoetino vartojimo jis buvo diskvalifikuotas metams ir į aukščiausio lygio varžybas daugiau negrįžo. R. Rumšas su žmona augina dar du jaunesnius vaikus: dukterį Rasą ir sūnų Renatą.