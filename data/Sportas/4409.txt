Gana ramiai prasidėjusiose rungtynėse kamuolį kiek ilgiau kontroliavo šeimininkai, tačiau šie ne tik kad patys nieko nesukūrė, bet dar ir padarė grubią klaidą prie savo baudos aikštelės. Mahamane Traore perėmus kamuolį, kontrataką pratęsė Matija Ljujičius, kuris įsiveržė į baudos aikštelę ir atliko idealų perdavimą Serge'ui Nyuiadzi: afrikietis savo progą išnaudojo idealiai ir išvedė Lietuvos čempionus į priekį – 1:0. Nieko nelaukę „Ludogorec“ futbolininkai bandė priremti svečius prie jų vartų, kol galiausiai atliko pirmąjį smūgį, po kurio padirbėti teko ir žalgiriečių vartininkui Armantui Vitkauskui – jis atrėmė pažeme atliktą klastingą rumuno Cosminą Moti bandymą. Ваш браузер не поддерживает iframe. 26-ą minutę šeimininkai turėjo dar vieną progą, tačiau mūsiškių laimei Lucaso Sashos smūgiuotas kamuolys skriejo šalia virpsto. Po minutės virš vartų smūgiavo ir pastarojo komandos draugas Claudiu Kešeru. Po dešimties minučių žalgiriečius spaudę „Ludogorec“ futbolininkai prie Lietuvos komandos vartų sukėlė tikrą gaisrą, tačiau jį užgesino teisėjas, skyręs varžovui pražangą prieš mūsų vartininką. Milžiniškos Bulgarijos čempionų pastangos jiems vaisių davė 41-ąją minutę, kuomet po puikiai atliktos „sienelės“ klastingą smūgį atliko ir A. Vitkauską nuginklavo Natanaelis – 1:1. Pirmąją pavojingą progą po ilgosios pertraukos sukūrė „Ludogorec“, bet puikiai sužaidė A. Vitkauskas. Tačiau netrukus žalgiriečiams vis tik teko traukti kamuolį iš savo vartų tinklo: Wandersonas iš kairiojo atakos krašto atliko perdavimą, kuris niekam nepalietus kamuolio tapo įvarčiu – 1:2. Tačiau tai nebuvo viskas. Po minutės „Žalgiris“ buvo pasiųstas į nokdauną – greitoje atakoje pasižymėjo ir C. Kešeru – 1:3. Nors įvarčio jau reikėjo žalgiriečiams, žaidimo ritmą pagavę bulgarai ir toliau kūrė pavojingas progas: vienos atakos metu jie atliko net tris smūgius, tačiau Lietuvos ekipos vartininko ir gynėjų pastangomis vartai išliko sausi. Sugniuždyti žalgiriečiai niekaip nebegalėjo susitvarkyti su įsibėgėjusiu varžovų traukiniu: atlikus idealią ataką C. Kešeru gavo kamuolį tarp trijų „Žalgirio“ gynėjų ir be didesnio vargo „sušaudė“ A. Vitkauską – 1:4. 80-ąją minutę kamuolys ir vėl įskriejo į Valdo Dambrausko auklėtinių vartus, tačiau jis nebuvo įskaitytas – teisėjas užfiksavo nuošalę. Po trijų minučių smūgį po labai ilgos pertraukos atliko ir „Žalgiris“. Tiesa, S. Blagojevičiaus smūgiuotas kamuolys skriejo aukštai virš vartų. Per likusį laiką sostinės klubo nariai vis dažniau priartėdavo prie šeimininkų baudos aikštelės, o per teisėjo pridėtą laiką pavojingą smūgį iš toli atliko Mantas Kuklys. Tiesa, įmušti saugas nesugebėjo, todėl žalgiriečiai po kelių akimirkų jau turėjo spausti rankas triumfavusiems Bulgarijos čempionams. Pralaimėjimą itin skaudžiai priėmė ne tik pajėgiausio Lietuvos klubo žaidėjai, bet ir treneris – V. Dambrauskas po finalinio teisėjo švilpuko pritūpė ant vejos ir su ašaromis akyse kurį laiką susimąstęs žiūrėjo tribūnas. Dėl nesėkmės nuoširdžiai išgyveno ir Mantas Kuklys.   Rezultatas: Razgrado „Ludogorec“ 4 – 1 Vilniaus „Žalgiris“ (pirmas mačas – 1:2, bendras rezultatas – 3:5) 15' [0 – 1] Serge Nyuiadzi 41' [1 – 1] Natanael 55' [2 – 1] Wanderson 56' [3 – 1] Claudiu Keseru 74' [4 – 1] Claudiu Keseru Statistika: Smūgiai: 19 – 6 Smūgiai į vartų plotą: 9 – 2 Smūgiai šalia vartų: 4 – 3 Blokuoti smūgiai: 6 – 1 Kampiniai: 11 – 4 Nuošalės: 3 – 1 Pražangos: 17 – 14 Geltonos kortelės: 4 – 2 Raudonos kortelės: 0 – 0 Lygiai prieš savaitę, pirmą kartą nuo 2015-ųjų aklinai užpildytame LFF stadione, žalgiriečiai laimėjo 2:1, nors po pirmojo kėlinio ir buvo atsiliekančiųjų vaidmenyje. Įvarčius sostinės ekipoje tąkart įmušė Serge'as Nyuiadzi ir Mantas Kuklys. Visgi šios persvaros išnaudoti Bulgarijoje nepavyko. Tiesa, verta pažymėti, kad išvykoje Valdas Dambrauskas negalėjo remtis savo pagrindiniu puolėju Darvydu Šernu, kuris pirmoje akistatoje užsidirbo raudoną kortelę.  Trečiajame atrankos etape „Ludogorec“ lauks dvikova su Izraelio čempionais Beer Ševos „Hapoel“ futbolininkais, kurie iš tolesnės kovos eliminavo pajėgiausią Vengrijos ekipą Budapešto „Honved“. Pirmose šių komandų rungtynėse žydai namuose šventė pergalę 2:1, o atsakomojoje akistatoje svečiuose laimėjo 3:2. Kitose atsakomose rungtynėse trečiadienį „Žilina“ (Slovakija) komanda, kuriai atstovauja 19-metis Eligijus Jankauskas, svečiuose 2:1 (1:0) įveikė „Koebenhavn“ (Danija) ekipą, tačiau nepateko į kitą etapą. E. Jankauskas liko tarp atsarginių. Pirmas rungtynes namuose „Žilina“ pralaimėjo 1:3.