Rungtynės tarp Lietuvos ir Izraelio prasidėjo abiejų komandų klaidomis ir tik po pirmų kelių nesėkmingų atakų ekipoms pavyko pelnyti pirmuosius įvarčius. Izraelis Lietuvos rinktinės į priekį nepaleido tik pirmas 5 minutes, po kurių rezultatas buvo 5:4. Vėliau puikiai vartuose sužaidė Vilius Rašimas, o puolime lietuvaičiai išnaudojo savo susikurtas progas. Pirmajame kėlinyje galingai finišavusi Lietuvos rinktinė pirmavo 17:7. Antrasis kėlinys į rungtynes intrigos jau negrąžino. Drausmingai žaidusi Lietuvos rinktinė išlaikė dviženklį pranašumą viso susitikimo metu ir varžovams priartėti neleido. Artūras Juškėnas manevravo komandos sudėtimi ir leido pasireikšti visiems savo rankininkams, o Lietuvos nacionalinė rinktinė rungtynes baigė laimėdama rezultatu 36:20. Kitose mūsų grupės rungtynėse Latvija tik po atkaklios kovos nugalėjo Gruzijos nacionalinę ekipą. Latviai tik paskutinėmis rungtynių minutėmis išsiveržė į priekį ir gruzinus įveikė rezultatu 24:21. Būtent Gruzijos nacionalinė rinktinė bus Lietuvos rinktinės varžove šeštadienio rungtynėse, o akistata su latviais laukia paskutinę varžybų dieną – sekmadienį. Lietuva: Aidenas Malašinskas 9, Lukas Juškėnas 6, Rolandas Bernatonis, Skirmantas Plėta, Mindaugas Tarcijonas, Ignas Grigas po 3. Izraelis: Niv Levy ir Omer Gery po 5, Daniel Shkalim, Omer Davda, Gil Pomeranz po 2. 