Pasirengimas varžyboms Londone kardinaliai skyrėsi nuo nuveikto darbo prieš Europos čempionatą, kur A. Palšytė peršoko 201 cm ir triumfavo rankoje spausdama auksinį medalį. „Praėjus mėnesiui ji gavo dubens traumą, todėl pasirengimas nebuvo sklandus. Keturis mėnesius ji balansavo ant galėjimo ir negalėjimo dirbti ribos, o visa jėga ėmė treniruotis tik nuo birželio 29-os dienos“, – pasakojo T. Krasauskienė. Anot jos, likusio laiko iki planetos pirmenybių buvo per mažai – su tokiu „likučiu“ jau negalima taikyti didelių krūvių, o tik palaikyti sportinę formą. „Pasirengimas, aišku, ne toks, kokio norėjosi, bet kažkoks jis buvo, – šiek tiek su kartėliu kalbėjo trenerė. – Tikėtis, kad bus labai gerai, sunku, tačiau šuoliai į aukštį yra tokia rungtis, kur nereikalinga maksimali jėga. Reikia optimalios jėgos ir galima pakankamai aukštai pašokti“. Geriausiai iš varžovių, anot Europos čempionės trenerės, atrodo M. Lasickienė. DELFI jau rašė, kad buvusi Kučina ištekėjo už lietuvių kilmės rusų sporto žurnalisto Vlado Lasicko ir, sekdama pastarojo šeimos tradicija, paėmė vyro pavardę su lietuviška moters priesaga. Dėl Rusijos lengvosios atletikos federacijos diskvalifikacijos M. Lasickienė negalėjo dalyvauti Rio de Žaneiro olimpiadoje, tačiau šįmet sulaukė IAAF žalios šviesos ir leidimo ginti planetos čempionės titulą po neutralia vėliava. Grįžo ji neįtikėtinai stipri – laimėjo net 15 varžybų iš eilės ir yra neginčijama šuolių į aukštį rungties favoritė. „Nežinau, kas turi atsitikti, kad ji nelaimėtų. Šis sezonas – pats sėkmingiausias jos gyvenime. Nuo 201 cm ji savo asmeninį rezultatą pakėlė iki 206 cm. Tai – 1 centimetras iki Rusijos ir 4 cm iki planetos rekordų. Jei pasisektų, ji gali ir pastarąjį pagerinti, nes yra tikrai labai geros sportinės formos“, – komentavo T. Krasauskienė. Ji neabejojo, kad diskvalifikacija suteikė M. Lasickienei didesnio noro varžytis, nugalėti ir pasiekti itin gerą rezultatą. Tai ir savotiška meškos paslauga A. Palšytei ir kitoms rusės konkurentėms. „Dėl antros, trečios pozicijų ir apskritai vietos finale – sunku spręsti. Daug kas iš dalyvių šį sezoną yra šokusios 196, 197, 198 cm. Kvalifikacinis normatyvas yra 194 cm. Pakankamai aukštas. Nemanau, kad 12 sportininkių gali tiek peršokti, nors prognozuoti sunku“, – kalbėjo trenerė. Pagal numatytą planą A. Palšytė pradės šokinėti nuo mažiausio –180 cm aukščio. „Psichologiškai ji kovingai nusiteikusi. Pažiūrėsime, ar vien to užteks, – svarstė T. Krasauskienė. – Gaila dėl tos traumos, buvo galima pasaulio čempionatą pasiekti esant geresnės sportinės formos ir pasiūlyti M. Lasickienei atkaklesnę konkurenciją“. A. Palšytės trenerė pripažino, kad jei jos auklėtinė šokinėtų taip, kaip žiemą, kai rezultatas sukosi apie 2 m, galima būtų tikėtis medalio ir Londone, tačiau šiuo metu Lietuvos lengvosios atletikos žvaigždė tokios geros formos nėra. Geriausius rezultatus šį sezoną iš 30 kvalifikacijos dalyvių demonstravo M. Lasickienė (206 cm), A. Palšytė (201), amerikietė Vashti Cunningham (199), olimpinė čempionė, ispanė Ruht Beitia (198) ir lenkė Kamila Licwinko (198). Pasaulio čempionatuose kol kas A. Palšytė nesugebėjo pakilti aukščiau 12-os vietos. 2013 metais Maskvoje ji buvo 12-a, o 2015 metais Pekine – 14-a.