„Esu jau pasiruošęs, – nusišypso kovotojas D. Danyla, tris mėnesius praleidęs muaitai tėvynėje Tailande. – Visas mano pasiruošimas turnyrui Kaune ten ir vyko. Į Lietuvą grįžau puikios sportinės formos“. Sunkios bei varginančios treniruotės ir galimybė parodyti save visam pasauliui viename prestižiškiausių turnyrų „Mx Muay Xtreme“ – būtent taip prabėgo trys mėnesiai Tailande. „Po pirmos savaitės treniruočių pradėjau jausti, kad mano lygis kyla iš techninės pusės, – sakė klubo „Titanas“ auklėtinis. – Tikrai jaučiuosi patobulėjęs“. D. Danylai Tailande teko darbuotis su šešiais skirtingais treneriais. „Kiekvienas treneris, kuris yra stiprus atskirose technikose, suteikė naujų žinių, – džiaugėsi kovotojas. – Pats nesu stiprus „klinče“, kiek atsilieka alkūnių ir kelių technika, bet, tiesą pasakius, man to niekada ir neprireikdavo, nes ringe visada naudojuosi savo stipriąja puse – rankų technika. Žinoma, pas tailandiečius ji yra silpnesnė, bet jie taip pat tobulėja. Tailande jau yra puikių bokso mokyklų, kurios niekuo nenusileidžia europietiškoms“. „Pagerėjusią mano techniką visi galėjo pastebėti „Mx Muay Xtreme“ turnyre, kuriame įveikiau kur kas labiau patyrusius Tailando kovotojus, – priminė D. Danyla. – Esu vienintelis lietuvis, kuris sulaukė kvietimo dalyvauti šiame aukščiausio lygio turnyre, todėl norėjau pasirodyti labai gerai. Man pavyko tai padaryti. Sugebėjau save parodyti pasauliui ir jau turiu nemažai kvietimų kovoti“. Turnyre kaunietis svorio kategorijoje iki 65 kilogramų nokautavo du priešininkus iš Tailando, tačiau pusfinalyje teisėjų sprendimu nusileido škotui Andrew Milleriui. „Dar prieš išvažiuodamas į Tailandą stebėjau šį turnyrą, o likus mėnesiui iki kelionės sužinojau, kad jame kovosiu. Motyvacijos lygis buvo labai aukštas, – prisipažino kovotojas. – Apmaudu dėl paskutinės kovos, kuri buvo lygi. Tikėjausi papildomo raundo, tačiau teisėjai jo neskyrė. Žinoma, prieš kovą su škotu turėjau šiokių tokių sveikatos problemų, geriau antibiotikus. Fizinė formą nebuvo pati geriausia, tačiau į ringą visada einu laimėti. To ėjau ir tąkart, tačiau ta diena sėkmingesnė buvo škotui. Nieko tokio“. Rugsėjo 23-ą dieną Kauno „Žalgirio“ arenoje D. Danyla surems pirštines su ispanu Francisco Valderrama. „Dabar beliko išsigydyti visas traumas, o iš techninės pusės esu pasiruošęs, – sakė kovotojas. – Detalios informacijos apie savo varžovą neturiu, bet to nesureikšminu. Tailande kovojau su labai gerais kovotojais, nemanau, kad mane dabar kas nors gali išgąsdinti ar nustebinti“. Kaunietis pabrėžė suprantantis, kad šiuo metu yra išsirikiavusi eilė kovotojų, norinčių išsiaiškinti su juo santykius ringe. „Tai yra puikiai suprantama. Juk visi nori kovoti su pačiais geriausiais, – šyptelėjo D. Danyla. – O man nėra jokio skirtumo su kuo kovoti. Esu kovojęs su labai gerai žinomais vardais muaitai pasaulyje. Lietuvoje? Yra Igoris Osininas, Ignas Barysas, Martynas Danius – pakanka ir čia gerų kovotojų. Ką aš galiu pasakyti? Kada man su jais duos kovoti, tada ir kovosiu. Man nėra skirtumo. Aš visada esu pasiruošęs“.