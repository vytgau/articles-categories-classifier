Turnyre buvo fiksuojamas ir geriausias lauko rezultatas (gross). Šioje kategorijoje vyko ypač atkakli kova. Du žaidėjai viso turnyro metu žengė koja į koją. Geriausiai, 82 smūgiais lauką sužaidė, ir kamuoliuką į duobutę įrideno Donatas Puodžiukynas. Jo artimiausias varžovas, Edvinas Ruzgas, golfo kamuoliuką smūgiavo 83 kartus. Trečiasis šioje kategorijoje liko 86 smūgiais kamuoliuką į duobutę įridenęs Arnoldas Balčiūnas. Kol profesionalūs žaidėjai varžėsi dėl nugalėtojų vardo, Europos centro golfo klube vyko ir atvirų durų diena visiems, kurie nori susipažinti su golfo žaidimu. Patyrę treneriai vedė naujokams pamokas, o paskui jie rungėsi mini turnyre. Europos centro golfo klubo vadovas Mindaugas Glinskis sako, kad šio turnyro pagrindinis tikslas buvo ne tik suteikti galimybę žaidėjams pasivaržyti, bet surengti šventę visiems, kurie aktyviai žaidžia ar dar tik pradeda domėtis golfu. „Mano nuomone, golfas yra viena iš kompetencijų, kurią įgijęs tiek vaikas, tiek jaunas ar net brandus žmogus, gali ją puikiausiai išnaudoti siekdamas savo tikslų ne tik sporte. Augantis golfo, kaip žaidimo populiarumas, rodo ir visos šalies gerovės augimą. Siekiame ir toliau laužyti mitą, kad golfas yra brangi sporto šaka. Iš tiesų golfas yra ne tik labai demokratiška, bet ir daugeliui prieinama sporto šaka“, – sako M. Glinskis. Golfo klubo, įsikūrusio geografiniame Europos centre vadovas atskleidžia, kad jų tikslas yra būti ir visų inovacijų, naujovių centru. Todėl į turnyrą atvykę žaidėjai galėjo išbandyti naujovę ir atlikti apšilimo mankštą su pilateso studijos „PiPilates“ specialiais treniruokliais reformeriais. „Siekiame, kad kiekvienas mūsų organizuotas turnyras taptų įsimintina švente. Golfo sezonas Lietuvoje yra labai trumpas, todėl mūsų tikslas, kad jis būtų kuo ryškesnis ir įdomesnis. Džiaugiamės, kad prie golfo populiarinimo prisideda ir žiniasklaidos lyderis. Tikimės, kad Lietuvoje augs ne tik mokančių žaisti golfą žmonių skaičius, bet ir užauginsime aukščiausio lygio žaidėjų“, – sako Europos centro golfo klubo vadovas. 