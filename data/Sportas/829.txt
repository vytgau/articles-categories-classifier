„Geležinis vilkas“ jau 33-iąją susitikimo sekundę po savo lyderio Edvino Boroškos įvarčio išsiveržė į priekį 1:0. Visgi persvaros vilniečiams ilgai išlaikyti nepavyko – greičiau nei po minutės Igoris Kuzminovas (2 min.) išlygino rezultatą, o dar po beveik dviejų minučių Matas Mikalauskas (3) išvedė „Baltiją“ į priekį 2:1. Kėliniui artėjant į pabaigą E. Boroška (16) pelnė 19-ąjį sezono įvartį ir vėl sugrąžino lygybę 2:2. Antrojo kėlinio pradžioje „Geležinio vilko“ žaidėjas Dangyras Rimkus sėdo ant nubaustųjų žaidėjų suolelio, o Pavelas Bykovas (25) vėl išvedė „Baltiją“ į priekį 3:2. Trečiajame kėlinyje Michailas Jevstignejevas (45) pirmą kartą Klaipėdos klubo pranašumą padidino iki dviejų įvarčių (4:2), tačiau po penkių minučių Deividas Četvertakas (50) vėl sumažino vilniečių deficitą iki minimumo – 3:4. Likus žaisti šiek tiek daugiau nei dvi minutes, „Geležinio vilko“ treneriai paprašė pertraukėlės ir vartininką pakeitė šeštuoju aikštės žaidėju. Po 36 žaidimo sekundžių jau „Baltija“ paprašė pertraukėlės ir, nors vilniečiai žaidė turėdami aikštėje vienu žaidėju daugiau, o likus žaisti 2 sekundes prasižengė klaipėdietis Simas Gorelis, tačiau „Geležiniam vilkui“ įvarčio pelnyti nepavyko ir Klaipėda šventė pergalę. „Baltijos“ vartus gynęs Maksimas Ponomarenko atrėmė 27 iš 30 varžovų metimų, tuo tarpu „Geležinio vilko“ vartus saugojęs Martinas Petiulis – 23 iš 27. Vilniečiai žaidė kur kas drausmingiau ir užsidirbo 8 baudos minutes, o klaipėdiečiai buvo nubausti 24 baudos minutėmis. Pirmosios ketvirtfinalio serijos rungtynės šeštadienį baigėsi nesunkia „Geležinio vilko“ pergale 5:1. Lemiamas tarpusavio rungtynes „Geležinis vilkas“ ir „Baltija“ žais kovo 7 dieną Klaipėdoje.