Vis dėlto atletas prisipažino akimirką sektoriuje pagalvojęs, jog yra pajėgus įveikti 18 metrų ribą ir pasivaržyti su Kroatijos atstovu Velimiru Sandoru, iškovojusiu bronzos medalį. „Kai pamačiau, kad kroatas numetė diską ne daugiau 18 metrų, turėjau dar tris bandymus. Gal šiek tiek per daug patikėjau, kad galiu numesti 18 metrų. Ir atlikau blogesnius metimus. Bet iš esmės tai manau, kad padariau, ką galėjau šiai dienai. Per varžybas parodai, ką geriausio esi pasiruošęs. Na, gal šiek tiek ir yra to kartėlio, bet viską atperka tai, kad pasiektas rezultatas yra geras, pagerintas asmeninis rezultatas“, – sakė K. Skučas. Nors metais po olimpinių žaidynių sportininkai įprastai nedemonstruoja geriausių rezultatų, tačiau disko metimo pasaulio čempionu tapęs brazilas Andre Rocha pagerino planetos rekordą – numetė diską net 23 metrus 80 centimetrų. Anot K. Skučo, konkurencija sektoriuje tapo dar didesnė. „Kai kurie sportininkai diską numetė geriau, kai kurie – blogiau. Bet žiūrint į bendrą vaizdą, rezultatai gana aukšti. Vien tai, kad pagerintas pasaulio rekordas, parodo, kad lygis aukštas. Konkurencija buvo tikrai didelė, rezultatai ne maži. Gal viskas tik įsibėgėja ir bus viskas tik geriau ir geriau iki kitų parolimpinių žaidynių. Jokio atsipalaidavimo nesijautė“, – pasakojo K. Skučas. Disko metimo finale kovoję atletai sektoriuje praleido net 3,5 valandos. Anot K. Skučo, ilgas laukimas ir kaitri saulė gerokai išvargino dalyvius. „Iš tikrųjų nuovargis jaučiasi. Aišku, po varžybų įtampos jau nėra. Bet ilgokai mes ten sėdėjome. Tikėjausi, kad varžybos užtruks apie porą valandų, bet vyko daug ilgiau. Dalyviai vežimėliuose, todėl užtrunka, kol pritvirtina metimo stovus. Dėl to viskas užtruko gana ilgai“, – sakė K. Skučas.  