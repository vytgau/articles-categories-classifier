Kovo 17 dieną „Siemens“ arenoje jis surems pirštines su puikiai lietuviams pažįstamu brazilu Rodrigo Mineiro. Savo kovingumu pastarasis spėjo pasižymėti net tik ringe – kovotojas mėgsta skambias frazes ir nebijo garsiai reikšti savo nuomonės apie savo varžovus. „Jis yra skandalų ir išsišokimų meistras, – šyptelėjo H. Vikšraitis, tik sužinojęs savo būsimą varžovą. – Gerai, tegul atvažiuoja. Esu nusiteikęs kovoti. Ginsiu Lietuvos sienas“. H. Vikšraitis priminė, kad brazilas yra ganėtinai universalus – Lietuvoje jis yra kovojęs prieš Vitoldą Jagelo pagal MMA taisykles, o K-1 ringe išbandė savo jėgas su perspektyviuoju kauniečiu Mindaugu Narausku. „Niekada nebūna lengva kovoti su nestandartiniu kovotoju. Tenka palikti savo komforto zoną, – komentavo H. Vikšraitis. – Tikiu, kad ir šįkart nebus lengva. Svarbiausia nesinervinti ir nenorėti visko baigti vienu smūgiu. To išmokau po kovos su „guminiu“ Shonzinyo Abena. Tada perdegiau. Džiaugiuosi, kad tuomet susitvarkiau ir varžovą įveikiau. Šįkart į ringą žengsiu išmokęs pamokas“. Pats R. Mineiro teigė besidžiaugiantis, kad Vilniuje teks susikauti su vienu pajėgiausių Lietuvos kovotoju. „Tačiau nemanau, kad turėsiu didelių problemų. Tikiu, kad galėsiu lengvai jį nokautuoti. Henrikas yra aukštas „bičas“ – su tokiais visada yra paprasčiau. Žinau, ką turėsiu daryti ringe, – pasitikėjimu savimi tryško brazilas. – Jis yra geras kovotojas, tačiau visas jo paslaptis jau žinau. Bus graži kova, patikėkite“. Išgirdęs brazilo žodžius apie nokautą, H. Vikšraitis tik šyptelėjo: „Sėkmės jam“. 