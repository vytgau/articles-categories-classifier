Čempionate dalyvavo sportininkai iš 12 pasaulio šalių. U19 jaunuolių amžiaus grupėje be Trakų sportininkų iš viso varžėsi 15 komandų, kurios buvo suskirstytos į du pogrupius. Trakų komanda, sužaidusi pogrupio varžybas, buvo pirma ir tik vienerias rungtynes sužaidė lygiosiomis su Lenkijos devyniolikmečiais. Visose kitose dvikovose Trakų jaunuoliai skynė pergales ir įveikė visus priešininkus. Savo jėgomis ir ištverme jie buvo pranašesni už Didžiosios Britanijos, Šveicarijos, Airijos, Čekijos ir Ispanijos sportininkus ir taip pat laimėjo rungtynes prieš Lietuvai čempionate atstovavusią komandą – Alytaus SRC. Vėliau jaunieji Trakų žaidėjai savo jėgas išbandė varžydamiesi su pogrupių komandomis auksinėje lygoje – pogrupiuose užėmusiomis pirmas–ketvirtas vietas. Tai buvo trakiečių sportininkų komandos kelias į pusfinalio rungtynes, kuriose jie nugalėjo Airijos pirmą rinktinę rezultatu 4:2. Po šios pergalės mūsiškiai žengė į finalą. Finalo rungtynės Trakų komanda susitiko su Lenkijos rinktine. Tik vieno taško persvara pergalę šventė lenkai, o rungtynės baigėsi rezultatu 3:4. Nors iki aukso trakiečiams pritrūko tik vieno žingsnelio, tačiau sportininkų rezultatyvumas šiame čempionate buvo geriausias. U19 amžiaus grupės Auksinės lygos turnyro lentelėje Trakų sportininkai buvo pirma – surinko daugiausiai taškų (19), pelnė daugiausiai įvarčių (42), o praleido jų mažiausiai (22). Tarptautinės baidarių ir kanojų irklavimo federacijos (ICF) surengtas turnyras Belfaste buvo, tarsi, įžanga į oficialius Europos ir pasaulio jaunių čempionatus, vyksiančius nuo 2019 metų. Tarptautiniame jaunių kanupolo čempionate Lietuvai atstovavo ir sidabro medalius iškovojo: Mantas Kancleris, Lukas Kudaba, Justinas Gerdvilis, Lukašas Stachovskis, Karolis Tuska ir Arnas Rosinas. Sportininkus į pergales vedė trenerė Rasa Kudabienė. Tarptautinėse varžybose taip pat teisėjavo lietuviai Šarūnas Kudaba ir Vidmantas Karpičius. Trakiečių ilga ir vingiuota kelionė namo, aplankant ne vieną Europos miestą, dar ilgam išliks jų prisiminimuose dėl netikėto kuriozo su viena skrydžių bendrove. Tikėtina, kad Lietuvoje jie pasirodys ketvirtadienį naktį, įveikę paskutinę kelionės atkarpą autobusiuku iš Varšuvos į Trakus. *** Kanupolą žaidžia dvi komandos po penkis žaidėjus kiekvienoje, ramiame (netekančiame) vandenyje, dažnai baseine įrengtoje 23-35 metrų dydžio aikštelėje. Stengiamasi įmesti vandensvydžio kamuolį į 1,5 m ilgio ir 1 metro aukščio vartus, iškeltus virš vandens 2 metrų aukštyje aikštelės galuose. Žaidime sujungti vandensvydžio, krepšinio ir baidarių irklavimo elementai. Irkluotojai naudoja trumpas 3 metrų, manevringus vienviečius kajakus, irkluoja dviejų menčių irklais, dėl saugumo dėvi šalmus su veido apsauga ir gelbėjimo liemenes. Žaidimas, kuris tęsiasi du kėlinius po 10 minučių, reikalauja sportininkų ištvermės, greičio, reakcijos, koordinacijos vikrumo ir kitų tik šiam žaidimui reikalingų įgūdžių.