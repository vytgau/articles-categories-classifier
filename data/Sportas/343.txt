Mūsų šalies komandai du įvarčius pelnė Timonas Mažulis, po vieną - Nikodemas Numavičius, Lukas Washco, Karolis Krasilnikovas, Egidijus Binkulis ir Martynas Grinius. Keturias pergales iš penkių galimų iškovoję lietuviai užsitikrino turnyro medalius, tačiau galutinė jų užimta vieta paaiškės pasibaigus visiems šeštadienio mačams. Turnyro nugalėtoja pelnys kelialapį į I diviziono B grupę.   Ar Lietuvos ledo ritulininkai pakils į pirmą vietą ir iškovos auksą, sprendėsi Didžiosios Britanijos ir Korėjos rungtynėse. Aktyviai lietuvių palaikomi korėjiečiai atsilikinėjo 0:3, tačiau sugebėjo atsitiesti bei trečią kėlinį komandos pasitiko esant lygiam rezultatui 3:3. Deja, tačiau žaisdami daugumoje korėjiečiai į greitą ataką paleido Didžiosios Britanijos lyderį Liamą Kirką, kuris nuginklavo Korėjos rinktinės vartininką bei sugrąžino britams minimalų pranašumą - 4:3. Nors rungtynių pabaigoje korėjiečiai dar kurį laiką žaidė penkiese prieš tris ir susikūrė puikių progų pelnyti įvartį, tačiau to jiems padaryti nepavyko ir lietuvių nusivylimui pergalę rezultatu 4:3 šventė britai. Lietuvos rinktinės vieta paaiškėjo tik po paskutinių Lenkijos ir Estijos rungtynių. Jose Estijos ledo ritulininkai pateikė sensaciją ir per pagrindinį rungtynių laiką sužaidė lygiosiomis 3:3 (0:1, 2:2, 1:0) su šeimininke Lenkija, ir, nors nusileido jai per pratęsimą (3:4), tai padovanojo lietuviams sidabro medalius! Praėjusiais metais iš IB diviziono iškritę lenkai pergalės prieš estus atveju būtų sugrįžę į aukštesnį divizioną bei iškovoję aukso medalius, o mūsiškiai būtų tenkinęsi bronziniais apdovanojimais. Primename, kad Lietuvos rinktinė prieš tai dvejus metus buvo iškovojusi bronzos medalius, o šiemet buvo per vieną įvartį nuo aukso.