34-erių kaunietė savo ryškiausias pergales pasiekė „Laser Radial“ jachtų klasėje. Prieš metus Rio de Žaneiro olimpinėse žaidynėse ji buvo Lietuvos delegacijos vėliavnešė. Tuomet ilgametė trenerio Lino Eidukevičiaus auklėtinė užėmė septintą vietą. Dar didesnio pripažinimo per karjerą sulaukė dešimčia metų vyresnis jos vyras R. Scheidtas. Dukart olimpinis čempionas, dusyk olimpinis vicečempionas ir net 12 kartų planetos čempionas per Rio de Žaneiro žaidynių atidarymo ceremoniją „Maracana“ stadione viso pasaulio akivaizdoje davė sportininkų priesaiką. „Myliu šį sportą, tačiau nemanau, kad dar kartą galėčiau siekti tų pačių tikslų. Nuo šiandien aš ir Robertas nebesieksime olimpinių aukštumų“, – pakomentavo G. Scheidt. 2008 metais susituokusi pora augina du sūnus.  