Reginį tiesiogiai transliuos LRT televizija. Laukiamiausias žirginio sporto aistruolių čempionatas šiemet ketina viršyti visus ankstesnius lūkesčius. Planuojama, jog startuojančių duetų skaičius kiekvieną varžybų dieną pasieks 200, o didžiausias dalyvių skaičius yra prognozuojamas jaunučių (iki 16-os metų) ir jaunių (iki 18-os metų) grupių tarpe. Čempionato dalyvių gretose žiūrovai galės išvysti žymius konkūrų duetus, kurie skina apdovanojimus tarptautinėse varžybose visoje Europoje. Organizatoriai atskleidžia, jog neretai sportininkų susidomėjimą varžybomis sukelia ir maršrutų dizaineriai, kurie tampa papildoma priežastimi dalyvauti čempionatuose. Lietuvos atviro konkūrų čempionato maršrutais rūpinsis Europoje pripažintas dizaineris Symonas Tarantas. „Išties profesionalus maršrutų dizaineris yra tas asmuo, kuris įvertinęs raitelių pajėgumus skirtingose įskaitose, sukuria jų galimybes atitinkantį kliūčių ruožą. Priešingai nei mėgėjai, jie apskaičiuoja ir nustato „švarių“ šuolių tikimybes procentais“, – teigia čempionato organizatorius Kristupas Petraitis. Nors užsienio šalių atstovams yra sudarytos sąlygos dalyvauti Lietuvos čempionate, varžybų organizatoriai pabrėžia, jog jie negali pretenduoti į atskirų įskaitų čempionų titulus. Svečiai gali rungtis tik dėl rėmėjų įsteigto prizų fondo, kaip tai reglamentuoja varžybų taisyklės. Čempionatas bus sudarytas iš 14-os rungčių ir 7-ių įskaitų. Anot K. Petraičio, Lietuvoje pastebimai ryškėja vieno brangiausių sporto pasaulyje – jojimo tendencija. Per pastaruosius dešimtmečius jojimo varžybos susilaukia vis didesnio auditorijos dėmesio. Žymūs šalies verslininkai ir žirginio sporto aistruoliai, remdamiesi užsienio šalių praktika, investuoja į jodinėjimui skirtus kompleksus, organizuoja tarptautinius čempionatus, kuriuose savo šalį gali atstovauti įvairaus amžiaus grupių raiteliai.