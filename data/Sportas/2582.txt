„Vaiduoklis Kasparas“ šiose rungtynėse atliko rezultatyvų perdavimą Aurimui Gaidauskui bei užsidirbo dvi baudos minutes. Nors D. Kasparaičiui jau 45-eri, tačiau jis vis dar myli ledo ritulį ir neketina jo paleisti. D. Kasparaitis tik pirmadienį atskrido iš Jungtinių Amerikos Valstijų, todėl ant ledo lietuvis pasirodė nesitreniravęs ir net nespėjęs deramai pailsėti. Visgi D. Kasparaitis patikino, kad iki kitų rungtynių, kuriose jis jau rungtyniaus su Lietuvos rinktinės marškinėliais „CROWNS Baltijos iššūkio taurėje“, spės atsigauti ir parodyti geresnį žaidimą. „Pirmą kartą žaidžiu už „Energiją“, todėl šios rungtynės buvo išskirtinės. Taip pat girdėjau, kad „Kaunas Hockey“ nei vienų rungtynių nebuvo pralaimėjęs, todėl buvo intriga. Žaisti savo mylimame mieste, kuriame gimiau ir užaugau bei laimėti yra labai malonu“, – po rungtynių sakė D. Kasparaitis. D. Kasparaitis taip pat liko sužavėtas ir „Energijos“ sukurta švente, kurios pasižiūrėti atėjo apie du tūkstančiai sirgalių: „Labai gera šventė, malonu grįžti namo ir pamatyti, kad „Energijos“ susirinko palaikyti tiek daug žmonių“. Kartu su D. Kasparaičiu į Lietuvą atvyko ir dar vienas NHL lygoje rungtyniavęs lietuvis Dainius Zubrus, kuris iš tribūnų stebėjo savo gimtojo miesto komandos pergalę. Pasak D. Kasparaičio, didelė tikimybė, kad D. Zubrus spės pasiruošti ir atvyks kartu su juo rungtyniauti už Lietuvos rinktinę pasaulio čempionate Kaune. „Aš jau pasiruošęs, o jis dar ne (šypsosi). Mes abu kartu čiuožiame Amerikoje ir manau, kad jis iki balandžio mėnesio pasaulio čempionato Kaune bus pasiruošęs“, – sakė D. Kasparaitis.  