Kaip skelbiama Lietuvos ledo ritulio federacijos pranešime, IIHF marketingo vadovas Christianas Hoefsteteris, „Infront“ kompanijos, besirūpinančios IIHF renginių transliacijomis ir reklama, vienas vadovų Jevgenijus Prochorovas bei dar trijų asmenų delegacija apžiūrėjo „Žalgirio“ areną, įvertino jos galimybes rengti ledo ritulio čempionatą. Svečiai buvo supažindinti su arenos galimybėmis, sąlygomis. „Pamatę „Žalgirio“ arenos galimybes ir dydį, svečiai neslėpė susižavėjimo. Lietuvos pasiruošimas pasaulio čempionatui, arenos tinkamumas tokiam renginiui, dydis ir sąlygos komandoms, žiūrovams ir renginio svečiams įvertinti puikiai. Didesnių pastabų nesulaukėm, aptarėm darbinius klausimus ir tęsiame pasiruošimą pasaulio čempionatui Kaune“, - apie vizitą pasakojo čempionato organizacinio komiteto vadovas Remigijus Valickas. Vizito metu patikrinti ir „Europa Royale Kaunas“ bei „Park Inn Kaunas“ viešbučiai. Jie įvertinti gerai. Abiejuose viešbučiuose gyvens čempionato dalyviai ir oficialūs delegatai. 2018 metų ledo ritulio fiestoje Kauno „Žalgirio“ arenoje tilps net 13,5 tūkst. žiūrovų, o didžiausioje kada nors Lietuvoje buvusioje ledo arenoje sporto bendruomenė tikisi pamatyti visų laikų geriausią Lietuvos ledo ritulio rinktinę. Užsibrėžto tikslo link atstovauti Lietuvai pasaulio čempionate sėkmingai artėja Darius Kasparaitis, pažadą ruoštis čempionatui davė Dainius Zubrus. Pasaulio čempionate Kaune kartu su Lietuvos rinktine dėl teisės žaisti I diviziono A grupėje kovos Ukrainos, Japonijos, Estijos, Kroatijos ir Olandijos rinktinės.