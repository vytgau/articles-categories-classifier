Apie tarpsezonį ir būsimąjį sezoną – klubo direktorius Virmantas Lemežis. – Kaip komandai atsilieps A. Klimavičiaus ir A. Byčenoko netektys? Ar gali būti, kad tų netekčių bus dar daugiau? – Žaidėjų kaita klubuose yra natūralus procesas. Kasmet su tuo susiduriame tiek mes, tiek visi kiti. Kol kas naujų sutarčių nepasirašėme, tačiau artimiausiu metu planuojame tai padaryti. Natūralu, kad labiausiai ieškome žaidėjų į minėtų žaidėjų pozicijas. Ar bus daugiau netekčių? Visaip gali būti. - Šiemet čempionatas startuos savaite anksčiau. Ar dėl to paruošime bus daug korekcijų? – Kažkiek bus, bet jos nebus esminės. Apie tai, kad čempionatas ankstinamas, mes buvome informuoti gana seniai. Todėl ir pasirengimo grafikas suderintas taip, kad viską spėtumėm laiku. Ta viena savaitė tikrai neturės jokios įtakos. – Visas pasiruošimas vyks Lietuvoje? – Yra numatyta ir treniruočių stovykla Baltarusijoje. Tačiau didžiąja dalimi pasiruošimas vyks Vilniuje. – Ir pernai, ir užpernai sezonas „Trakams“ prasidėdavo Supertaurės rungtynėmis. Labai apmaudu, kad šiemet tokia teisė neiškovota? – Nevadinčiau to apmaudu. Labiau linkčiau į pasvarstymus, kodėl mūsų ten nėra? Pasakysiu taip, mūsų klubui kiekvienos rungtynės dėl trofėjaus yra svarbios. Todėl verčiau ne savęs gailėsime, o padarysime viską, kad kitąmet kovotumėm dėl supertaurės. – Grįžkim trumpam į praėjusius metus. Kokie dalykai pernai „Trakams“ sutrukdė geriau pasirodyti šalies čempionate? – Klube mes išvadas padarėme. Tikimės, kad tos įžvalgos teisingos, nes tai leis mums augti ir tobulėti. Ir kiekvienam atskirai, ir kaip klubui. – Pridursiu labai sunkią sezono pradžią. Radote receptą, kad tai nepasikartotų? – Sezono pradžia gali būti bet kokia, svarbu – galutinis rezultatas. Turiu omeny, tiek Lietuvos čempionatą, tiek pasirodymą Europos lygoje. – Kokie tikslai komandai bus keliami šį sezoną? – Kaip visada – patys aukščiausi. Nieko naujo šiuo klausimu nepasakysiu. – Kaip vertinate dalyką, kad šiemet Euopos taurės turnyrą „Trakai“ pradės nuo nulinio etapo: tai pliusas ar minusas? Turiu omeny, Diniaro Bilialetdinovo žodžius, kad „tai reiškia, jog žaisime ilgiau“. – Jei bus pergalės – vertinsiu teigiamai, jei pralaimėjimai – neigiamai. Nuliniame etape nėra garsių vardų, todėl esame įpareigoti žaisti gerai. – Kokia situacija dėl paties Diniaro? Liks, neliks? – Šiandien jis vis dar „Trakų“ klubo narys. Visi norime, kad taip ir išliktų. Tačiau galutinai į šį klausimą galėsiu atsakyti tik po kelių savaičių.