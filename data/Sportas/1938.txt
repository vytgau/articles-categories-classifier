Nuo 2013 metų pradžios Liverpulyje rungtyniaujantis ir per 98 mačus 48 įvarčius pelnęs D. Sturridge‘as pareiškė norą persikelti į juo besidominčią „Southampton“ ekipą. Vis dėlto 28-erių sportininkas supranta, kad dabartinė komanda nenorės lengvai jo paleisti. Pasak pranešimų, „Liverpool“ neketina leistis į derybas dėl puolėjo nuomos. Išnuomuotas bus nebent kitas atakuojantis žaidėjas Danny Ingsas, o už D. Sturridge‘ą galimai bus prašoma 25 mln. eurų. Be „Southampton“ atletu domisi „Valencia“, „Sevilla“ ir „Newcastle“. Pastaraisiais metais dažnai traumų kamuotas D. Sturridge‘as net ir būdamas sveikas nebepatenka į pagrindinę „Liverpool“ sudėtį, nes beveik nekeičiamas yra Roberto Firmino. Tokia situacija verčia puolėją dairytis į „Southampton“ klubą, kuris prarado Charlie Austiną ir ketina parduoti Manolo Gabbiadini. Priešinga kryptimi – iš Sautamptono į Liverpulį patrauks pirmosios ekipos gynėjas Virgilas van Dijkas, už kurį buvo nepagailėta rekordinių 75 mln. svarų. Tokią įspūdingą sumą pakloję „Liverpool“ vadovai tikisi, jog „Southampton“ taip pat bus pasiruošę dėl norimo žaidėjo atverti piniginę. Anot anglų žiniasklaidos, antruoju „Liverpool“ pirkiniu žiemos perėjimų lange gali tapti šalies rinktinės vartininkas Jackas Butlandas. Skelbiama, jog 30 mln. svarų vertinamas futbolininkas dėl Mersisaido ekipos atmestų ir Londono „Chelsea“ pasiūlymą. Spėjama, kad išlaudauti šią žiemą linkusi „Liverpool“ komanda tokios sumos gali nepagailėti, o šis išlaidavimas yra siejamas su tuo, kad jau netrukus už maždaug 150 mln. eurų į „Barceloną“ persikelti gali Philippe‘as Coutinho. Vis dėlto „Liverpool“ vyriausiasis treneris Jurgenas Kloppas neigia tokias kalbas ir tikina, kad brazilas komandos nepaliks: „Mes galime įsigyti gerus žaidėjus ir dėl to neprivalome ko nors parduoti“. Po 20 turų Anglijos „Premier“ lygoje „Liverpool“ su 38 taškais užima ketvirtąją vietą. UEFA Čempionų lygos turnyro aštuntfinalyje ekipos laukia „Porto“ barjeras.