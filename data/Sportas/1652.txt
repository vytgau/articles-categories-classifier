Trečiadienį ryte B. Vanagas savo paskyroje feisbuke pakomentavo teisėjų sprendimą – panašu, kad galutinės informacijos dar reikės palaukti. „Komentaras dėl 1 h baudos: Yra nemažai protestų dėl keletos „way point“ (kelio punktų), kurie, dalyvių manymu, buvo klaidingai nurodyti kelio knygoje. Sprendimas dėl jų, šiuo metu, perkeltas į šį vakarą. Panašu, kad teisėjai turi nemažą iššūkį, nes atsakymas pradžioje buvo žadėtas antradienį 23 val. Po to pavėlintas valandai, iki vidurnakčio. Dabar perkeltas trečiadienio vakarui, vietos laiku“, – rašo B. Vanagas. Sėkmingai įveikęs pirmąją greičio ruožo dalį trečiadienį B. Vanagas džiaugėsi, jog automobilis veikia puikiai ir 14 vieta tarp 54 finišą vis dar bandančių pasiekti pilotų yra komfortabili ekipažo tempui: „Pirma greičio ruožo dalis buvo apie 240 kilometrų. Iš ties, buvo nemažai išdžiūvusių upių vagų, labai daug klampaus smėlio ir tokių pakankamai nemažų kopų. Iš esmės praėjo pakankamai neblogai, buvom vieną kartą užklimpę, plius vieną kartą keitėmės ratą“. „Antroji greičio ruožo dalis buvo apie 130 kilometrų. Iš tiesų, pirmąją dalį važiavome labai tiksliai, viskas buvo neblogai, likus 75 kilometrams iki finišo pasigirdo priekyje garsas. Sustojom greitai pasižiūrėti, pasirodo kad plyšo priekinio pusašio guma. Rizikavome važiuoti iki pabaigos. Likus iki finišo penkiolikai kilometrų, dabar su Sebu pasitariau, jis pataisė mane truputėlį, anksčiau galvojau, kad aštuoniems kilometrams likus, išgirdome garsą gale, sustoję pamatėme, jog atplyšusi galinė svirtis ir realiai turime tik tris ratus automobilio, tai rizikavome važiuoti į finišą ir štai mes čia“, – apie laimingą istorijos pabaigą pasakoja B. Vanagas. Finiše apžiūrėjus automobilį atidžiau, rasta ties tvirtinimo tašku nulūžusi apatinė svirtis. Toks gedimas itin iškreipė galinį ratą, o jam kliūnant už reljefo, lūžo ir amortizatoriaus tvirtinimas, bei viršutinės svirties varžtai, palikdami automobilį šlubčioti. Greitai priimtas rizikingas sprendimas atsipirko. Jo rezultatas – pirmas Benedikto finišas ant trijų ratų ir aiškus pareiškimas, jog šiemet „General Financing team Pitlane“ Kordobos miesto arką pasieks bet kokia kaina, rašoma komandos pranešime. Dešimtojo greičio ruožo finišas buvo šalia Beleno miestelio bivako, tad automobilis netrukus perduotas technikams, kurie turi sunkią naktį, bandydami automobilį tikrąja to žodžio prasme pastatyti ant visų ratų. Apžiūrėję apgadintus mazgus, komandos mechanikai spėja, jog svirtis galėjo įtrūkti bet kada dienos metu, bet dėl minkštesnio reljefo laikytis iki pat greičio ruožo finišo, kur lūžo galutinai.  Pernai, panašiu metodu finišavęs Nasseras Al Attiyah savo pasirodymą turėjo baigti dėl per didelės žalos automobilio rėminei konstrukcijai – Benediktui ir Sebastianui šiuo atveju vėlgi pasisekė dėl minkštos dangos, dengusios kelią, kuriuo automobilis turėjo paršliaužti.