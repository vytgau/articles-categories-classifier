Jau 6 minutę „Stumbras“ džiaugėsi pirmuoju įvarčiu. Nasro Boucharebas dešiniame krašte pergudravo kelis varžovus ir atliko perdavimą į baudos aikštelę Lucasui Villelai, kuriam beliko tik pataikyti į vartus – 1:0. Po praleisto įvarčio „Jonavos“ komanda nesutriko ir ėmė dažniau atakuoti. Tačiau jų išpuoliams stigo tikslumo ir aštresnių perdavimų. O 23 minutę pirmo įvarčio autorius L. Villela rezultatyviu perdavimu atsidėkojo jam įmušti padėjusiam N. Boucharebui. Pastarasis smūgiavo nestipriai, tačiau ne itin sėkmingai sužaidė jonaviečių vartininkas Guilherme Cioletti. Jis lietė N. Boucharebo smūgiuotą kamuolį, bet šis vistiek kirto vartų liniją. Dar po 10 minučių kauniečiai paklojo tvirtus pergalės pamatus. Vartininkas Rodrigo Josviaki staigiai įžaidė kamuolį, jį priėmęs Kgaogelo Sekgota tuoj pat asistavo N. Boucharebui ir vartininką suklaidinęs „Stumbro“ prancūzas netrukus pelnė antrą savo įvartį – 3:0. Po pertraukos jonaviečiai aktyviai metėsi į puolimą, bet paliko apnuogintą užnugarį ir galimybes varžovams pavojingai kontratakuoti. Vieno išpuolio metu L. Villela pataikė į virpstą, o Fabio Lopesas – į skersinį. 59 minutę kamuolys baudos aikštelėje atšoko F. Lopesui ir portugalas šį kartą neprašovė – 4:0. Šis epizodas galutinai palaužė „Jonavos“ futbolininkų motyvaciją. „Stumbras“ nesunkiai išlaikė solidų pranašumą ir iškovojo antrą pergalę iš eilės. 