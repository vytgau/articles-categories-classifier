S. Darcis mėgsta žaisti nepatogų žaidimą priešininkui, puikiai juda ir mato aikštę. Šie trys dalykai nėra lengvi bet kuriam varžovui. Jei R. Berankis žais greitai ir agresyviai, o jo pataikymo procentas bus aukštas, progų įveiktiS. Darcį jis tikrai turi. „Abejonių neturiu, kad belgas su R. Berankiu žais įvairų žaidimą. Lietuvis turės rungtis prieš aukštos klasės veterano tenisą: užtikrintai „laikyti“ savo padavimą ir nesivelti į belgo žaidimą“, – teigia „Vilniaus teniso akademijos“ treneris Vadimas Pinko. Pasak trenerio, lietuviui reikia stengtis belgui duoti kuo mažiau laiko apmąstymams ir žaisti kuo aštriau, o tai R. Berankis puikiai geba daryti ant žolės. Lažybų bendrovės „Betsafe“ duomenimis, S. Darcio tikimybė laimėti prieš R. Berankį vertinama 65 proc. S. Darcis stabiliai laimi „Challenger“ lygio turnyrus ant bet kuriuos dangos. „Tenisininkas gali prieš bet kurį TOP-10 atstovą taikyti labai nepatogų varžovui žaidimą ir patampyti nemažai nervų tiek priešininkui, tiek jo gerbėjams“, – teigia V. Pinko. 59-a pasaulio raketė S. Darcis pastaruoju metu patyrė tris nesėkmes pirmuose varžybų turuose. „Trys turnyrai ir trys pralaimėti pirmi mačai. Aleksandras Dolgopolovas, Tomašas Berdychas ir Denisas Istominas parklupdė belgą, todėl reikia tikėtis, kad ketvirtas pralaimėjimas iš eilės bus R. Berankio dėka“, – teigia V. Pinko. Prieš Vimbldono turnyrą – mažiausiai laiko pasiruošti Vimbldonas yra vienintelis iš keturių „Didžiojo kirčio“ („Grand Slam“) serijos turnyrų, kuriam tenisininkai pasiruošti turi mažiausiai laiko. „Tik kiek daugiau nei mėnuo ir keli turnyrai, kai tenisininkai privalo ne tik fiziškai atsitiesti po ilgų varžybų ant grunto dangos, bet ir greitai persiorientuoti tinkamam žaidimui ant žolės“, – teigė V. Pinko. Pasak jo, tai yra viena pagrindinių priežasčių, kodėl būtent Vimbldono turnyras gali pateikti staigmenų ir šiais metais. Anot lažybininkų, didžiausią tikimybę laimėti Vimbldono turnyre turi Roger Federeris (36 proc.). Jis gerokai atitrūkęs nuo kitų turnyro favoritų. Andy Murray tikimybė laimėti yra 23 proc., Rafaelio Nadalio – 21 proc, o Novako Djokovičiaus – 18 proc. Pasak trenerio, vien tik koncentruotis į turnyro favoritus nereikėtų. Kiekvienais metais būtent Vimbldono turnyras pateikia staigmenų. „Manau, kad iš visų keturių „Didžiojo kirčio“ turnyrų būtent Londone mažiau garsesni žaidėjai turi daugiau šansų“, – teigė V. Pinko. Tarp galimų naujų turnyro sensacijų, pasak trenerio, gali būti Aleksandras Zverevas iš Vokietijos. „Taip pat nereikia pamiršti, kad Vimbldono teniso turnyre dalyvauja Milošas Raoničius, Davidas Goffinas, Grigoras Dimitrovas ar Dominicas Thiemas, kurie yra ne kartą įveikę dažniausiai favoritais laikomus tenisininkus“, – sakė V. Pinko. V. Pinko neabejoja, kad teniso gerbėjai laukia R. Federerio ir R. Nadalio finalo dvikovos. „R. Federeris praleido ir nežaidė sezono ant grunto, kad galėtų pataupyti jėgas likusiems metams. O R. Nadalis, nors ir be vargo laimėjo Paryžiuje, nežaidė nei vieno turnyro ant žolės iki Londono, sakydamas, kad jam ant žolės skauda kelius“, – dalijasi įžvalgomis treneris. Praėjusiais metais Vimbldono vyrų turnyrą laimėjo A. Murray. Vienas iš keturių „Didžiojo kirčio“ serijos teniso turnyrų Vimbldone vyks liepos 3–16 dienomis. Šis turnyras laikomas seniausiu ir prestižiškiausiu teniso turnyru pasaulyje.