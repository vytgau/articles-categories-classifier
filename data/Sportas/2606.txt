Smūgis. Pasikeitus „Žalgirio“ treneriams, komandos kapitonas Egdijus Vaitkūnas tvirtino, kad šis sukrėtimas padėjo žaidėjams susikaupti ir pagerino vidinį klimatą. Jam antrinęs Diego Oyarzunas kalbėjo apie išaugusį žaidėjų pasitikėjimą. Tačiau šias kalbas niekais pavertė „Jonavos“ futbolininkai, sudavę žalgiriečiams skaudų smūgį jų tvirtovėje LFF stadione – 4:2. Nutrūko. Rugpjūčio 9-oji virto atskaitos tašku „Sūduvos“ komandai. Tą vakarą lygiosiomis 1:1 sužaidę su „Žalgiriu“, marijampoliečiai netrukus pradėjo įspūdingą 11 pergalių žygį. Per jį „Sūduva“, suprantama, surinko 33 taškus ir įplieskė didžiulį intrigos laužą. Sūduviečių seriją nutraukė tik „Trakai“, šeštadienį 1:0 triumfavę prieš juos LFF stadione. Tačiau ši nesėkmė „Sūduvos“ šansų kovoti dėl čempionų titulo nė kiek nesumenkino. Ramybė. Nors ir pralaimėjo, marijampoliečių treneris Vladimiras Čeburinas savaitgalį išliko ramus. Jis neturėjo priekaištų auklėtinių nusiteikimui bei ryžtui ir apgailestavo, kad nepavyko pramušti tankios oponentų gynybos. V. Čeburinas taip pat patikino, kad po šios nesėkmės komandoje nėra jokių nerimo ženklų - likusias dvejas A lygos rungtynes „Sūduva“ žais namie, tad išlieka pati savo likimo šeimininke. Komanda. Trakiškių treneris Olegas Vasilenka visuomet kartoja, kad drauge laimi ir pralaimi komanda, o atskirų žaidėjų jis neišskiria. Ir šeštadienį rusas akcentavo komandinį žaidimą, gyręs auklėtinius už tai, kad jie per kelias dienas perprato žaidimo schemas, kuriose aiškinti gynybos ypatumai nuo didžiausio „Sūduvos“ ginklo – standartinių padėčių. „Štai todėl tai yra komandinė pergalė“, – teigė O. Vasilenka. Tikslas. Ilgai strigusi, „Jonavos“ komanda dabar mėgaujasi futbolu. Vieną įvartį į „Žalgirio“ vartus įmušęs saugas Klaudijus Upstas prieš rungtynes tikino, kad tikslas yra užimti 4 vietą, net jei ji nesuteikia jokių papildomų privilegijų. Ir tikslo jonaviečiai siekia nesižvalgydami į varžovų vardus. Iki tol pralaimėję visas ketverias dvikovas „Žalgiriui“, šį kartą jie čempionams dūrė skaudžiai. „Jokia katastrofa ar pasaulio pabaiga neįvyko. Tiesiog viena komanda nugalėjo kitą, o niekas to nesitikėjo“, – šyptelėjo „Jonavos“ treneris, buvęs žalgirietis Mindaugas Čepas. Galvosūkis. Tuo metu M. Čepo oponentas Aleksandras Brazevičius dar ilgai negalėjo atsitokėti po tokio varžovų antausio. „Sėdėjome su trenerių štabo nariais ir laužėme galvas ieškodami pralaimėjimo priežasčių. „Žalgiris“ šiemet gavo daug antausių. Nežinau, kiek jų reikia, kad galų gale pasimokytum“, – stebėjosi baltarusis. A. Brazevičius apgailestavo, kad žalgiriečiai dažnai neįvertina varžovų: „Tai chroniška komandos problema šį sezoną.“ Komplikavosi. Tikslą užimti ketvirtą vietą deklaravusio Utenos „Utenio“ klubo padėtis komplikuojasi. Žaisti į Klaipėdą prieš „Atlantą“ uteniškiai atvyko turėdami vos tris keitimus. Ir nors po dviejų Ali Radjelio įvarčių turėjo solidų pranašumą, tačiau persvaros neišlaikė – 2:2. Šeštoje vietoje liekančio „Utenio“ tvarkaraštyje dar laukia „Žalgiris“ ir „Trakai“, tad pakilti aukščiau bus labai sunku. Namų sienos. Posakis, kad „žaidžiant namuose ir sienos padeda“ tinka toli gražu ne visiems. Ypač nesėkmingai savų žiūrovų akivaizdoje šiemet rungtyniavo „Atlanto“ futbolininkai. Klaipėdoje jie sužaidė 16 A lygos rungtynių, iš kurių laimėjo tik trejas, pasiekė šešias lygiąsias ir patyrė septynis pralaimėjimus. Žaisdamas namie, „Atlantas“ per rungtynes vidutiniškai pelnė tik po 0,88 taško. Išliko. Kauno „Stumbrui“ kitąmet ruoštis debiutui UEFA Europos lygoje nereikės rungtyniaujant LFF I lygos pirmenybėse. Pereinamosiose rungtynėse dėl teisės žaisti A lygoje „Stumbras“ du kartus pranoko Gargdų „Bangą“ – 2:1 (svečiuose) ir 3:0 (namie). Viltis. Teorinių šansų įsivelti į kovą dėl aukso dar neprarado ir „Trakai“, nors tam prireiktų kone stebuklo. „Kol yra bet kokia teorinė, nors ir 1 procento tikimybė – mes tikėsime tuo“, – pareiškė trakiškių strategas O. Vasilenka. Atokvėpis. Po audringo šeštadienio A lygos lyderiai galės šiek tiek atsikvėpti ir pasiruošti kitoms kovoms turės 10 dienų. Lapkričio 15-ąją „Sūduva“ namie priims „Jonavą“, o „Žalgiris“ savo aikštėje kovos prieš „Utenį“.