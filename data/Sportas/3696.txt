Labiausiai intriguoja Luko Spalvio sugrįžimas. Į E. Jankausko kvietimą atsiliepęs snaiperis rinktinėje nežaidė nuo praėjusių metų birželio. Geriausio 2015-ųjų šalies futbolininko karjerą antrą kartą buvo pritemdžiusi sunki kelio raiščių trauma. Pasveikusį 23-ejų puolėją Lisabonos „Sporting“ (Portugalija) klubas šią vasarą paskolino „Kaiserslautern“ ekipai. Antrame pagal pajėgumą Vokietijos divizione L. Spalvis jau sužaidė dvejas rungtynes, tiesa, kildamas nuo atsarginių suolo. „Lukas treniruojasi visu pajėgumu, nors žaidimo laiko naujame klube kol kas daug negauna. Žiūrėsime, koks bus jo fizinio pasirengimo lygis. Jis pats sakė, kad jaučiasi gerai, traumos padarinių nepastebi. Bet tuo dar reikės įsitikinti. Galbūt antrose rungtynėse jis galės padėti daugiau“, – vertino E. Jankauskas. Tuo metu šiame pasaulio pirmenybių atrankos cikle pagrindinio Lietuvos puolėjo vietą užėmęs Nerijus Valskis dvikovą su škotais turės praleisti dėl surinktų dviejų geltonų kortelių, bet galės dalyvauti rungtynėse su Slovėnija. Gynybos liniją sustiprins praėjusio pavasario mačus dėl pradurto inksto praleidęs vidurio gynėjas Edvinas Girdvainis, išstūmęs iš kandidatų sąrašo Arūną Klimavičių. Tiesa, rinktinėje vėl nebus V. Andriuškevičiaus. E. Jankauskas atskleidė šįsyk nė nemėginęs kviesti MLS lygoje rungtyniaujančio gynėjo, kurio kelissyk jau neišleido klubas. „Kaskart eiti tomis pačiomis pėdomis ir klausytis atsakymų, kad treneris nenori išleisti, nėra prasmės. Turime žaidėjų ir arčiau“, – pažymėjo strategas. Saugų grandyje bus visi etatiniai rinktinės starto sudėties žaidėjai, neišskiriant Arvydo Novikovo, kuris prieš savaitę susižeidė kirkšnį gindamas Balstogės „Jagiellonia“ (Lenkija) klubo garbę, bet turėtų spėti pasveikti. „Tikimės, kad jis bus jei ne pirmose, tai antrose rungtynėse su slovėnais“, – teigė E. Jankauskas. Dar didesnis galvosūkis nei prieš pastarąjį mačą su slovakais E. Jankausko laukia dėl vartininkų pasirinkimo. Emilijui Zubui tąkart vietą vartuose užleidęs Ernestas Šetkus išpildė netiesioginį rinktinės trenerio prašymą ir paliko Hagos „ADO Den Haag“ (Olandija) klubą, kuriame negaudavo žaidimo laiko. Haifos „Hapoel“ (Izraelis) ekipoje pagrindiniu vartų sargu tapęs 32-ejų tauragiškis dabar į aikštę gali tikėtis grįžti ir Vilniuje bei Liublianoje. Tuo metu ant atsarginių suolo bus naujų veidų – pirmąsyk E. Jankausko dėmesio sulaukė su „Trakų“ klubu UEFA Europos lygos atrankoje sėkmingai rungtyniavę saugai Vaidotas Šilėnas ir Modestas Vorobjovas. „Nebūtinai visada kviesime tuos pačius žaidėjus. Modestas, kiek žinau, apskritai dar nėra žaidęs net jaunimo rinktinėse. Tai yra pavyzdys visiems futbolininkams, kurie netiki, kad gali sulaukti kvietimo. Man nėra skirtumo, kiek ir kur jie žaidė anksčiau, svarbu, kaip atrodo šiandien“, – dėstė treneris.  Panašų žaidėjų pasirinkimą E. Jankauskas turėjo tik prieš metus atrankos ciklo pradžioje – vėliau dėl geltonų kortelių arba traumų treneriui kaskart tekdavo kamšyti skyles tai vienoje, tai kitoje aikštės vietoje. Naujo vairininko vedama Lietuvos rinktinė pakiliai pradėjo varžybas, per pirmas trejas rungtynes surinkdama visus 5 savo taškus. Kiti trys mačai lietuviams buvo nerezultatyvūs. DELFI paklaustas, ką laiko svarbesniu koziriu – 2016-aisiais jo paties atėjimo sukeltą, bet dabar jau išsivadėjusį psichologinį impulsą, ar per metus nugludintą žaidimo braižą – buvęs ilgametis rinktinės puolėjas palankesne įvardino dabartinę situaciją. „Taip yra todėl, kad nuo pat pradžių nepuolėme iš komandos reikalauti pergalių, nerealių rezultatų. Žingsnis po žingsnio įvedėme naujus žaidimo principus, reikalavimus. Kurie buvo paremti pasitarimais su žaidėjais, statistika, o ne iš piršto laužtomis trenerio užgaidomis. Matau, kad komanda reaguoja į nurodymus, turi savigarbos, o tai – svarbiausias rodiklis sprendžiant apie sportininką. Žaidėjai nebebijo, jie tiki, kad gali nugalėti. Todėl manau, kad mes paėjome į priekį. Aišku, iš kitos pusės, varžovai irgi mus mato, pastebi, kad kitaip organizuojame žaidimą, aklai nebespardome kamuolio į priekį laukdami stebuklo. Dėl to yra sunkiau. Bet bilietų pardavimai rodo, kad sirgaliai nori pasižiūrėti mūsų žaidimą“, – samprotavo E. Jankauskas, turėdamas omenyje jau išparduotus bilietus į rungtynes su Škotija. O apie būsimus varžovus jis atsiliepė kaip apie fiziškai ypač gerai pasirengusią komandą. „Nieko naujo nesulauksime, bet jie vėl darys tai, ką demonstravo visose savo rungtynėse – reikia nusilenkti prieš komandą, kuri sugeba taip spausti varžovus, taip intensyviai žaisti. Reikės daug fizinių jėgų, ištvermės ir atsidavimo, kad atsilaikytume, reikės ir drąsos, nes laukia daug dvikovų“, – prognozavo specialistas. Škotijos rinktinės vyriausiasis treneris Gordonas Strachanas komandos sudėtį paskelbė diena anksčiau. SCOTLAND | Here is your Scotland squad for September's matches against Lithuania and Malta. pic.twitter.com/P6M7uhr5hf— Scottish FA (@ScottishFA) August 21, 2017 Primename, kad praėjusį spalį Glazge vykusioje pirmoje komandų tarpusavio dvikovoje nugalėtojai nepaaiškėjo – sužaista 1:1. Įvarčius tuomet pelnė Fedoras Černychas (59 min.) ir Jamesas McArthuras (89 min.). F grupėje 11 taškų po 6-erių rungtynių turintys slovėnai yra treti, škotai (8 tšk.) žengia jiems įkandin, o lietuviai (5 tšk.) – priešpaskutiniai penkti. Rungtynės Vilniaus LFF stadione tarp Lietuvos ir Škotijos vyks rugsėjo 1 d. Po jų rinktinė keliaus į Liublianą, kur rugsėjo 4 d. susitiks su Slovėnija. Lietuvos rinktinės kandidatų sąrašas rungtynėms su Škotija ir Slovėnija Vartininkai: Ernestas Šetkus (Haifos „Hapoel“, Izraelis) Emilijus Zubas (Tel Avivo „Bnei Yehuda“, Izraelis) Vytautas Černiauskas (Sofijos CSKA, Bulgarija) Gynėjai: Markas Beneta (Klaipėdos „Atlantas“) Valdemar Borovskij (FK „Trakai“) Edvinas Girdvainis (Tomsko „Tom“, Rusija) Georgas Freidgeimas (Kokšetau „Okžetpes“, Kazachstanas) Tadas Kijanskas (Brno „Zbrojovka“, Čekija) Linas Klimavičius (Vilniaus „Žalgiris“) Vaidas Slavickas (Marijampolės „Sūduva“) Egidijus Vaitkūnas (Vilniaus „Žalgiris“) Saugai: Fedoras Černychas (Balstogės „Jagiellonia“, Lenkija) Mindaugas Grigaravičius (FK „Jonava“) Mantas Kuklys (Vilniaus „Žalgiris“) Arvydas Novikovas (Balstogės „Jagiellonia“, Lenkija) Vykintas Slivka (Edinburgo „Hibernian“, Škotija) Vaidotas Šilėnas (FK „Trakai“) Ovidijus Verbickas (Marijampolės „Sūduva“) Modestas Vorobjovas (FK „Trakai“) Artūras Žulpa (Kostanajaus „Tobol“, Kazachstanas) Puolėjai: Deivydas Matulevičius (Edinburgo „Hibernian“, Škotija) Darvydas Šernas (Vilniaus „Žalgiris“) Nerijus Valskis (Tel Avivo „Bnei Yehuda“, Izraelis) Lukas Spalvis (FC „Kaiserslautern“, Vokietija)