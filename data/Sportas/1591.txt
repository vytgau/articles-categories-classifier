42 reitingą tarp 14-likmečių Europoje turinti Vilniaus teniso akademijos auklėtinė jau spėjo sudalyvauti dviejuose tarptautiniuose jaunių turnyruose, kuriuose užėmė I-ąją ir II-ąją vietas. Šiauliuose vykusiame Europos teniso asociacijos (Tennis Europe) keturiolikmečių turnyre „Toyota Cup“ P. Paukšytė užtikrintai 6:2 6:1 merginų vienetų finale įveikė Umą Bakaitytę. Tuo tarpu penktadienį finišavusiame antros kategorijos Europos teniso asociacijos jaunių turnyre „Smena Cup“, vykusiame Minske, tenisininkė merginų grupėje užėmė antrąją vietą. P. Paukštytė tik finale po itin atkaklaus antrojo seto 6:1 6:4 turėjo pripažinti baltarusės Evialinos Laskevič pranašumą. Tenisininkės treneris Vadimas Pinko teigia, kad tai vienas geriausių jos naujųjų metų startų. Anot specialisto, teigiami rezultatai buvo pasiekti tik sunkaus darbo dėka ir sportininkės užsispyrimu. „Ruošdamiesi turnyrams mes itin kruopščiai dirbome treniruotėse – didžiulį dėmesį skyrėme ne tik smūgių technikai, bet ir fiziniam pasiruošimui. Džiaugiuosi, kad auklėtinės užsispyrimas ir noras, rodomas treniruočių metu, kuo puikiausiai atsispindi jos pasiekimais šiuose turnyruose“, – sako tenisininkės treneris. V. Pinko priduria, kad turnyrai pareikalavo ir nemažai sportininkės emocinių jėgų. Vis dėlto treneris džiaugiasi, kad jos žaidime pastebimas vis didesnis stabilumas, kuris neįsivaizduojamas ir be atitinkamo psichologinio pasiruošimo. „Tiek Šiauliuose, tiek Minske vykę turnyrai buvo nemenkas iššūkis. Tačiau svarbu, kad sugebėjome demonstruoti stabilius rezultatus ir formą. Be atitinkamo psichologinio pasiruošimo tai būtų itin sunku, todėl džiaugiuosi, kad auklėtinė šiuo klausimu susitvarkė. Belieka išlaikyti esamą fizinę formą ir nusiteikimą. Stengsimės neužmigti ant laurų ir toliau sėkmingai tęsti sezoną“, – kalba V. Pinko.