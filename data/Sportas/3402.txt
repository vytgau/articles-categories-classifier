Lietuvos vicečempionai neišdavė žaidėjo paleidimo dokumento, be kurio puolėjas atstovauti kitam klubui negali. Be to, „Trakų“ vadovai spėja, jog „Vardar“ nelabai supranta situacijos rimtumo. Tad M. Maksimovo perėjimas iš „Trakų“ į „Vardar“ nėra oficialiai įvykęs. Juo labiau, kad derybų dėl galimo perėjimo nebuvo. „Norime pabrėžti, kad kontrakte nėra jokios sąlygos dėl galimybės išpirkti žaidėją. Nei „Vardar“, nei joks kitas klubas neturi teisės M.Maksimovo įsigyti be „Trakų“ raštiško leidimo. „Vardar“ pranešė apie sutartį su M.Maksimovu, nekreipdamas dėmesio į tai, kad M.Maksimovas dar turi galiojantį kontraktą su „Trakais“. Todėl galime daryti prielaidą, kad „Vardar“ veiksmai pažeidžia FIFA reglamentuojamas žaidėjų statuso ir perėjimų taisykles“, - teigiama klubo svetainėje. Pasak klubo atstovų, labai svarbu pabrėžti, kad jei M. Maksimovas per kelias dienas negrįš į „Trakus“, tai reikš jo kontrakto nutraukimą be teisėtos priežasties. Tokiu atveju, labai rimtos sankcijos bus skirtos ne tik žaidėjui, bet ir „Vardar“ klubui. Pagal reglamentą, klubui grės draudimas dviem perėjimų laikotarpiams registruoti naujus žaidėjus. „Nesame tikri, ar „Vardar“ iš tikro supranta šios situacijos rimtumą, tačiau dar nevėlu viską sutvarkyti civilizuotai“, - teigiama fkt.lt svetainėje.