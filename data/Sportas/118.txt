Pagrindinėse lenktynėse, kuriose reikėjo įveikti 124,7 km, pergalę šventė Eimantas Gudiškis iš „Colibri“ komandos. Šiemet komandą pakeitęs triskart taurės laimėtojas finiše tik akimirka aplenkė ir antroje vietoje paliko Justą Beniušį iš „Klaipėdos“ komandos. Dvi sekundes nuo nugalėtojo atsiliko Rokas Gelžinis iš „Umarų-PRSSG-Vilniaus MSC“ komandos. Lenktynėse startavo 123 dviratininkai iš 18-os komandų. Be penkiolikos lietuviškų komandų, į lenktynes atvyko ir trys svečių komandos iš Latvijos. „Lenktynės prasidėjo aktyviai, buvo šoninio vėjo, todėl grupė iškart pradėjo trūkinėti. Stengiausi būti priekyje, sudalyvavau kovoje dėl pirmo tarpinio finišo. Vėliau viskas apsiramino, važiavome grupėje. Vėliau antrame rate gana stipriai atakavo ir atitrūko didelė grupė, kuri pakankamai darniai važiavo visą ratą. Po to lyg visi pradėjo tinginiauti ir mus pavijo atsilikę dviratininkai ir tada tik pasivijus vėl buvo gana stipri ataka ir atitrūkom septyniese. Važiavome pakankamai darniai. Pravažiavus dar vieną ratą ir pasisukus pavėjui šoninio vėjo Klaipėdos komanda padarė stiprią ataką ir likom penkiese, keturi iš Klaipėdos, aš ir vienas iš Umarų komandos. Tada supratau, kad man reikia su jais kuo ilgiau ir darniau dirbti, kad išvengčiau tampymų. Dirbau su jais sąžiningai, bet žinojau, kad likus nedaug kilometrų iki finišo, jie manęs tikrai nesiveš iki galo ir bandys mane atkratyti. Ne pirmi metai sportuoju, tą scenarijų žinojau, man tiesiog reikėjo atsilaikyti, o po to finiše kaip pasiseks taip. Kai važiuoja keturi ant vieno, sunku kažką padaryti. Džiaugiuosi, kad finiše pavyko sukontroliuoti ir laimėti lenktynes“, - po finišo pasakojo šio etapo nugalėtojas E. Gudiškis. „Colibri“ komandos lyderis tapo ir taurės lyderiu. Pagal pasikeitusias šių metų taurės taisykles, dviratininkams skaičiuojamas atsilikimo laikas, vertinant vieną sekundę kaip vieną tašką. Po pirmojo etapo E. Gudiškio sąskaitoje 0 taškų. Susumavus premijines sekundes iškovotas tarpiniuose ir pagrindiniame finiše, antras su 10 taškų rikiuojasi J. Beniušis, trečias su 14 taškų R. Gelžinis. Pirmą vietą komandų įskaitoje užėmė „Klaipėda“, antra liko „Colibri“ ekipa, trečia – „Top Team Cycling“. Antrasis taurės etapas vyks gegužės 6 dieną Šakiuose. Kiti šeši etapai šiemet dar aplankys Anykščių rajoną, Ukmergės rajoną, Šilalę, Elektrėnų rajoną, Lazdijus ir Plungės rajoną. 