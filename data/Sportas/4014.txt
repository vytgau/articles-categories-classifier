Poilsiautojai turėjo galimybę išvysti įvairias MMA mėgėjų ir profesionalų, K-1 ir graplingo kovas. Tai buvo įžanginis turnyras prieš lapkričio 4 d. Kaune sporto halėje vyksiantį tarptautinį “King of the cage“ turnyrą, kuriame dalyvaus sportininkai iš Lietuvos, JAV ir kitų šalių. Palangoje vykusiose varžybose Deividas Žambacevičius (Jurbarkas, treneris Mindaugas Smirnovas) svorio kategorijoje iki 50 kg rankos laužimu pirmame raunde laimėjo prieš Edgarą Ratkevičių (Kaunas, treneris Dainius Daukšas). Svorio kategorijoje iki 77 kg Ignas Vaičiūnas (Šakiai, treneris Vytautas Smirnovas) antrame raunde rankos laužimu įveikė Dainių Klimavičių (Vilnius, treneris Valerijus Golubovskis). Sportininkų iki 54 kg dvikovoje pagal K-1 taisykles tarp Karolio Butiros (Kaunas, treneris D. Daukšas) ir Milano Majausko (Jurbarkas, treneris M. Smirnovas) nugalėtojas nepaaiškėjo - paskelbtos lygiosios. Svorio kategorijoje iki 80 kg Lukas Bataitis (Šakiai, treneris V. Smirnovas) antrame raunde rankos laužimu laimėjo prieš Eriką Golubovskį (Vilnius, treneris V. Golubovskis). Svorio kategorijoje iki 64 kg Karolis Buslys (Kaunas, treneris D. Daukšas) trikampiu kojų smaugimo veiksmu pirmame raunde palaužė Neilą Strakšį (Jurbarkas, treneris M. Smirnovas), o Žygimantas Linauskas (Kaunas, treneris D. Daukšas) rankos laužimu antrame raunde laimėjo prieš Osvaldą Federovičių (Vilnius, treneris V. Golubovskis). Daugiausiai aistrų sukėlė svorio kategorijos iki 84 kg kova pagal MMA profesionalų taisykles. Revanšinė Edgaro Banikonio (Kaunas, treneris D. Daukšas) ir Tautvydo Stašaičio (Kaunas, treneris Jordanas Poškaitis) akistata tęsėsi 3 raundus po 5 minutes. Pasibaigus kovai paskelbtos lygiosios, tačiau daugelio žiūrovų ir trenerių nuomonė buvo kitokia. Peržiūrėjus kovos vaizdo įrašą, du teisėjai iš trijų pergalę skyrė E. Banikoniui, kuris varžovą įveikė antrą kartą iš eilės. 