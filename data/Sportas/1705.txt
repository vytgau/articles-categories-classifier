Oficiali „Spartak“ paskyra „Twitter“ socialiniame tinkle pasidalino pasidalino vaizdo įrašu, kuriame matomi sportuojantys klubo brazilai Luizas Adriano, Pedro Rocha ir Fernando. Prie nuotraukos buvo pridėtas daugybę žmonių papiktinęs prierašas: „pažiūrėkite, kaip saulėje tirpsta šokoladai“. „Rasizmas yra viena didžiausių problemų, su kuria organizuodama pasaulio čempionatą susiduria Rusija. Tai parodo, kaip šalyje elgiamasi su mažumomis. Didžiausias Rusijos klubas negali toleruoti ir skatinti rasistinių užuominų“, – apie incidentą kalbėjo organizacijos Futbolas prieš rasizmą Europoje (FARE) vadovas Piara Powaras. Įrašas „Twitter“ buvo ištrintas, o „Spartak“ teisinosi, kad tai buvo tik draugiškas pokštas. Vėliau klubas socialiniuose tinkluose dalinosi vaizdo įrašais, kuriuose komandos juodaodžiai buvo paprašyti rusiškai pasakyti, jog Maskvos klube rasizmo nėra. Мой друг Фернандо всем передаёт привет от нашей красно-белой семьи 😊🔴⚪ #Джикия #Дубай #СпартаквОАЭ pic.twitter.com/qx1zMu8pZS — FC Spartak Moscow (@fcsm_official) January 13, 2018  „Spartak“ taip pat išplatino vaizdo įrašą, kuriame „šokoladais“ pavadinti brazilai yra apsikabinę komandos gynėją Georgį Džikiją ir vadina jį broliu. Spėjama, jog būtent Rusijos rinktinės narys buvo atsakingas už rasistinio pobūdžio žinutę. Rusijoje dažnas juodaodžių žaidėjų užgauliojimas kelia didelį nerimą prieš pasaulio čempionatą, o „Spartak“ su rasizmu pastaruoju metu susiduria itin dažnai. Gruodį rasizmu buvo apkaltintas „Spartak“ jaunimo komandos gynėjas Leonidas Mironovas, po to, kai į UEFA kreipėsi jaunimo turnyro rungtynių metu užgauliojimus Rusijoje kentęs „Liverpool“ talentas Rhianas Brewsteris. Dar anksčiau, rugsėjį, „Spartak“ ir „Liverpool“ jaunimo komandų susitikimo metu užgauliojamas buvo ir kitas Anglijos komandos juodaodis Bobby Adekanye, kuris taip pat pateikė UEFA skundą.