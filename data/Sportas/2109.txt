Distanciją ketvirtame takelyje plaukusi lietuvė įveikė per 29,36 sek. Tai – geriausias rezultatas šį sezoną Europoje. Antra finišavo nugalėtojos titulo neapgynusi Suomijos atstovė Jenna Laukkanen, distanciją įveikusi per 29,54 sek. Bronzos medalis atiteko švedei Sophie Hansson – 29,77 sek. Tai – antrasis Lietuvos delegacijos medalis trečiadienį Kopenhagoje prasidėjusiame Europos čempionate. Kiek anksčiau 200 m nugara plaukimo distancijoje bronzą iškovojo Danas Rapšys, po plaukimo teigęs, kad jį įkvėpė daina „Legendos niekada nemiršta.“ Iki dabar Rūta buvo iškovojusi tris aukso medalius Europos čempionate trumpajame baseine. Visus juos ji laimėjo 2013-aisiais Izraelyje – triumfavo 50 m ir 100 m plaukimuose krūtine bei 100 m kompleksinio plaukimo varžybose. R. Meilutytei priklausantis Lietuvos rekordas šioje rungtyje – 28,81 sek. Jos šio sezono geriausias rezultatas iki pastarojo plaukimo buvo 29,51 sek. 2012 m. olimpinė čempionė Europos pirmenybėse taip pat jėgas išbandys dar 100 m ir 200 m plaukimo krūtine distancijose. *** Primename, kad pusfinalyje lietuvė distanciją įveikė per 29,72 sek. ir buvo greičiausia tarp visų plaukikių. Antra pusfinalyje buvo švedė S. Hansson (29,85 sek.). Ryte vykusioje atrankoje 20-metė R. Meilutytė nuotolį įveikė per 30,03 sek. ir tarp visų plaukikių buvo trečia. Prieš čempionatą R. Meilutytė į Lietuvą grįžo po keletą mėnesių trukusių treniruočių Australijoje. Dėl visiškai kitokių oro sąlygų Lietuvoje, sportininkė susirgo ir net 12 dienų negalėjo treniruotis. „Dabar jaučiuosi daug geriau nei prieš dvi savaites ir padarysiu viską, kad iki varžybų būčiau pasirengusi dar geriau. Dėl laiko juostų nebuvo didelė problema. Blogiau buvo peršalimas ir imuniteto prisitaikymas po kelionės“, – prieš kelionę į Europos pirmenybes sakė R. Meilutytė.