Paraiškas licencijoms pateikė septyni pernai A lygoje žaidę klubai ir Pirmos lygos nugalėtoja „Palanga“. Licencijos išduotos Marijampolės „Sūduvai“, „Trakams“, Vilniaus „Žalgiriui“, Kauno „Stumbrui“, Klaipėdos „Atlantui“, „Jonavai“, paskutinėje A lygos vietoje likusiam „Kauno Žalgiriui“ ir lygos debiutantei „Palangai“. „Kauno Žalgiris“ ir „Stumbras“ turi galimybę naudoti Kauno S. Dariaus ir S. Girėno stadioną iki renovacijos pradžios. Jai prasidėjus, šie klubai naudos alternatyvų Marijampolės futbolo centro „Sūduvos“ stadioną. Licencijavimo eigoje, Nepaprastųjų atvejų komiteto sprendimu, „Palangos“ klubui suteikta pereinamojo laikotarpio išimtis po patekimo į aukščiausią lygą vyriausiojo trenerio kvalifikacijos atžvilgiu. „Jonavos“ klubui suteikta galimybė išimties tvarka dar vieną sezoną naudoti Jonavos stadioną, tačiau jau 2019 metų sezone stadionas privalės visiškai atitikti A lygai taikomus reikalavimus. „Tai, kad visi A lygos licencijos siekę klubai sugebėjo ją gauti be apeliacijos proceso, rodo augantį klubų profesionalumą ir didelį klubų darbuotojų nuveiktą darbą. Kalbant apie prioritetus, šiemet pagrindinis dėmesys yra nukreipiamas į jaunimo ugdymo kokybę, todėl net ir pasibaigus licencijavimo procesui, jaunimo ugdymo sektoriaus vertinimas tęsis ir toliau jau sertifikavimo proceso rėmuose“, - sakė licencijavimo vadovas Laurynas Zibolis.