Artimiausias R. Kančio planuojamas startas – „LTeam olimpinio žiemos festivalio“ bėgime Jonavoje vasario 3 dieną. Tikėtina, minusinėje temperatūroje ir snyguriuojant. Sportininkas pasidalino patirtimi, kaip nesušalti, neperkaisti, nepargriūti ir išlikti sveiku žiemą bėgiojant lauke. – Remigijau, žiemą bėgiojate lauke ar sporto klube ant bėgimo takelio? – Visada renkuosi bėgti lauke, nesvarbu koks oras. Juk blogo oro nėra, yra nebent netinkama apranga. Turbūt svarbiausia priežastis, kodėl renkuosi lauką – čia smagiau, dinamiškiau ir ne taip nuobodu kaip ant bėgimo takelio. – Kaip išbėgus į lauką elgtis tiems bėgikams, kurie nuo rudens užsidaro klubuose ar maniežuose? Kaip nepersistengti? – Pirmiausia reikia nepasiklysti, tai iškart sumažins įvairių pavojų tikimybę (juokiasi). O jei rimtai, tai pradėti bėgti rekomenduoju po truputį, po kelis kilometrus, o didinti krūvius - tik pasikonsultavus su treneriu. Jis geriausiai įvertins auklėtinio sportinę formą ir patars kaip sportuoti. – Kokia lietuviškos žiemos temperatūra jums optimali? Kokiu šalčiausiu oro esate bėgęs? – Žiema nėra mano mėgstamiausias metų laikas. Matyt, kaip ir dauguma mėgstu nedidelį šaltuką, apie -5. Tokiu oru nereikia daug prisirengti, nešąla rankos. Kalbant apie šalčio rekordą, esu bėgęs termometrui rodant -25 laipsnius. – Kaip žiemą bėgant nepaslysti? Ar yra kokių specialių metodų, būdų, avalynės? – Tfu tfu... bet dar niekad negriuvau. Dauguma bėgikų naudoja specialią avalynę, kuri skirta bėgti žiemą. Aš pats tokios neturiu, bėgu su paprastais bėgimo bateliais. – Ar žiemišku oru sau ir jūsų treniruojamiems bėgikams leidžiate bėgti maksimaliai? – Žiemą smagiai greitai bėgame tik manieže. Lauke šiuo metu sunku rasti tinkamą bėgimo takelį, kuris būtų be ledo ar sniego, t.y. saugus bėgti maksimaliomis apsukomis. – Kepurė ar ausinės? Striukė ar liemenė? Bėgimo bateliai ar kita speciali avalynė? Kokios jūsų bėgimo žiemą aprangos taisyklės? – Žiemą bėgu su kepure, striuke, termo drabužiais ir su bėgimo bateliais. Labai daug tikrai neapsirengiu, svarbu turėti drabužių, kurie išgarintų prakaitą ir neperpučiamą striukę. – Vasario 3 dieną startuosite „LTeam olimpinio žiemos festivalio“ bėgime. Lenksite visus ar bėgsite malonumui? – Varžybų dieną pasižiūrėsime kaip jausiuosi. Tuomet ir nuspręsiu, kokie bėgimo tikslai. Kaip bebūtų, susitikime Jonavoje ir smagiai visi kartu nubėkime pasirinktą distanciją. „LTeam olimpinis žiemos festivalis“ vyks jau penktąjį kartą. Iš Druskininkų į Jonavą atvykstanti didžioji žiemos sporto šventė vyks vasario 3 dieną. Su nemokamu dalyvio pasu bus galima išbandyti 20 sporto šakų ar rungčių, pramoginėje šventės dalyje – pirčių kiemas, sporto talismanų penkiakovė, Kakės Makė ir atlikėja Beatrich. Informacija apie festivalį, programa ir registracija –čia.