„Jūs kantriai liejate prakaitą, kad pasiektumėte savo tikslus ir suteiktumėte džiaugsmo mums visiems. Lietuviai yra kukli tauta, bet šiandien yra ta diena, kai reikia pamiršti kuklumą ir švęsti. Nes jūs esate to verti“, – į Kauno valstybinę filharmoniją susirinkusią sporto bendruomenę sveikino Kauno meras Visvaldas Matijošaitis. Kūno kultūros ir sporto departamento generalinis direktorius Edis Urbanavičius šyptelėjo, kad kitąmet S. Dariaus ir S. Girėno stadiono rekonstrukciją pradėsiantis Kaunas bent kelerius metus galės didžiuotis nacionalinio stadiono statusu. Sporto metais paskelbti 2017-ieji kauniečiams buvo dosnūs pergalėmis, todėl ir „Kauno sporto apdovanojimuose“ nominantų sąraše išsirikiavo beveik keturios dešimtys pavardžių bei renginių pavadinimų. Už visus juos tūkstančiai sporto gerbėjų balsavo internete, o po to savo vertinimą pateikė ir apdovanojimų komisija. Pasaulio lengvosios atletikos čempionate ir „Deimantinės lygos“ varžybose triumfavęs A. Gudžius „Kauno sporto apdovanojimuose“ tapo laureatu „Metų proveržio“ ir „Metų sportininko“ nominacijose. Renginio vedėjo paprašytas pademonstruoti riksmą, kuriuo dažnai palydi iš rankų paleistą ir tolyn skriejantį diską, A. Gudžius pajuokavo, kad liūtai be reikalo neriaumoja, bet čia pat pažadėjo kuriose nors varžybose disko metimo sektoriuje šūktelėti „Už Kauną“. „Metų sportininko su negalia“ nominacijoje trofėjus keliavo į krepšininko Karolio Birietos rankas. Kurčiųjų olimpinėse žaidynėse jis kartu su Lietuvos vyrų krepšinio komanda iškovojo čempionų titulus, taip pat tapo Lietuvos kurčiųjų krepšinio vicečempionu ir buvo išrinktas Kauno miesto krepšinio mėgėjų „B lygos“ geriausiu žaidėju. Specialus apdovanojimas ir Kauno mero padėka įteikta plaukimui Edgarui Matakui, kuris vos prieš pusantros savaitės vykusiame Pasaulio neįgaliųjų plaukimo čempionate 100 metrų plaukimo laisvuoju stiliumi rungtyje pelnė bronzą ir tapo 50 metrų plaukimo laisvuoju stiliumi planetos čempionu. „Metų sporto renginio“ titulas atiteko 51-ųjų Tarptautinių vaikų žaidynių organizatoriams. Liepos pradžioje vykusi vadinamoji vaikų olimpiada į Kauną sukvietė apie 2000 jaunųjų sportininkų, trenerių ir svečių iš 88 miestų, 36 pasaulio šalių. „Metų sporto iniciatyva“ paskelbtas VšĮ „Miegantys drambliai“ projektas „Laipiojimas ir aktyvus laisvalaikis Kaune“. Čia daugiau kaip šimtas Kauno vaikų dienos centrų auklėtinių ir beveik pusantro tūkstančio moksleivių lankėsi laipiojimo užsiėmimuose, susipažino su olimpiniu sportu ir mokėsi įveikti sunkumus. „Metų vyrų komanda“ – Lietuvos vyrų porinės keturvietės valties įgula, laimėjusi Pasaulio ir Europos irklavimo čempionatus ir Pasaulio irklavimo taurės pirmąjį etapą. Iš keturių irkluotojų įgulos pergalingoje valtyje buvo net trys kauniečiai. „Metų moterų komanda“ – tinklinio ekipa „Kaunas-ASU“ – Lietuvos moterų tinklinio pirmenybių nugalėtojos ir Baltijos moterų lygos laimėtojos. Didieji sporto pasiekimai būtų neįmanomi be patyrusių ir atsidavusių mokytojų. Taigi „Metų trenerio“ nominacijoje laurus nuskynė disko metiko A. Gudžiaus treneris Vaclovas Kidykas. Paskutinysis apdovanojimas „Už viso gyvenimo nuopelnus sportui“ skirtas žurnalistui ir sporto istorikui 83 metų Algimantui Bertašiui.