Varžyboms artėjant prie pabaigos, K. Raikkonenui kilo rimtų problemų su kaire priekine padanga. Suomis buvo priverstas pasukti į techninio aptarnavimo zoną ir taip antrą vietą užleido komandos draugui S. Vetteliui. Bet iki finišo likus vos porai ratų, prakiuro vokiečio padanga. Tad sportininkas, po neplanuoto sustojimo, finišavo tik septintas. „Iki tol rodos viskas buvo gerai. Kimi ir aš susidūrėme su ta pačia problema. Jo padangos buvo 5-6 ratais naujesnės nei mano. Problemos su padangomis mus užklupo netikėtai“, – sakė S. Vettelis. – Savaitgalis galėjo susiklostyti ir geriau, bet tragišku jo nepavadinčiau. Manau, kad turėjome gerą automobilį, ypač posūkiuose. Balansas taip pat buvo neblogas. Prieš startą užsidegė stabdžiai, tad pirmame rate man dėl to tikrai nebuvo lengviau. Galų gale tai buvo gana sunkios lenktynės. Trasoje nepavyko aplenkti Maxo (Verstappeno), tad nusprendėme anksčiau atlikti sustojimą. Vėliau, kai važiavau 3-4 vietoje, žinojome, kad mus pavys Valtteri (Bottas), nes jis pasinaudojo tuo, jog buvau užstrigęs už Maxo. Dėl įvairių smulkmenų lenktynės darėsi vis sunkesnės ir sunkesnės“, – sakė čempionato lyderis bendroje įskaitoje S. Vettelis. S. Vetteliui neįtiko M. Verstappeno gynyba „Ferrari“ pilotas S. Vettelis neliko sužavėtas „Red Bull“ atstovo M. Verstappeno gynyba savaitgalį Silverstoune vykusių F-1 lenktynių metu. Pirmoje varžybų pusėje, kovodami dėl trečios vietos, „Stowe“ ir „Club“ posūkiuose abu sportininkai buvo atsidūrę už trasos ribų. S. Vettelis bandė atkreipti teisėjų dėmesį išreikšdamas nepasitenkinimą M. Verstappeno gynyba. „Negaliu sakyti, kad to tikėjausi, bet mes visi žinome kaip jis ginasi“, – kalbėjo S. Vettelis. – Jis stengiasi visais įmanomais būdais apginti poziciją. Bet kartais jam derėtų likti savo trajektorijoje ir jos nekeisti stabdymo zonoje. Neabejoju, kad jis nusiramins. Pastaruoju metu Maxas ne dažnai taip elgiasi.“ S. Vettelio teigimu, M. Verstappenui nederėjo taip agresyviai gintis. „Kokia jam iš to buvo nauda? Žinoma, niekas nežinojo, jog vėliau man prakiurs padanga. Akivaizdu, kad mes buvome greitesni už jį, aplenkėme Maxą sustojimų metu.“ Daugiau F-1 naujienų skaitykite čia.