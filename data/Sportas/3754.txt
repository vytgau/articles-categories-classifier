„Tai filmas apie mano kelią link Rio de Žaneiro olimpinių žaidynių. Nuo pačios pirmos dienos po vaikelio gimimo – dienos, kai aš nusprendžiau pabandyti atgauti sportinę formą ir patekti į olimpines žaidynes. Viskas pasakojama pirmuoju asmeniu. Tai netgi ne filmas, o dokumentinė mano pasirengimo Rio de Žaneiro olimpinėms žaidynėms kronika“, – Rusijos naujienų agentūra TASS cituoja 35-erių J. Isinbajevą. Jos pačios teigimu, filmas žiūrovams bus parodytas dar 2017-aisiais, viename iš kino festivalių JAV arba Kinijoje. J. Isinbajeva dukrą Evą pagimdė 2014-aisiais. 2015-aisiais rusė paskelbė apie sportinės karjeros pratęsimą ir ėmė rengtis Rio de Žaneiro olimpinėms žaidynėms. Visgi jose pasirodyti šuolininkei nebuvo lemta – dėl dopingo skandalo Tarptautinė lengvosios atletikos federacija varžybose uždraudė dalyvauti Rusijos lengvaatlečiams. J. Isinbajeva auksą laimėjo 2004-ųjų Atėnų ir 2008-ųjų Pekino olimpinėse žaidynėse, 2012-aisiais Londone ji iškovojo bronzą. Pažymėtina, kad pati šuolininkė į dopingo vartojimo skandalus įsipainiojusi nebuvo. Šiuo metu J. Isinbajeva oficialiai jau yra pabaigusi profesionalios sportininkės karjerą. Rusijos antidopingo agentūroje ji užima stebėtojų tarybos pirmininkės postą.