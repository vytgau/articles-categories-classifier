Išvakarėse užėmusi šeštąją vietą perpus trumpesniame nuotolyje, Kauno sporto mokyklos auklėtinė antrajame savo pusfinalyje pasiekė asmeninį rungties rekordą – 1 min. 10,34 sek., tačiau to patekti į finalą nepakako. Vietą jame būtų garantavęs 0,83 sek. greitesnis rezultatas. 17-metė plaukikė galutinėje įskaitoje užėmė 14-ą vietą ir baigė pasirodymą Indianapolyje. Trečią varžybų dieną taip pat startavo dar du Kauno plaukimo mokyklos auklėtiniai. Atrankoje pasiekęs jau antrosios rungties asmeninį rekordą, Rokas Juozelskis 50 m nugara nuplaukė per 26,94 sek. ir laimėjo savo plaukimą, o bendroje įskaitoje įsikūrė ant 24-o laiptelio tarp 48 sportininkų. Prestižinėje 50 m plaukimo laisvuoju stiliumi rungtyje startavęs Tomas Sungaila aplenkė kone du trečdalius iš 83 varžovų ir, finišavęs po 23,59 sek., drauge su Puerto Riko ir Šri Lankos atstovais pasidalino 30-32 vietomis. Paskutinėse savo rungtyse T. Sungaila sekmadienį plauks 100 m laisvuoju stiliumi, o R. Juozelskis – pirmadienį 200 m nugara.