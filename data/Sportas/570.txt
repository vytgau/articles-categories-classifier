Nugalėjo pasaulio taurės varžybų lyderis prancūzas Martinas Fourcade'as. Be klaidų šaudęs Prancūzijos biatlonininkas finišavo per 25 min. 49 sek. Antrąją vietą užėmė jo tėvynainis Simonas Desthieux (+33,2 sek.; 0 baudos ratų). Jis tik 0,3 sek. pranoko švedą Fredriką Lindstroemą (0 baudos ratų). Latvis Andrejs Rastorgujevs (+35,2 sek.; 0) užėmė ketvirtąją poziciją. Vieną baudos ratą turėjęs įveikti 26-erių metų K. Dombrovskis nugalėtojui pralaimėjo 3 min. 44,2 sek. 25-erių metų lietuvis Vytautas Strolia (+4.06,8; 2) užėmė 74-ąją vietą. Lenktynėse dalyvavo 84 biatlonininkai. Bendrojoje pasaulio taurės įskaitoje po 20 lenktynių pirmaujantis M. Fourcade'as turi 1056 taškus. Antrąją vietą užima norvegas Johannesas Thingnesas Boe (974 tšk.), trečiąją – rusas Antonas Šipulinas (658 tšk.). 3 taškus turintis V. Strolia tarp 98 klasifikuotų sportininkų yra 96-as.