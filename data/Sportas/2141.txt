Anot Anglijos žiniasklaidos, tikros muštynės nekilo, tačiau vienas kitų adresu skraidė ne tik keiksmažodžiai, bet ir plastikiniai buteliai. Vienas esą pataikė į aikštę dalinti interviu grįžtančiam „Manchester United“ vairininkui Jose Mourinho, portugalas taip pat buvo aplietas pienu, užtiškusiu iš kažkieno paleisto pakelio. Teigiama, esą J. Mourinho pirmiausia įsivėlė į aršų ginčą su „Manchester City“ vartininku iš Brazilijos Edersonu – įsikarščiavę jie šaukė vienas ant kito portugališkai, o prie konflikto netrukus prisidėjo daugiau abiejų klubų atstovų. Pranešama, kad „Manchester City“ vyriausiojo trenerio Josepo Guardiolos asistentui iš Ispanijos Mikeliui Artetai buvo prakirsta kakta, tačiau kokiu būdu nukentėjo specialistas, neaišku. J. Mourinho buvo ypač įniršęs dėl teisėjo Michaelo Oliverio sprendimo skirti geltoną kortelę jo auklėtiniui Anderiui Herrerai 79-ą min. Pastarasis krito „Manchester City“ baudos aikštelėje po gynėjo Nicolaso Otamendi bandymo perimti kamuolį, bet arbitras įžvelgė ispano vaidybą. „City“ saugo futbolo dievai. Man gaila M. Oliverio, nes jis puikiai teisėjavo, bet padarė vieną didelę klaidą. Viskas – kaip praėjusiame sezone. Jei norite, kalbėkite apie statistiką, apie kamuolio kontrolę, apie kokias tik norite futbolo teorijas, bet fakto nepakeisite – lemiamu metu mums vėl neskyrė 11 m baudinio“, – piktinosi J. Mourinho, po mačo neužsiminęs apie tunelyje kilusius neramumus. „Manchester City“ dominavo varžovų stadione ir turėjo pranašumą pagal visus parametrus, o J. Mourinho auklėtiniai didžiąją rungtynių dalį aklinai gynėsi.  43-ią min. „Man City“ į priekį išvedė Davidas Silva, bet prieš pat pertrauką įvarčiu atsakė Marcusas Rashfordas. Antrąkart svečiai išsiveržė, kai pasižymėjo N. Otamendi, kuris 54-ą min. po standartinės situacijos pasinaudojo grubia klaida gynyboje. „Man City“ iškovojo 14-tą pergalę iš eilės ir tai yra naujas lygos rekordas. Dabar J. Guardiolos ekipos sąskaitoje – 46 taškai, antroje vietoje žengianti „Man United“ ekipa turi 35 taškus. Turnyro lentelė (vieta, komanda, rungtynės, pergalės, lygiosios, pralaimėjimai, įmušti, praleisti įvarčiai, įvarčių santykis, taškai): 