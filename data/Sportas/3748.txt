Šeštadienį sudėtingai kvalifikacija susiklostė vieninteliam Lietuvos atstovui Edgarui Riabko – 33 metų kaunietis pirmas lenktynes pradės 7-as. Būtent lietuviui išplaukus į trasą oro sąlygos ėmė blogėti, o kylantis vėjas vertė pilotus mažinti greitį. Užtikrinai trečioje kvalifikacijos dalyje nugalėjo švedas Erikas Edinas – 44,41 sek. Antras startuos norvegas Tobias Munthe-Kaas (44,90 sek.). Trečias liko Stefanas Haginas (44,94 sek.) iš Vokietijos. Lietuvis pirmose dvejose kvalifikacijos dalyse buvo antras, tačiau trečioje pademonstravo 7-ą laiką – kaunietis 1890 m ilgio, penkių posūkių trasą įveikė per 45,56 sek. Čempionate šeštadienį turėjo vykti pirmosios iš keturių įskaitinių lenktynių, tačiau Kupiškyje prasidėjo liūtis ir pakilo stiprus vėjas. Pagal reglamentą, pučiant stipriam vėjui lenktynės negali vykti, nes tokiomis sąlygomis lenktyniauti per nelyg pavojinga. Tokiu atveju visos ketverios lenktynės įvyks sekmadienį. Po ketverių lenktynių bus sumuojami kiekvieno piloto trijų geriausių pasirodymų rezultatai ir skaičiuojami taškai. Čempionu taps daugiausia taškų surinkęs pilotas. Iš viso čempionate dalyvauja 15 pilotų. Sekmadienio tvarkaraštis 9.30 – 10.15 – F2 treniruotė 10.30 – 11.15 – F4 treniruotė 11.30 – 12.00 – F2 lenktynės (nr. 1) 12.30 – 13.30 – F4 kvalifikacija 13.45 – 14.15 – F2 lenktynės (nr. 2) 15.00 – 15.30 – F2 lenktynės (nr. 3) 15.45 – 16.15 – F4 lenktynės 16.30 – 17.00 – F2 lenktynės (nr. 4) 17.30 – apdovanojimai.