Ritulio kontrolę nuo pat pirmųjų sekundžių perėmė „Energijos“ ledo ritulininkai. Nors Kauno klubui daugiau nei penkias minutes nepavyko net atlikti smūgių į Elvino Karlos ginamus vartus, tačiau ir elektrėniečių smūgiai būdavo sėkmingai atremti Luko Jakšio. Žaidimas išsilygino pirmojo kėlinio viduryje, kai Justinas Vėželis sėdo ant nubaustųjų žaidėjų suolelio, o svečiai įgijo kiekybinę persvarą. Visgi jau po pusantros minutės prasižengė ir „Kaunas Hockey“ legionierius Ilja Lašinas ir kiekybinę persvarą įgijo elektrėniečiai. Nors šeimininkai atliko ne vieną pavojingą smūgį į varžovų vartus, tačiau įvarčių pelnyti nepavyko ir pirmosios 20 minučių baigėsi nulinėmis lygiosiomis. Pirmame kėlinyje šeimininkai atliko 16 smūgių į vartus, tuo tarpu kauniečiai – vos 6. Antrąjį kėlinį „Kaunas Hockey“ pradėjo aktyviau ir privertė E. Karlą dirbti kur kas dažniau nei pirmame kėlinyje. Septintą antrojo kėlinio minutę įvartį iš vidutinio atstumo pelnė Povilas Verenis (26:52, rez. perd. Deividas Kazlauskas ir Rolandas Aliukonis) bei išvedė šeimininkus į priekį – 1:0. Vėliau itin nemalonus epizodas atsitiko aikštės viduryje, kai P. Verenis sužaidė kūnu į vieną kauniečių žaidėją, kurio aukštai pakelta lazda užkabino pro šalį čiuožusio Deivido Kazlausko veidą. Vienas „Energijos“ lyderių kurį laiką pragulėjo ant ledo ir tik komandos draugų padedamas paliko aikštelę. Švariu jėgos veiksmu vėliau kauniečiams atsakė Donatas Vitte, o „Kaunas Hockey“ ledo ritulininkas taip pat kurį laiką nesikėlė nuo ledo. Po šių epizodų „Energija“ įjungė aukštesnę pavarą, o P. Verenis fantastišku reidu ir gražiu smūgiu į viršutinį tolimą vartų kampą padidino elektrėniečių pranašumą iki dviejų (2:0) bei pakėlė ant kojų gausiai susirinkusius „Energijos“ sirgalius. Nepakartojamą savo šou P. Verenis pratęsė ir trečiajame kėlinyje. Po Dmtrijaus Babičiaus pražangos jis realizavo paskirtą baudinį (40:53), o netrukus po Karolio Kubiliaus perdavimo pelnė ir ketvirtąjį savo įvartį (43:33). Praėjo dar kiek daugiau nei 7 min. ir P.Verenis įmušė net penktą savo įvartį (50:55, rez. perd. Karolis Kubilius ir Mauras Baltrukonis). P. Verenio įvarčių seriją „nutraukė“ jo komandos draugas Aurimas Gaidauskas (53:30, rez. perd. Justinas Vėželis). Šio gynėjo tikslus smūgis pratęsė kauniečių triuškinimą. Tašką rungtynėse padėjo tas pats A. Gaidauskas (58:23, rez. perd. Mauras Baltrukonis ir Danielius Nomanovas), realizavęs kiekybinę persvarą.   „Energija“ šiose rungtynėse atliko kur kas daugiau smūgių į varžovų vartus (44 prieš 28). Baudos minučių abi komandos gavo po 8. Pirmose serijos rungtynėse „Energija“ namuose net 10:1 sutriuškino kauniečius, tačiau serijai persikėlus į Kauną ir prie varžovų prisijungus legionieriams Ilja Lašinui bei Dmitrijui Beliakovui, „Energija“ tik po atkaklios kovos ir mažumoje pelnyto Danieliaus Nomanovo įvarčio 3:2 nugalėjo „Kaunas Hockey“ ekipą. Primename, kad pirmą vietą reguliariame sezone užėmusi „Energija“ bei antroje vietoje finišavę „Kaunas Hockey“ ledo ritulininkai iškarto pateko į pusfinalį, kuriame elektrėniečiai serijoje iki dviejų pergalių 2-0 įveikė Vilniaus „Geležinį vilką“, tuo tarpu kauniečiai po įtemptos ir atkaklios serijos 2-1 palaužė Vilniaus „Hockey Punks“ klubą. „Energija“ ir „Kaunas Hockey“ reguliariame sezone buvo susitikę keturis kartus: praėjusių metų lapkritį elektrėniškiai šventė įtikinamą pergalę rezultatu 8:1, tačiau jau po dviejų savaičių kauniečiai netikėtai atsirevanšavo „Energijai“ ir namuose juos įveikė rezultatu 5:4. Gruodį „Energija“ laimėjo 6:2, o šių metų sausį – 2:1.