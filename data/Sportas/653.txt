Pirmieji į kitą etapą pateko Madrido „Atletico“ futbolininkai, kurie svečiuose antrąkart net 5:1 (1:1) sutriuškino Maskvos „Lokomotiv“ ekipą. Pirmą tarpusavio susitikimą ispanai buvo laimėję irgi solidžiai – 3:0. 16 min. pasižymėjo Angelis Correa, tačiau jau 20 min. rezultatas tapo lygus, kai po kampinio įspūdingą šūvį iš maždaug 30 metrų paleido saugas iš Lenkijos Maciejus Rybusas. Vis dėlto antrame kėlinyje „Atletico“ įrodė savo pranašumą: po įvartį pelnė Saulis Niguezas ir Antoine'as Griezmannas, dublį atliko Fernando Torresas (65 min. iš 11 metrų baudinio ir 70 min.).  Kitas Rusijos atstovas Maskvos CSKA sugebėjo išsigelbėti ir prasibrauti į ketvirtfinalį: maskviečiai išvykoje 3:2 (1:0) nugalėjo „Lyon“ ir pasiekė revanšą už pralaimėjimą pirmame mače 0:1. CSKA herojais tapo po įvartį įmušę Aleksandras Golovinas (39 min.), Ahmedas Musa (60 min.) ir Pontusas Wernbloomas (65 min.).  Sunkų sezoną išgyvenantis Londono „Arsenal“ antrąsyk 3:1 (1:1) pranoko AC „Milan“ ir pratęsė savo žygį Europoje. Dukart tikslus buvo Danny Welbeckas, kartą – Granitas Xhaka. . Tuo metu austrų „Salzburg“ kiek nelauktai eliminavo Vokietijos grandę Dortmundo „Borussią“. Antroji komandų akistata baigėsi be įvarčių 0:0 (0:0), o pirmają zalcburgiečiai buvo laimėję 2:1. UEFA Europos lygos ketvirtfinalio burtai bus traukiami jau šį penktadienį, kovo 16 dieną.  Rungtynės: Maskvos „Lokomotiv“ 1 – 5 Madrido „Atletico“ (pirmas mačas 0:3) Bilbao „Athletic“ 1 – 2 „Marseille“ (pirmas mačas 1:3) Kijevo „Dinamo“ 0 – 2 Romos „Lazio“ (pirmas mačas 2:2)  „Plzen“ 2 – 0 Lisabonos „Sporting“, po pratęsimo – 2:1 (pirmas mačas 0:2)  Sankt Peterburgo „Zenit“ 1 – 1 „Leipzig“ (pirmas mačas 1:2)  Londono „Arsenal“ 3 – 1 AC „Milan“ (pirmas mačas 2:0) „Lyon“ 2 – 3 Maskvos CSKA (pirmas mačas 1:0) „Salzburg“ 0 – 0 Dortmundo „Borussia“ (pirmas mačas 2:1) Turnyro finalas šiemet bus surengtas Lione, Prancūzijoje, numatyta data – gegužės 16 dieną. Praėjusiais metais UEFA Europos lygą laimėjo „Manchester United“ klubas, kuris finale Solnoje 2:0 pranoko Amsterdamo „Ajax“.