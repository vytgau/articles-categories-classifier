Įsimintiną 27-erių metų žygį lietuvis pratęsė po permainingos kovos pusfinalyje 3:6, 6:4, 6:1 patiesęs dvejais metais vyresnį prancūzą Adrianą Mannarino (ATP-29). Finale Lietuvos tenisininkas dėl titulo susigrums su 25-erių metų bosniu Damiru Džumhuru (ATP-38), kuris pusfinalyje 6:0, 7:6 (11:9) įveikė 26-erių metų tautietį Mirzą Bašičių (ATP-209). Įveikdamas pusfinalio barjerą lietuvis uždirbo 150 ATP reitingo taškų ir 70 045 JAV dolerių. R. Berankis Rusijos sostinėje pakeliui į finalą dar 6:3, 7:6 (7:2) nugalėjo 27-erių metų serbą Dušaną Lajovičių (ATP-70), 3:6, 7:5, 6:4 palaužė 25-erių metų serbą Filipą Krajinovičių (ATP-77) ir 7:5, 6:1 pranoko 20-metį kazachą Aleksandrą Bubliką (ATP-107). Turnyro nugalėtojui be 250 ATP reitingo taškų dar atiteks ir 132 990 JAV dolerių. Bendrą turnyro prizų fondą sudaro 745 940 dolerių.