Dar pirmame kėlinyje šeimininkai svečiams įsūdė keturis įvarčius. Jau 1 min. pasižymėjo Lucas Vazquezas, 27 min. savo įvarčių sąskaitą atidarė Cristiano Ronaldo, 34 min. varžovų triuškinimą tęsė Toni Kroosas. Subyrėjusi svečių gynyba dar 37 min. leido C. Ronaldo džiaugtis antruoju savo įvarčiu, o „Real“ pirmavo 4:0. Antrame kėlinyje svečiai pelnė paguodos įvartį, 74 min. pasižymėjo Jon Bautista. 80 min. „hat-tricką“ pasiekė C. Ronaldo (5:1), bet paskutiniai pasižymėjo svečiai, 83 min. tiksliai smūgiavo Asier Illarramendi. Po pergalės Madrido „Real“ savo sąskaitoje turi 42 taškus, pakilo į trečią vietą ir pralenkė „Valencia“ klubą (40). Kitose turo rungtynėse svarbią pergalę pasiekė kita Madrido ekipa „Atletico“, kuri svečiuose 1:0 palaužė „Malaga“ futbolininkus. Pergalę lėmė dar 1 min. Antoine Griezmanno pelnytas įvartis. Po pergalės „Atletico“ savo sąskaitoje turi 52 taškus ir iki „Barcelonos“ atsilikimą sumažino iki 6-ių taškų. Tiesa, „Barcelona“ turo rungtynes dar žais sekmadienį namuose su „Getafe“ futbolininkais. „Barcelonos“ sąskaitoje – 58 taškai. Visi 23 turo šeštadienio rezultatai: La Korunjos „Deportivo“ 0 – 0 „Real Betis“ „Villarreal“ 1 – 2 „Alaves“ „Malaga“ 0 – 1 Madrido „Atletico“ „Leganes“ 0 – 1 „Eibar“ Madrido „Real“ 5 – 2 San Sebastiano „Real Sociedad“