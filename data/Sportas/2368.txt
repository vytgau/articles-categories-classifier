24 metų futbolininkas šiais metais „Žalgirio“ gretose iš viso sužaidė 36 rungtynes, pelnė 1 įvartį, atliko 1 rezultatyvų perdavimą ir susirinko 7 geltonas korteles. „Žalgirio“ gerbėjų simpatijas patvirtino ir „Instat“ statistika. M. Mbodjis per rungtynes vidutiniškai laimėjo po 72 proc. individualių dvikovų ir rinko po 235 naudingumo balus. „Pietų IV“ rinkimuose jis aplenkė rezultatyviausius žalgiriečius – 19 įvarčių šį sezoną pelniusį Darvydą Šerną ir 13 kartų pasižymėjusį Elivelto. Paties futbolininko teigimu, toks „Žalgirio“ sirgalių pasirinkimas jį labai nustebino. „Šis prizas man tapo labai didele staigmena. Nesitikėjau, kad mūsų fanai išrinks mane geriausiu žaidėju. Komandoje buvo ir daugiau futbolininkų, vertų šio apdovanojimo. Man šis įvertinimas yra labai svarbus, tad esu labai laimingas“, – tikino antrą sezoną „Žalgirio“ gretose žaidęs M. Mbodjis. Prizą įteikęs „Pietų IV“ atstovas Ramūnas Čepaitis konstatavo, kad M. Mbodjis savo žaidimu nusipelnė didžiausios fanų pagarbos ir įvertinimo. „Tokio pobūdžio rinkimus mes rengiame nuo 2004 metų. Ir pirmą kartą geriausiu komandos žaidėju fanai išrinko gynėją. Buvo renkami puolėjai, dažnai įvertinimo sulaukdavo saugai, net vartininkai. Mamadou yra žavi, charizmatiška asmenybė. Sirgalių simpatijas jis užsitikrino nuo pirmų rungtynių „Žalgirio“ gretose. Pernai rinkimuose jis nedideliu skirtumu nusileido Andrijai Kaludjerovičiui, o šį sezoną žaidė stabiliausiai, nuosekliausiai ir buvo tikrai vertas šio įvertinimo. Vienokią ar kitokią balų sumą jam skyrė beveik visi rinkimuose dalyvavę „Žalgirio“ fanai. Tai rodo, kad ultrų bendruomenė labai mėgsta šį žmogų“, – samprotavo R. Čepaitis.  Savo simpatijas „Pietų IV“ nariai išreiškė ne tik balsuodami rinkimuose, bet ir ne vieneriose rungtynėse skanduodami legionieriaus iš Senegalo vardą. Savo ruožtu, M. Mbodjis šį sezoną bent kelis kartus po rungtynių vedė komandos draugus prie sirgalių tribūnos ir lietuviškai traukė tradicines padėkos giesmes. „Žaidėjui iš užsienio nėra paprasta atvykti į naują komandą, o dar sunkiau – išgirsti to klubo gerbėjus skanduojančius jo vardą. Man tai buvo didžiausias įvertinimas. Aš norėjau jiems atsidėkoti, tad atidžiai klausiausi jų atliekamų „Žalgiriui“ skirtų dainų, išmokau žodžius ir po vienų rungtynių su komanda sudainavau. Padariau tai nesitikėdamas jokio įvertinimo. Tiesiog norėjau jiems tokiu būdu padėkoti už meilę ir palaikymą. Tikiuosi, kad turėsiu progą ir ateityje džiuginti „Žalgirio“ gerbėjus ne tik dainomis, bet ir žaidimu“, – vylėsi M. Mobdjis. 2016 metais „Žalgirio“ legionierius tapo tikru Lietuvos čempionato atradimu, vien A lygoje per 33 rugntynes pelnė 6 įvarčius, o jo komanda iškovojo visus įmanomus titulus. Tačiau šiais metais žalgiriečiai šalies pirmenybėse ir Lietuvos futbolo federacijos taurės turnyre užleido lyderių pozicijas Marijampolės „Sūduvai“ ir Kauno „Stumbrui“. „Šiais metais komandos žaidimas ir rezultatai ženkliai suprastėjo. Nors komanda netgi buvo šiek tiek geresnė nei pernai. Bet šie metai mums buvo labai sunkūs. Ne tik komandai, bet ir man. Manau, kad galiu žaisti kur kas geriau. Prieš sezoną išsikėliau tikslą – pagerinti asmeninius statistikos rodiklius ir žaisti geriau, nei pernai. Akivaizdu, kad man tai nepavyko, – pripažino M. Mbodjis. – Neabejoju, kad privalau žaisti daug geriau ir padaryti daugiau dėl komandos pergalių. Tačiau dabar jau nieko nepakeisime. Turime gerai pailsėti, praleisti laiką su artimiausiais žmonėmis ir grįžę su dviguba energija kibti į darbą. Privalome susigrąžinti visus prarastus titulus ir kuo geriau pasirodyti Europos lygos atrankos varžybose. Pagaliau, mes turime atsilyginti „Žalgirio“ gerbėjams už palaikymą geru žaidimu ir naujomis pergalėmis“.