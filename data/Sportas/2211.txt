IOC prezidento Thomaso Bacho paskelbtas verdiktas rusams buvo griežtas: dopinge išsimaudžiusios Rusijos sportininkai Pjongčango olimpinėse žaidynėse galės dalyvauti tik kaip neutralūs atletai. Olimpiniais kelialapiais galės pasinaudoti tik specialius asmeninius kvietimus gavę rusai, jiems laimėjus medalius skambės olimpinis himnas, sportininkai negalės vilkėti nacionalinių spalvų aprangos, jų pelnyti medaliai nebus priskiriami Rusijai valstybių įskaitoje, atidarymo ceremonijoje nebus nešama Rusijos vėliava, o Rusijos oficialūs asmenys negalės būti akredituoti žaidynėse. „Ką daryti – apskritai boikotuoti žaidynes? O gal susitaikyti su IOC verdiktu ir vykti į žaidynes po neutralia vėliava?“ Trečiadienio rytą tai yra labiausiai aptarinėjamas klausimas Rusijos žiniasklaidoje, tačiau visos spekuliacijos gali baigtis jau labai greitai – kai savo svarų žodį tars V. Putinas. Kol kas Rusijos valstybės vadovas savo pozicijos šiuo klausimu dar neišsakė, tačiau, pasak „Moskovskij Komsomolec“ pranešimo, tai padaryti gali jau trečiadienį, gruodžio 6-ąją, Maskvoje vyksiančio visos Rusijos visuomenininkų forumo metu. Tuo metu pačių rusų sportininkų ir šios sporto šakos funkcionierių nuomonės dėl Pjongčango olimpinių žaidynių radikaliai skiriasi. Pavyzdžiui, Rusijos ledo ritulio rinktinė su oficialiu laišku jau kreipėsi į V. Putiną prašydama, kad leistų jai dalyvauti žaidynėse po neutralia vėliava. „Į olimpines žaidynes vykti būtina. Atsisakyti – reiškia pasiduoti. Visi suprantame, kad tai yra politinis sprendimas, kad IOC – tai politikų sambūris. Ir visiškai aišku, prieš ką jis nukreiptas. Iš esmės buvo aišku, kad viskas taip baigsis. Tačiau jeigu sportininkai ten vyks, tai suvienys šalį. Visi švarūs sportininkai privalo ten vykti. – aiškino garsus Rusijos ledo ritulininkas Ilja Kovalčiukas. – Juk daugelis kitų galimybių pakliūti į žaidynes gali ir nebeturėti. Iš mūsų atėmė himną, vėliavą, tačiau neatėmė garbės ir sąžinės.“ Sklinda kalbos, kad V. Putinui priėmus sprendimą leisti sportininkams varžytis po neutralia vėliava, Rusijos ledo ritulio rinktinė prieš olimpines žaidynes gali bandyti persivadinti „Raudonąja mašina“, tačiau vargu ar toks pavadinimas galėtų būti patvirtintas oficialiai dėl IOC pritaikytų sankcijų. Kad vykti į Pjongčangą tikrai reikėtų, įsitikinusios ir ne visos rusų ledo ritulio žvaigždės. „Manau, tai nesąžininga. Mane šis sprendimas šokiravo. Reikia viską apgalvoti prieš atsakant, nes tokios situacijos dar nebuvo. Bet aš nesuprantu, ką reiškia „dalyvauti po neutralia“ vėliava. Man tai nesuprantama“, – teigė Aleksandras Ovečkinas. Savo ruožtu buvęs garsus boksininkas, Rusijos dūmos narys Nikolajus Valujevas mano, kad rusams reikia vykti į žaidynes. „Sportas – tai jūsų gyvenimas ir likimas. Tai neilgam. Važiuokite, ir sudaužykite visus kitus sportininkus, šituos šiukšles iš IOC ir WADA (Pasaulinė antidopingo agentūra). Kai laimėsite, visa šalis triumfuos po jūsų pasiekimų. Jūs padėsite ir sau, ir savo šaliai. Ačiū jums už viską“, – į sportininkus kreipėsi jis. Tuo metu Rusijos Dūmos fizinės kultūros, sporto, turizmo ir jaunimo reikalų komiteto pirmininko pavaduotojas, garsus futbolo treneris Valerijus Gazajevas pareiškė, kad vykimas į olimpiadą ir dalyvavimas po neutralia vėliava rusams būtų tolygus pažeminimui. „IOC sprendimas – tai politinė provokacija. Kitaip į tai žiūrėti negalima. Aš manau, kad dalyvavimas po neutralia vėliava būtų pažeminimas Rusijai. Žinoma, sportininkai turėtų spręsti patys, tačiau reikia pagalvoti, kokioje šalyje mes gyvename, – aiškino V. Gazajevas. – Rusija – didi šalis su didinga sporto istorija. Ir valstybinė pozicija turi būti griežta. 1984-aisiais mes boikotavime Los Andželo vasaros olimpines žaidynes, tačiau nieko nepraradome – jau po keturių metų SSRS rinktinė tapo olimpine futbolo čempione.“ Tokios pat pozicijos laikosi ir garsus Rusijos bobslėjininkas Aleksejus Vojevoda. „Mes ne našlaičiai, mes turime motiną Rusiją, ji mus išaugino, ji į mus investavo. Kaip galima į žaidynes vykti ne po jos vėliava? Aš nevažiuočiau“, – kalbėjo pasaulio čempionas. „Valstybės pozicija čia turi būti labai griežta. Po neutralia vėliava žaidynėse – nedalyvauti. Jeigu patys sportininkai užsigeis dalyvauti, aš juos suprasiu, tačiau didžiuosiuosi tais, kurie atsisakys“, – pridūrė A. Vojevoda, iš kurio dėl dopingo vartojimo buvo atimti du Sočio olimpinių žaidynių aukso medaliai. Šiuo klausimu pasisakė ir garsi Rusijos plaukikė Julija Jefimova. Paskui ją ilgą laiką taip pat vilkosi dopingo šleifas, tačiau prieš pat Rio de Žaneiro olimpines žaidynes J. Jefimovai buvo leista dalyvauti varžybose, kuriose rusė iškovojo du sidabro medalius. „Vėl ašaros akyse. Už ką? Galima daug ką parašyti, tačiau aš tiesiog linkiu visiems sportininkams atkaklumo ir kantrybės. Ir kovoti! Kovoti iki pabaigos“, – socialiniuose tinkluose ašaras liejo plaukikė. Опять слёзы на глазах... За что? Можно много, что написать.. но я просто пожелаю всем спортсменам стойкости и терпения! И бороться! Бороться до самого конца! A post shared by Yuliya Efimova (@pryanya93) on Dec 5, 2017 at 1:12pm PST  Pažymėtina, kad sprendimą apie diskvalifikavimą paskelbęs ir rusų „politikavimu“ vieningai kaltinamas IOC vadovas Th. Bachas griežtai kratosi bet kokių sąsąjų su politiniu sprendimu. „Nėra nieko bendro. Sprendimas neturi nieko bendro su politika. Ir politiniai pasaulio lyderiai, kaip ir mūsų komerciniai rėmėjai, turbūt supranta, kad IOC yra apolitiška organizacija, kurios neutralumas negali būti niekaip paveiktas“, – kalbėjo Th. Bachas. „Olimpinis boikotas niekad nepasiekė tikslo, be to, nematau jokio tikslo tai daryti. Juk švariems Rusijos sportininkams mes nekliudysime varžytis žaidynėse“, – apie dalies rusų raginimus boikotuoti žaidynes atsiliepė IOC prezidentas. Durys užtrenktos ir „grietinėlei“ Primename, kad dėl atskirų Rusijos atletų dalyvavimo Pjongčange spręs IOC ir dopingo kontrolierių atstovų komisija, kuriai pirmininkaus buvusi Prancūzijos tinklininkė, sporto medicinos specialistė ir politikė Valerie Fourneyron. Komisija analizuos kiekvieno sportininko atvejį ir priims sprendimą, ar jį galima laikyti „švariu“. Kol kas nežinoma, kaip griežtai testų rezultatų istoriją vertins ši darbo grupė, tad neaišku, kiek rusų galima tikėtis Pjongčange. Kvietimus gavę sportininkai oficialiai bus laikomi „olimpiniais atletais iš Rusijos“. Jau pranešama, kad žalia šviesa turėtų būti uždegta Rusijos ledo ritulio ir kerlingo komandoms. Panašiai tikrinami bus ir Rusijos treneriai, medikai bei kitas personalas. Durys užtrenktos ir šalies sporto „grietinėlei“. Rusijos olimpinio komiteto prezidentas Aleksandras Žukovas suspenduotas kaip IOC narys, o buvęs Rusijos sporto ministras Vitalijus Mutko ir jo pavaduotojas Jurijus Nagornychas „ištremti“ iš olimpinių žaidynių iki gyvos galvos. Įdomu, jog V. Mutko tebėra Rusijos futbolo sąjungos prezidentas ir toliau vadovauja kitais metais šioje šalyje vyksiančio planetos futbolo čempionato organizaciniam komitetui. Ir FIFA nelaiko dopingo skandalų Rusijoje didele problema.