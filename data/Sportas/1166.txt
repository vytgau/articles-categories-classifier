27-erių irkluotojas pastaruoju metu laiką leido ir treniravosi gimtojoje Klaipėdoje. Bet ramus treniruočių namie periodas baigėsi, prasideda intensyvesnis pasirengimo sezonui etapas. A. Navicko 2018 m. laukia trys svarbiausi startai – Gaviratės regata Italijoje, pasaulio taurės etapas ir planetos pirmenybės. Startams klaipėdietis rengsis pagal pernykštį, pasiteisinusį planą. Vienintelė korekcija – slidinėjimas Šveicarijoje. „Tai – ištvermės reikalaujantis sportas. Atsiradus galimybei jį išbandyti, pagalvojau: kodėl gi ne? Juk mūsų olimpiečiai irkluotojai kiekvieną žiemą važiuoja į tokias stovyklas slidinėti ir ruoštis sezonui. Tai naudinga bendram fiziniam pasirengimui, be to, padeda išvengti treniruotėse monotonijos, lydinčios visą žiemą. Ta žiema namie ir sporto salėje jau spėjo nusibosti. Jau norisi pakeisti tą kasdienę rutiną. Labai laukiu šios stovyklos“, – galimybe išvykti į Šveicariją džiaugėsi Lietuvos parolimpietis. A. Navickas treniruosis centrinėje šalies dalyje, netoli Liucernos miesto esančioje Šveicarijos paraplegikų centro bazėje. Centras sportininkui paskolins slidinėjimo įrangą – slides, specialią kėdutę ir lazdas. Pirmą kartą slidinėjimą išbandysiantis irkluotojas kol kas tik spėlioja, ko tikėtis slidinėjimo trasoje. „Sėdynė montuojama prie standartinių slidžių. Lazdos taip pat turi atitikti ūgį. Bandysime įrangą pritaikyti. Dėl didelio ūgio visada atsiranda problemų, bet tikiuosi, kad rasime būdų išspręsti šitą klausimą ir viskas bus gerai. Man padės, viską ten parodys“, – smalsumo prieš naują patirtį neslėpė atletas. „Visko gali būti, Kodėl gi ne? Norvegijos irkluotoja Birgit Skarstein, kuri pernai tapo irklavimo čempione, dalyvaus Pjongčango parolimpinių žaidynių slidinėjimo varžybose. Tokių minčių tikrai yra. Bet pirmiausiai reikia slidinėjimą išbandyti, o po to žiūrėti, kas iš to gali gautis. Norvegės pavyzdys parodo, kad viskas yra įmanoma. Bus labai įdomu sekti, kaip jai seksis Pjongčange“, – sakė A. Navickas. A. Navickas balandžio pabaigoje norėtų išvykti į stovyklą Italijoje, kur treniravosi ir pernai. Gegužę čia laukia ir pirmas 2018 m. startas – Gaviratės regata. Irkluotojas Italijoje planuoja būti mažiausiai mėnesį ir iš čia tiesiai vykti į planetos taurės etapo varžybas Serbijoje. Pasaulio čempionatas rugsėjį įvyks Bulgarijos mieste Plovdive. Pernai pasaulio čempionate JAV A. Navickas užėmė 9 vietą. „Kiekvienais metais įgauni vis daugiau patirties. Vis daugiau sužinai apie varžybas, pasirengimą joms. Tų varžybų ne tiek jau daug – per metus susidaro maždaug trys startai. Su kiekvienu gaunu daugiau patirties. Kasmet norisi kilti aukštyn – po laiptelį, po du. Pasaulio čempionate šiais metais norėtųsi A finalo. Anksčiau ar vėliau reikia ten patekti“, – ambicijų neslėpė A. Navickas.