Lietuvai atstovaus devynios įgulos, iš viso keturiolika irkluotojų. 200 metrų distancijoje vienviečių varžybose startuos baidarininkas Artūras Seja, kanojininkai Henrikas Žustautas ir Rūta Dagytė, dviviečių varžybose dalyvaus baidarininkai Aurimas Lankas ir Edvinas Ramanauskas bei kanojininkai Vytautas Prunskas ir Artūras Giliasevičius. 500 m nuotolyje startuos Lietuvos baidarininkų keturvietė: A. Lankas, E. Ramanauskas bei Mindaugas ir Simonas Maldoniai. 1000 m varžybose kovos kanojininkas Vadimas Korobovas, baidarė dvivietė Ričardas Nekriošius ir Andrėjus Olijnikas bei kanoja dvivietė Osvaldas Murza ir Jevgenijus Kuračionokas. „Keliame tikslą iškovoti medalius. Visą sezoną įspūdingą sportinę formą demonstruoja H. Žustautas, kanojininkas laimėjo Europos čempionatą, pasaulio taurės varžybų etapą bei pasaulio ir Europos jaunimo čempionatus, todėl yra pajėgus laimėti medalį ir pasaulio čempionate. Medalių laukiame ir iš patyrusių dvivietės baidarininkų R. Nekriošiaus ir R. Olijniko, kurie nuolat patenka į pasaulio bei Europos čempionatų finalus, o Rio olimpiadoje užėmė aukštą 5 vietą. Olimpiniai prizininkai A. Lankas ir E. Ramanauskas šį sezoną persėdo į keturvietę baidarę, nes dvivietė tapo ne olimpine rungtimi, tačiau meistriškumas ir tarpusavio supratimas liko, todėl irgi tikimės aukštų vietų“, - sako Lietuvos baidarių ir kanojų irklavimo federacijos generalinis sekretorius Romas Petrukanecas. Gausiausią delegaciją pasaulio čempionate turės Rusija, jai atstovaus 49 sportininkai. Vengrijos rinktinėje – 42 irkluotojai, Lenkijos – 37, Vokietijos – 36, Ispanijos ir Ukrainos po 35, čempionato šeimininkų čekų – 33. Lietuvos kaimynė Baltarusija į pasaulio čempionatą atsiuntė 31 atstovą, Latvija – 11, Estija – 5.