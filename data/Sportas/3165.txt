B grupės sunkiasvorių dvikovoje trečiadienį Miuncheno „Bayern“ svečiuose net 0:3 nusileido PSG klubui ir patyrė pirmą pralaimėjimą. Net 18 kampinių kėlę ir kamuolį ilgiau kontroliavę C. Ancelotti auklėtiniai iš to neturėjo jokios apčiuopiamos naudos, o Neymaro, Kyliano Mbappe ir Edinsono Cavani kuriamos žaibiškos Paryžiaus ekipos kontratakos užtikrintai griovė svečių gynybos kuorus. „Bet kokiu atveju nemačiau aikštėje jokio aiškaus „Bayern“ plano. Ir esant rezutlatui 1:0 ir 3:0 žaidėjai neturėjo jokios idėjos, ką daryti“, – smogė ekspertu vienoje Vokietijos televizijoje dirbantis buvęs geriausias planetos vartininkas O. Kahnas. Jau 2-ą rungtynių minutę svečius į nokdauną pasiuntė Dani Alvešas, 31-ą minutę rezultatą padvigubino E. Cavani, o 63-ąją tašką padėjo 222 mln. eurų PSG klubui atidirbinėjantis Neymaras. „Bayern“ neturėjo jokios idėjos, jokio mechanizmo, ką veikti su kamuoliu. Tai yra taktinė problema, – pratęsė savo kritiką komandai ir treneriui O. Kahnas. – Kaip žaidėjas turiu žinoti, veržiamės pirmyn, darome spaudimą, ko imamės, kai prarandame kamuolį? Susidarė įspūdis, kad kiekvienas žaidėjas buvo šiek tiek „atsitraukęs“. Nebuvo jokio aiškaus nurodymo“. Akis badė ir C. Ancelotti pasirinkti startiniai žaidėjai. Tarp jų aikštėje nebuvo Arjeno Robbeno, Matso Hummelso ir gimtinėje atsarginių suolą visas rungtynes šildžiusio Francko Ribery. „Nemanau, kad sudėtis buvo rizikinga. Pagrindinė mintis – kontroliuoti aikštės vidurį ir per tai laimėti rungtynes. Man tokia sudėtis buvo geriausia. Aišku, kad dėl to būsiu kritikuojamas, tačiau viskas gerai. Jokių problemų su Ribery neturiu. Kiekvienas žaidėjas žino, kad jam gali tekti sėdėti ant suolo“, – teigė C. Ancelotti. Strategas tvirtino, kad jo auklėtiniai kontroliavo kamuolį, tačiau nebuvo pakankamai pavojingi varžovų vartams, „trūko balanso“.  Vienas iš Miuncheno ekipos lyderių A. Robbenas, pasirodęs aikštėje po keitimo antrame kėlinyje, matė daug pastangų ir pozitivumo: „Tačiau šįkart įvarčių nesugebėjome pelnyti“. Apie C. Ancelotti žaidėjų pasirinkimą olandas nenorėjo kalbėti. „Net ir vieno žodžio gali būti per daug. Mums nereikia sumaišties viduje. Žinoma, pralaimėti Čempionų lygoje mums nėra įprasta. Tai nėra tas „Bayern“, prie kokio esame pratę“, – kalbėjo jis. A #UCL goal fest! ⚽️🔥 Story of the night? pic.twitter.com/gCl912PBuW — Champions League (@ChampionsLeague) September 27, 2017  Vokietijos čempionų veteranas Thomas Mulleris teigė, kad ankstyvas praleistas įvartis tikrai nebuvo plano dalis: „Turėjome geriau gintis, kitaip būtume praleidę įvarčius kiekvienoje varžovų atakoje. Nežaidėme taip, kaip galėjome“. Savąjį kryžių po rungtynių nešė ir traumuotą Manuelį Neuerį pakeitęs Svenas Ulreichas: „Varžovams tam tikrais rungtynių momentais gyvenimą darėme lengvesnį. Jau sakiau, kad Manuelį Neuerį nepakeisiu visu 100 proc. Jis yra pasaulinės klasės vartininkas ir nenoriu apie tai daugiau diskutuoti. Manau ir Paryžiuje žaidžiau sau įprastai, visuomet dėjau žingsnį teisinga linkme. Komanda žino, ko iš manęs tikėtis“. Kitas Čempionų lygos B grupės rungtynes „Bayern“ žais spalio 18-ą dieną Miunchene su „Celtic“. 