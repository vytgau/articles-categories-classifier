Nugalėjo ukrainietė Liubov Basova. Ji finale 2-0 įveikė rusę Dariją Šmeliovą. Kovoje dėl trečios vietos korėjietė Hyejin Lee taip pat 2-0 nugalėjo Naujosios Zelandijos dviratininkę Natashą Hansen. Atrankos varžybose S. Krupeckaitė užėmė penktą, o M. Marozaitė – devintą vietas. Simona 200 m distanciją iš eigos įveikė per 10,894 sek., o Miglė – per 10,996 sek. Geriausiai pasirodė H. Lee (10,810 sek.; vid. greitis – 66,605 km/h). Šios rungties 2016 metų Europos čempionė ir triskart pasaulio vicečempionė S. Krupeckaitė aštuntfinalyje nugalėjo korėjietę Wongyeong Kim (12-a atrankoje), o M. Marozaitė pralaimėjo kinei Mengqi Tang (8). Simona ketvirtfinalyje 1-2 nusileido būsimai etapo nugalėtojai L. Basovai. Bendrojoje pasaulio taurės varžybų sprinto įskaitoje pirmauja Rio de Žaneiro olimpinių žaidynių, triskart pasaulio ir dukart Europos sprinto čempionė vokietė Kristina Vogel (1500 tšk.). S. Krupeckaitė (900 tšk.) iš devintos vietos pakilo į penktą, o M. Marozaitė (725 tšk.) užima 11-ą poziciją. Iš viso klasifikuota 50 dviratininkių. Vyrų keirino rungtyje (17 dalyvių) Vasilijus Lendel užėmė devintą vietą. Nugalėjo japonas Yuta Wakimoto. Pirmojo etapo trečiajame važiavime V. Lendel finišavo pirmas (aplenkė penkis varžovus), o antrojo etapo antrajame važiavime tarp šešių dalyvių buvo ketvirtas. Lietuvos dviratininką nuo trečios vietos ir kelialapio į pagrindinį finalą skyrė 0,029 sek. B finale V. Lendel finišavo trečias. Bendrojoje įskaitoje pirmauja ukrainietis Andrijus Vynokurovas (1525 tšk.). V. Lendel (600 tšk.) tarp 47 klasifikuotų dviratininkų yra 12-as. Moterų daugiakovėje (omniume; 14 dalyvių) nesėkmė ištiko Oliviją Baleišytę. 19-metė panevėžietė pirmojoje rungtyje – skreče – pateko į griūtį. Jaunoji Lietuvos dviratininkė buvo nugabenta į ligoninę. „Noriu visiems padėkoti už gražias žinutes ir palaikyma, ačiū. Savo vakarykštį pasirodymą pasaulio taurėje pabaigiau ligoninėje. Skrečo lenkynių metu griuvau. Kaip, kodėl ir kas nutiko, nežinau. Manau, tai buvo pirmas kartas kuomet treke nukritus neatsikėliau ir nepabaigiau varžybų... Bet aš dar atsigausiu!“, – savo „Facebook“ paskyroje rašė O. Baleišytė. Omniumo nugalėtoja tapo japonė Yumi Kajihara. Ji bendrojoje įskaitoje su 1325 tšk. pakilo į pirmą vietą. Antrą vietą užima amerikietė Jennifer Valente (950 tšk.). O. Baleišytė (825 tšk.) išliko trečia. Klasifikuotos 43 dviratininkės.