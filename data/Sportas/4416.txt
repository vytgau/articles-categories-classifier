Dar apdovanojimų ceremonijos metu Kauno klubas drąsiai kalbėjo apie tai, jog atėjo laikas kilti į kitą lygį. Panašu, jog tai neliks vien kalbomis. Jau dabar aišku, jog KTU rankinio klubas dalyvaus EHF iššūkio taurės varžybose, o po ištrauktų burtų paaiškėjo ir jų būsimi varžovai. Jais tapo daugkartinių Liuksemburgo čempionų klubas Diferdanžo „Red Boys“. Ir nors Liuksemburgas negarsėja giliomis rankinio tradicijomis, tačiau pastaruoju metu visų Beneliukso valstybių rankinio lygis kyla ir prie to daug prisideda bendra šių šalių „BeNe“ lyga. Praėjusiais metais „Red Boys“ rankininkai Liuksemburgo pirmenybėse užėmė trečią vietą, todėl nuvertinti būsimų KTU varžovų pirmame Iššūkio taurės turnyro etape anaiptol nederėtų. Panašu, jog LRF I lygos čempionams bus uždegta žalia šviesa žaisti ir aukščiausioje Lietuvos rankinio lygoje. Tokiu būdu Kaunas turėtų dvi rankinio komandas stipriausioje šalies rankinio lygoje ir tuo pačiu du klubus žaidžiančius ir EHF organizuojamuose turnyruose. Apie KTU klubo laukiančius naujus iššūkius artėjančiame 2017-2018 metų sezone pasikalbėjome su šios ekipos vyriausiuoju treneriu Dariumi Talačka. Į pergalę praėjusiais metais kauniečius atvedęs treneris teigė, jog klubas intensyviai ruošiasi naujiems startams ir žada rimtą kovą visiems būsimiems varžovams. – Kaip vyksta KTU komandos pasirengimas šiuo metu artėjančiam sezonui? – Sezonas laukia tikrai labai intensyvus, todėl ir pasirengimas jam vyksta intensyviai. Naujas sezonas kardinaliai skirsis nuo visų prieš tai buvusių, todėl daug naujovių ir iššūkių laukia kolektyvo ir klubo vadovybės. – Ar komanda ir vasarą sportuoja kartu? – Po LRF I lygos čempionato pabaigos turėjome dviejų savaičių poilsio tarpą, po to susirinkome aptarti artėjančio sezono planus. Paaiškėjus jiems, susitarėme, kiek leidžiame sau atostogauti. Bendrauju su sportininkais ir tarpsezoniu, todėl žinau, kad kai kurie iš jų atostogavo tikrąja to žodžio prasme, tačiau buvo ir tokių kurie palaikė sportinę formą nenutrūkstamai tinklinio, futbolo aikštelėse ar kur kitur. Dauguma komandos narių yra kauniečiai, mes bendraujame ne tik aikštėje, bet ir už jos ribų, tad teko ne kartą susitikti ir „pajudėti“ kartu. Nuo liepos vidurio beveik visa komanda jau pradėjo pasiruošimą artėjančiam sezonui. – Kokių pasikeitimų galima tikėtis komandos sudėtyje kitam sezonui? – Galima tikėtis komandos sustiprėjimo keliose pozicijose, o tai sako, kad naujokų bus ir ne vienas. – Kas paskatino dalyvauti EHF iššūkio taurės turnyre? – Pirmiausia žinios iš Lietuvos rankinio federacijos atstovų apie galimybę ten dalyvauti, o po to noras įrodyti sau ir kitiems, kad rankinis Lietuvoje atsigauna tik visų mūsų, o ne kieno nors kito dėka. – KTU varžovu pirmame EHF iššūkio taurės turnyro etape bus Diferdanžo „Red boys“ klubas iš Liuksemburgo. Ką galite pasakyti apie būsimus priešininkus? – Vos tik gavome atrankos etapo dalyvių sąrašus ir sužinojome ekipas prieš, kurias galbūt teks rungtyniauti, pradėjome ieškoti informacijos apie visas ekipas pasitelkdami visagalį „Google“. „Red Boys“ yra viena iš dviejų stiprių ekipų, kurias galėjome gauti. Kita ekipa, kurią laikėme itin pavojinga buvo Salonikų „Paok“ klubas iš Graikijos. Apie kitas ekipas to pasakyti negalėčiau, nes peržiūrėjus informaciją apie klubus, jie labai rimto įspūdžio nesudarė arba tos informacijos tiesiog buvo per mažai aiškesniam vertinimui. Tuo tarpu būsimi mūsų varžovai sudaro tikrai rimto klubo įspūdį. – Kokia situacija šiuo metu yra su Lietuvos rankinio lyga? Ar jau galima tikrai tikėtis kitą sezonąKTU išvysti pajėgiausioje šalies lygoje? – Šiuo metu žodinis susitarimas su lygos vadovybe yra, pritarimas iš lygos klubų atstovų taip pat yra. Lygos valdybos sprendimo laukiame rugpjūčio mėnesio pradžioje, tada galima bus sudėti visus taškus ant „i“. – Ką klubas gali duoti ir pasiūlyti aukščiausiajai lygai? – Rimtas kovas. Nesiruošiame dalinti taškų nė vienai pripažintai komandai.