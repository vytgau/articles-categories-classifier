Tailando šiaurrytinėje Buriramo provincijoje bokso ringe kumščiuojasi du maži berniukai, o juos šūksniais kursto kovos žiūrovai. Vienuolikmetis Nanthawatas Promsodas po penkių itin sėkmingų raundų leidžia pergalingai iškelti jo ranką. Jam atitekęs prizas? 3 tūkst. batų (maždaug 95 dolerių) piniginė premija ir dar papildomai po 1500 batų (kiek daugiau nei 47 doleriai) už kiekvieną naują kovą. Vaikų boksas sausringuoju metų laiku prieš prasidedant ryžių sėjimo sezonui mažuose Tailando šiaurrytiniuose miesteliuose labai populiarus. Šioje Tailando dalyje gyvenančios šeimos daugiausia verčiasi žemės ūkiu ir praktiškai nuolat jaučia pinigų stygių. Bendruomenės ringuose vykstančios mažųjų mušeikų kovos tampa ne tik smagia pramoga, bet ir papildomu pajamų šaltiniu – tėvai, kurių atžaloms gerai sekasi boksuotis, užsidirba vieną kitą batą. Jaunieji boksininkai taip pat svajoja apie šlovę ir pinigus, kurie padėtų šeimą ištraukti iš skurdo liūno. Nanthawatas – vienas iš dešimtiems jaunesnių nei 15 metų boksininkų iš Satuko rajono. Čia bokso stovyklos veikia praktiškai kiekvienoje gyvenvietėje. Muay Thai arba tailandietiškas boksas skaičiuoja jau 2 tūkst. metų istoriją. Aštuonių galūnių menu vadinamo kovos būdo pagrindas – alkūnių, rankų, kelių ir pėdų judesiai. Be to, tai viena iš nacionalinių Tailando sporto šakų, o šalies šiaurės rytai – regionas, užauginęs daugiausia garsių kovotojų, kurių ne vienas maudosi ir tarptautinės šlovės spinduliuose. Šlovė ir pinigai vilioja vis daugiau vaikų ir jų tėvų išbandyti šią sporto šaką. Kovotojų amžius vis jaunėja – nemažai mažųjų boksininkų ikimokyklinukai. Tie, kurie jau eina į mokyklą, mokslų nemeta – treniruotėms skiriamas laikas griežtai tik po pamokų. Kaip ten bebūtų, tokia tendencija nepatinka nei gydytojams, nei vaikų teisių gynėjams, kurie tvirtina, kad bokso ringas – pavojinga vieta mažų berniukų sveikatai. Neuroradiologė ir Tailando diagnostikos bei medicinos tyrimų centro vadovė Jiraporn Laothamatas sako, kad net penkerius pastaruosius metus vykdytas tyrimas padėjo nustatyti, kad jaunųjų boksininkų (lyginant su šiuo sportu neužsiimančiais to paties amžiaus berniukais) smegenyse pastebėta būdingų pažeidimų, jiems dažniau kyla atminties problemų. Nepaisydami specialistų perspėjimų, tėvai ir treneriai tvirtina, kad Muay Thai moko vaikus disciplinos ir apsaugo nuo pagundų gatvėse. Maža to, jie įsitikinę, kad berniukai fiziškai per silpni vienas kitam padaryti rimtos žalos. Tailando sporto federacija 2017 metais skelbė, jog šalyje yra per 10 tūkst. jaunesnių nei 15 metų Muay Thai kovotojų, tačiau ekspertai tvirtina, kad iš tikrųjų šis skaičius gali būti iki 20 kartų didesnis, nes toli gražu ne visi nepilnamečiai kovotojai oficialiai registruojami.