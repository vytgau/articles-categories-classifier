Praėjusiais metais 28-erių E. Misanas įspūdingai pasirodė Europos uždarų patalpų čempionate, kur trišuolio rungtyje nušoko 17,02 metro bei užėmė ketvirtą vietą. Be to, sportininkui priklauso Latvijos šuolių į tolį rungties rekordas (8,08 m). ECCC varžybose latvis „Cosma“ garbę gintų tiek trišuolyje, tiek šuoliuose į tolį, o esant būtinybei bėgtų ir estafetės 4x100 m rungtyje. „Latvijoje neturime klubinės sistemos, o „Cosma“ pasiūlymas buvo patrauklus. Turiu patirties atstovaudamas užsienio klubui, o šiemet rinkausi tarp dviejų. Nugalėjo „Cosma“, nes „braliukai“ yra arčiau mano širdies nei bet kuri kita šalis“, – tikino E. Misanas. Svarbiausios klubinės varžybos Europoje vyks gegužės 26-27 dienomis Birmingame (Didžioji Britanija), Alexanderio stadione – ten nuolat rengiamas ir IAAF „Deimantinės lygos“ varžybų etapas. „Niekada nedalyvavau ECCC varžybose, tačiau tai puiki galimybė pasitikrinti jėgas ir pasižiūrėti, ką dar reikia pridėti iki Europos čempionato. Tikiuosi gerų metų, nes pasiruošimas jiems buvo šiek tiek kitoks. Pamatysime, kaip viskas klostysis“, – teigė E. Misanas, šią savaitę dalyvausiantis pasaulio uždarų patalpų čempionate. Tuo tarpu J. Leitis už „Cosma“ klubą gali dalyvauti 400 m rungtyje (bėgti šią distanciją pretenduoja ir Rokas Pacevičius – lengvoji.lt) bei estafetėje 4x400 m. Praėjusiais metais sportininkas bėgdamas šį nuotolį pasiekė Latvijos rekordą – 45,60 sek. Beje, abu latviai Vilniaus klubui atstovaus ir LLAF taurės varžybose. „Europos čempionų klubų taurėje „Cosma“ tikslas – patekti į trejetuką, todėl nusprendėme sustiprinti komandą ir į klubą pakvietėme vienus geriausių Latvijos atletų. Šie sportininkai itin universalūs, gali gerai pasirodyti keliose rungtyse, – paaiškino „Cosma“ direktorė Kristina Vengrytė. – Siekiant aukščiausių vietų šiose varžybose labai svarbu kiekvienoje rungtyje turėti stiprų sportininką. Tam tikrose rungtyse turėjome spragų, tad latviai mums labai padės.“ Prieš dvejus metus Mersine (Turkija) debiutuodami aukščiausioje lengvosios atletikos klubų lygoje „Cosma“ tik per plauką neiškovojo medalių – tada tiek vyrai, tiek moterys užėmė ketvirtas vietas. Deja, moterų komanda dėl medalių šiemet nesivaržys: dėl didelių išlaidų į varžybas nuspręsta deleguoti tik „Cosma“ vyrus. Be to, prie klubo išlaikymo neprisidėjo ir Vilniaus savivaldybė – miesto vadovai prioritetą teikia toms sporto šakoms, kuriose yra kamuolys. „Pasiruošimui bei dalyvavimui reikalinga daug lėšų. Miestas klubui finansiškai nepadeda, tad iš privačių rėmėjų gaunamų lėšų šį kartą užteko tik vienai komandai finansuoti“, – apgailestavo K. Vengrytė. „Cosma“ garbę ECCC varžybose turėtų ginti pasaulio čempionas disko metikas Andrius Gudžius, Lietuvos rekordininkas ieties metikas Edis Matusevičius, Europos čempionatų dalyviai Ugnius Savickas (100 m, 200 m), Kostas Skrabulis (100 m, 200 m), Justinas Beržanskis (3000 m kliūtinis bėgimas) ir Šarūnas Banevičius (rutulio stūmimas) bei vidutinių nuotolių distancijose dominuojantis Simas Bertašius.