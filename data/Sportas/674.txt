Šiais metais lemiamą žingsnį link sugrįžimo į Europos elitą Lietuvos rinktinė galės žengti Lietuvos regbio sostinėje – Šiauliuose. Būtent čia birželio 30-liepos 1 dienomis vyks antras ir paskutinis „Trophy“ diviziono turnyro etapas. Pirmasis birželio pradžioje vyks Kroatijoje. Ką gali savų sirgalių palaikymas parodė 2014 metai, kuomet Kaune vykusiame lemiame „Trophy turnyro etape Lietuvos rinktinė tapo nugalėtoja ir pateko į elitinį „Grand Prix“ divizioną. Svarbiausių tikslų lietuviai sieks vedami perspektyvaus trenerio iš Pietų Afrikos (PAR) – Sabelo Kolanisi. Jis jau atvyko į Lietuvą ir dalyvavo pirmoje įžanginėje stovykloje Marijampolėje. Ten pat Lietuvos regbininkai galėjo išmėginti jėgas kontrolinio pobūdžio rungtynėse su lenkais. Į Lietuvą PAR treneris atvyko tuomet, kai Lietuvoje vyravo žiemiški orai, tačiau tam jis buvo nusiteikęs. „O taip, buvo labai šalta. Buvau įpratęs prie 25 laipsnių šilumos, o ne prie 19 laipsnių šalčio, – juokėsi S. Kolanisi. – Tačiau turiu draugų, kurie dirba Švedijoje ir jie mane įspėjo dėl tokio oro. Europa yra labai graži ir kūnas greitai adaptuojasi“. S. Kolanisi užaugo aplinkoje, kurioje visi žaidė regbį. Natūralu, kad ir jis regbio virusu apsikrėtė iš karto. „Užaugau žaisdamas regbį ir keletą metų sportavau profesionaliai. Myliu sportą ir visuomet noriu dalintis savo žiniomis bei patirtimi su kitais. Treneriu tapau dar žaisdamas regbį vienoje PAR komandų, kuomet pradėjau dirbti su moksleiviais. Vėliau turėjau galimybę treniruoti regiono merginų komandą, o dar vėliau – ir vaikinų“, – apie savo trenerio kelio pradžią pasakojo S. Kolanisi. S. Kolanisi prisipažino, kad pasiūlymas treniruoti Lietuvos mažojo regbio rinktinę jam buvo netikėtas. „Taip, tai buvo didelė staigmena man. Apie Lietuvą nieko nežinojau, bet esu labai patenkintas priėmęs šį iššūkį. Tai yra gera kryptis man, nes galiu augti kaip treneris ir įgyti puikios patirties užsienyje. Tai padės man įgyti naujų žinių, o aš turėsiu galimybę prisidėti prie regbio vystymosi Lietuvoje“, – kalbėjo treneris. S. Kolanisi įspūdžiai, susipažins su Lietuvos rinktinės kandidatais, yra teigiami. „Pirmas įspūdis buvo toks, kad turėsime daug ir sunkiai dirbti, kad sukurtume tam tikrą regbio stilių. Matau žaidėjus, kurie iškart pretenduoja į galutinę sudėtį, todėl jiems tereikės pritaikyti mano idėjas. Žaidėjai yra labai atsidavę ir esu tuo patenkintas. Tikiuosi, kad pavyks išryškinti geriausias jų savybes ir suburti sėkmingą komandą, kuri tinkamai atstovaus savo šaliai“, – pabrėžė strategas iš PAR. Treneris pasikartojo, kad komandos tikslas yra vienas – pirma vieta „Trophy“ divizione ir kelialapis į „Grand Prix“. Ateinantį savaitgalį Lietuvos rinktinė vyks į turnyrą Lenkijoje.