Be pašalinto kapitono Arūno Klimavičiaus mačą užbaigę „Trakai“ nugalėjo rezultatu 1:0 (0:0). Pirmąsias tarpusavio rungtynes išvykoje lietuviai taip pat laimėjo 2:1. Kartu su Soligorsko „Šachtior“ (Baltarusija) palaužusia Marijampolės „Sūduva“ „Trakai“ tapo pirmosiomis Lietuvos komandomis po dvejų metų pertraukos, peržengusiomis bent vieną UEFA turnyrų atrankos barjerą. Paskutinį kartą tai buvo pavykę padaryti tiems patiems „senosios sostinės riteriams“, 2015-aisiais bendru rezultatu 7:1 sutriuškinusiems HB mėgėjų ekipą iš Farerų salų. Tuo metu Klaipėdos „Atlantas“ ginklus sudėjo jau pirmame etape ir šiais metais. Lyginant su akistata Škotijoje, Lietuvos vicečempionų vairininkas Olegas Vasilenka atliko vieną priverstinį keitimą: iš aikštės praėjusią savaitę išvarytas pergalingo įvarčio autorius Vaidotas Šilėnas užleido vietą starto sudėtyje Deividui Česnauskiui. Ваш браузер не поддерживает iframe. Pirmame kėlinyje šeimininkai nuolat gynėsi nuo maždaug pusės tūkstančio triukšmingų škotų palaikomų varžovų atakų. 14 min. „Trakų“ vartininkas Ignas Plūkas atrėmė du iš eilės itin pavojingus svečių smūgius galva iš artimos distancijos. 43 min. lengviau atsikvėpti galėjo priešininkų kontrataką pražanga nutraukęs gynėjas Arūnas Klimavičius, prieš save išvydęs tik geltoną kortelę. Bet 57 min. jam jau teko ieškoti, kam perduoti kapitono raištį. Po dar vienos pražangos A. Klimavičius „užsidirbo“ antrą įspėjimą ir buvo priverstas keliauti į rūbinę. Nepaisant įgyto žaidėjo pranašumo, skubėti ėmusiems škotams regzti antpuolius sekėsi sunkiai, o arčiau įvarčio buvo Maksimas Maksimovas, 68 min. smūgiu iš baudos aikštelės kampo vos neįsukęs kamuolio po skersiniu ir 75 min. mušęs šalia virpsto. 88 min. „Trakų“ puolėjas pagaliau išnaudojo savo progą. Idealiu Michailo Šyškos perdavimu į plyšį tarp dviejų priešininkų gynėjų vienas prieš vartininką išvestas rusas šaltakraujiškai pasiuntė kamuolį į tinklą. Kitame etape po savaitės „Trakai“ susikaus su IFK „Norrkoping“ klubu iš Švedijos, 6:0 sumindžiusiu Kosovo atstovus „Prishtina“. Rezultatas „Trakai“ 1 – 0 „St. Johnstone“ (bendras santykis 3:1) 88' [1 – 0] Maksimas Maksimovas 57' pašalintas Arūnas Klimavičius („Trakai“)  Europos futbolo lygos pirmojo atrankos varžybų etapo atsakomosiose rungtynėse ketvirtadienį Klaipėdos „Atlanto“ klubas namuose 1:2 (1:2) nusileido Kazachstano vicečempionei Almatos „Kairat“ ekipai ir pasitraukė iš tolimesnės kovos. Šeimininkai pirmavo po Andrejaus Čiofu įvarčio 12-ąją min., bet 35-ąją min. rezultatą išlygino 11 m baudinį realizavęs Ivo Iličevičius, o 39-ąją min. svečius į priekį išvedė Geraras Gohou. Pirmąsias rungtynes išvykoje „Atlantas“ pralaimėjo net 0:6. „Atlantas“ 1 – 2 „Kairat“ (bendras santykis 1:8) 12' [0 - 1] Andrejus Čiofu 35' [1 - 1] Ivo Iličevičius (iš 11 metrų baudinio) 39' [1 - 2] Geraras Gohou 