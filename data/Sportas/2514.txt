Kaip ir praėjusiais metais, Lietuvos sporto vadybos apdovanojimuose bus paskelbti Lietuvos „Metų sporto iniciatyva“, „Metų sporto miestas“, „Metų sporto infrastruktūros objektas“, „Metų žiniasklaidos priemonė“, „Metų sporto komunikacija“, „Metų sporto renginys“, „Metų sporto federacija“. Tarp nominacijų – ir apdovanojimas „Už viso gyvenimo nuopelnus“. Nugalėtojams atiteks skulptoriaus Kęstučio Musteikio specialiai apdovanojimams sukurto granito statulėlės. LSFS generalinės sekretorės Agnės Vanagienės teigimu, antrus metus organizuojami Lietuvos sporto vadybos apdovanojimai – itin svarbūs sporto bendruomenei. „Sporto vadyba Lietuvoje kinta, griežtėja sporto organizacijų valdymui keliami skaidrumo, demokratijos ir atskaitomybės reikalavimai, o tai skatina sporto bendruomenę tapti profesionalesne ir nuolat tobulėti. Greta žinomų ir visai šaliai pažįstamų sportininkų yra daugybė mažiau matomų ar išvis nematomų žmonių, kurie svariai prisideda prie rezultatų ir Lietuvos sporto plėtros. Pagerbdami ir įvertindami juos, visi kartu skatiname Lietuvos sportą augti ir nesustoti“, - sako A. Vanagienė. Prieš metus pirmą kartą surengtuose Lietuvos sporto vadybos apdovanojimuose sulaukta 56 paraiškų, tarp kurių itin aršia konkurencija išsiskyrė dvi nominacijos – „Metų sporto renginio“ ir „Metų sporto vadybininko“. Nugalėtojais čia tapo „Danske Bank Vilniaus maratonas“ ir Benediktas Vanagas. „Metų sporto iniciatyva“ pripažintas LR baudžiamojo kodekso papildymas atsakomybe už manipuliavimą sporto varžybų rezultatais, „Metų sporto miestu“ tapo Alytus, „Metų sporto infrastruktūros objektu“ – DELFI sporto centras, „Metų žiniasklaidos priemone“ – naujienų portalas DELFI. Už Lietuvos parolimpinės rinktinės pasirodymo Rio de Žaneire vykusiose parolimpinėse žaidynėse viešinimą „Metų sporto komunikacijos“ apdovanojimu įvertinta Vilma Venckutonytė, už gyvenimo nuopelnus apdovanotas Zigmantas Motiekaitis, o „Metų sporto federacija“ pripažinta Lietuvos irklavimo federacija. Paraiškas šių metų Lietuvos sporto vadybos apdovanojimams galima teikti iki 2017 m. lapkričio 20 d. Galutinį nominantų, kurie bus atrinkti iš visų gautų paraiškų, sąrašą sudarys speciali darbo grupė, susidedanti iš 7-ių narių. Darbo grupės narių balsai lems 75 proc. rezultato – išreikšti savo nuomonę bei atiduoti savo balsus renkant labiausiai šiais metais sportui nusipelniusius asmenis bei organizacijas apdovanojimų organizatoriai kviečia ir visuomenę. Balsuoti už kandidatus į 2017 m. Lietuvos sporto vadybos apdovanojimus nuo gruodžio 01 d. iki gruodžio 10 d. bus galima portale DELFI. Daugiau informacijos apie Lietuvos sporto vadybos apdovanojimus galima rasti čia.