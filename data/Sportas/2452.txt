Pastarąsias dvi kovas per rekordinį laiką – iki minutės – laimėjęs „atominis“ Ignas Barysas šiuo metu vis dar kratosi ligonio statuso. „Prieš dvi dienas dar gulėjau lovoje, sirgau, sunku ir buvo pagalvoti apie ringą. Būna bėdelių prieš kovas, bet būsiu pasiruošęs ir stengsiuosi nenuvilti savo gerbėjų“, – ryžtingai kalbėjo I. Barysas. Sunkiasvorio Tomo Pakutinsko varžovas Ishii Satoshi iš Japonijos dėl kaklo traumos negalėjo atvykti į Lietuvą. Pastarąjį pakeitė ukrainietis Jurijus Protsenka. Sporto klubo „Rings“ auklėtinis T. Pakutinskas tvirtino, kad pora dienų negalėjo susitaikyti su tuo, kad neteks stoti ringe prieš tituluotąjį japoną. „Gyvenime nesu taip stipriai ruošęsis. Važiavau į stovyklas, rengiau taktiką. Labai blogai, išmušė iš vėžių. Nesakau, kad ukrainietis blogas kovotojas, bet japonas turi vardą, norėjosi „numušti“ tą vardą ir kilti į viršų. Pora dienų buvo labai apmaudu, bet galiausiai susitaikiau. Yra kaip yra. Stengsiuosi laimėti“, – dalijosi mintimis kaip milžinų tramdytojas pagarsėjęs T. Pakutinskas. Dėl KOK čempiono titulo 71 kilogramo svorio kategorijoje stipriausiųjų „ketverte“ varžysis netgi du lietuviai: „Sparta Fight Gym“ auklėtinis Henrikas Vikšraitis ir „Titano“ jaunasis talentas Mindaugas Narauskas. Ar bus lietuviškas finalas? „Linkiu sėkmės Mindaugui ir tikiuosi susitikti finale su juo. Man sėkmės nereikia, esu pasiruošęs 100 proc., – kalbėjo Barzdoto Spartiečio pravardę turintis H. Vikšraitis. – Visą laiką yra galimybė pralaimėti, bet padarysiu viską, kad to nenutiktų“. „Specialią žudymo taktiką su treneriu ruošėme, nužudyti savo varžovą ringe. Juokauju“, – šypsojosi M. Narauskas, kuriam pusfinalyje teks susigrumti su surinamiečiu Jordy Laretu. „Sparta Fight Gym“ sunkiasvoris Julius Mocka ringe kovos su įspūdingų fizinių duomenų – 192 cm ūgio ir 108 kg svorio – šveicarų kovotoju Patricku Schmidu. „Nuotaikos labai geros. Vėl kovosiu „Siemens“ arenoje. Priešininkas – didelis vyras. Jei pastebėjote, man niekada nebūna lengvų kelių. Smagu. Kartais tokius iššūkius tenka priimti – tiek dvasinius, tiek fizinius“, – prieš kovą su šveicaru kalbėjo J. Mocka. Vienas geriausių mūsų šalies kovotojų Sergejus Maslobojevas taip pat stos į dvikovą su kitu varžovu nei buvo numatyta iš pradžių. Šeštadienį jam iššūkį mes graikas Vardakas Petras. „Jei atvirai, pasikeitė kardinaliai viskas. Anas varžovas laikė distanciją, o graikas – fiziškai stiprus ir eina į priekį kaip bulius neprognozuojamais smūgiais. Su juo man reikia dirbti „antru numeriu“, o ruošiausi kovoti pirmuoju. Pažiūrėsime, kaip viskas išsirutulios“, – komentavo Kuvaldos pravardę turintis „Sparta Gym“ atstovas. „Kiekvieną kartą kovoti Lietuvoje man yra iššūkis, nes čia didžiausia atsakomybė ir spaudimas. Žinau, kad daug žmonių mane palaiko, bet dar daugiau tokių, kurie norėtų, jog pralaimėčiau. Bet to nebus. To nebus, žmonės“, – juokėsi S. Maslobojevas. Per pertrauką po šešių pirmųjų kovų Vilniaus „Siemens“ arenoje bus pagerbti aktyvią karjerą pabaigę imtynininkai. Tai taip vadinamos nugalėtojų kartos atstovai, pasaulio ir Europos pirmenybių prizininkai Laimutis Adomaitis, Edgaras Venckaitis, Mindaugas Ežerskis, Aleksandras Kazakevičius, Valdemaras Venckaitis. Pastarieji du – olimpiniai prizininkai.  „Bushido Hero‘s“ turnyro dvikovos: -65 kg, KOK taisyklės, 3x3 min. Ulugbekas Zukhurovas (Uzbekistanas) – Arvydas Gervė (Lietuva) -77 kg, KOK taisyklės, 3x3 min. Chico Kwasi (Olandija) – Mantas Stankis (Lietuva) Mindaugas Packevičius (Lietuva) – Martynas Danius (Lietuva) Mateuszas Rajewskis (Lenkija) – Igoris Osininas (Lietuva) -68 kg, MMA Bushido taisyklės, 3x5 min. Konstantinas Skordouli (Graikija) – Ignas Barysas (Lietuva) +93 kg, MMA Bushido taisyklės, 2x5 min. Jurijus Protsenka (Ukraina) – Tomas Pakutinskas (Lietuva) „World GP Lightweigt“ ketverto turnyras (KOK taisyklės, 71 kg, 3x3 min.) Shonzinyo Abena (Olandija) – Henrikas Vikšraitis (Lietuva) „World GP Lightweigt“ ketverto turnyras (KOK taisyklės, 71 kg, 3x3 min.) Mindaugas Narauskas (Lietuva) – Jordy Laretas (Surinamas) -75 kg, KOK taisyklės, 3x3 min. Przemyslawas Pawlakas (Lenkija) – Martynas Jasiūnas (Lietuva) +93 kg, KOK taisyklės, 3x3 min. Patrickas Schmidas (Šveicarija) – Julius Mocka (Lietuva) „World GP Lightweigt“ ketverto turnyras (KOK taisyklės, 71 kg, 3x3 min.) Pusfinalių laimėtojai -93 kg, KOK taisyklės, 3x3 min. Vardakas Petras (Graikija) – Sergejus Maslobojevas (Lietuva) 