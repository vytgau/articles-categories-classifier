FISU prezidentas Olegas Matycinas mūsų šalies studentų sporto asociacijos (LSSA) prezidentui Česlovui Garbaliauskui įteikė apdovanojimą už reikšmingą sportinę veiklą ir aktyvaus nario sertifikatą 2017-2019 metams. „Malonu, kad esame pastebimi, aktyvūs ir nuolat iš svarbiausių Europos ir pasaulio studentų sporto renginių grįžtame su medaliais. Vien universiadose nuo 1993 metų esame iškovoję 46 medalius - 18 aukso, 11 sidabro ir 17 bronzos. Jau daugybę metų užimame 13-15 vietas tarp 170 pasaulio šalių. Tai daug ką pasako apie mūsų šalies studentų sporto lygį“, - džiaugėsi Česlovas Garbaliauskas. Į Taipėjų atstovauti Lietuvai atvyko 97 sporto atstovų delegacija, tarp kurių sunkiaatlečių, plaukikų, dziudo, lengvosios atletikos, sportinės gimnastikos, šuolio į vandenį sportininkai, krepšinio (vyrų ir moterų) rinktinės. Skelbiama, kad su sportininkų, trenerių ir sporto šakų delegacijų atstovais į Taipėjų atvyko ir universiados miestelyje apsigyveno bemaž 10 tūkstančių žmonių iš maždaug 170 šalių. Penktadienį į Taipėjų atvyksta Lietuvos Švietimo ir mokslo ministerijos kancleris Tomas Daukantas, kuris šeštadienio rytą dalyvaus oficialioje Lietuvos vėliavos pakėlimo ceremonijoje, o vakare su Lietuvos rinktine - universiados atidarymo ceremonijoje. Vėliau jis dar kelias dienas stebės ir palaikys Lietuvos sportininkus Taipėjaus sporto arenose. Susidomėjimas universiada Taipėjuje didžiulis - visi bilietai į atidarymo ir uždarymo ceremonijas išpirkti. FISU generalinėje asamblėjoje išsamiai buvo pristatytos 2019 metų žiemos ir vasaros universiados. Žiemos universiada po dvejų metų vyks Krasnojarske (Rusija), vasaros universiada Neapolyje (Italija). Taip pat pasidžiaugta pasiekimais, papasakota apie ateities planus ir perspektyvas.