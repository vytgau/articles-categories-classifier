– Treneri, ką pamatėte rungtynėse? Kokie įspūdžiai? – Sunku vertinti patį žaidimą, nes žaidė dvi skirtingo lygio komandos. Man patiko tai, kad lietuviai atidavė visas jėgas. Šaunuoliai. Daugiau galėčiau kalbėti apie savo žaidėją Valdemarą Borovskį. Džiaugiuosi jo mąstymu aikštėje, jo veiksmais, sprendimais ir pan. Visą jo žaidimą galime suvesti į tai, kad anglai kairiuoju kraštu nesukūrė absoliučiai nieko. Anglijos rinktinė žaidė taktika 3 – 4 – 3, todėl itin svarbus buvo jo judėjimas. Su šia užduotimi, mano nuomone, jis susitvarkė gana užtikrintai. – Persikelkime prie „Trakų“ reikalų. Kas pasikeitė per tą rinktinių pertrauką? – Per šią pertrauką turėjome pasikeitimų į gera. Pagaliau, po traumų ir ligų žaidėjai sugrįžo į rikiuotę ir mes turėjome laiko atstatyti ryšius, kuriuos paskutiniu metu buvome praradę. Rugsėjį komandoje įvyko savotiškas perversmas. Įvertinus tiek traumas, tiek M. Maksimovo pabėgimą, tiek Alono ir Diniaro prisijungimą, mes buvome priversti aikštėje piešti naują paveikslą. Natūralu, kad šių naujų žaidėjų įtraukimui skyrėme daugiausiai dėmesio. Manau aiškiai matėsi, kad draugiškose rungtynėse su „Neman“ susižaidimo lygis buvo žymiai didesnis nei rungtynėse su „Stumbru“ ir juo labiau rungtynėse su „Jonava“. – Jau antrą kartą iškart po rinktinių pertraukos teks susikauti su „Žalgiriu“. Matot daugiau privalumų ar minusų? – Nepasakyčiau, kad žaisti su „Žalgiriu“ po rinktinių pertraukos yra gerai. Kita vertus tai nėra ir blogai. Kaip ir žaidžiant su bet kuria kita komanda. Tvarkaraštį mes priimame tokį, koks jis yra, nepriklausomai nuo to, kokiomis kondicijomis iš rinktinių grįžta žaidėjai. Labiau kalbu apie psichologinę būseną, nes išgyvenimai rinktinėje ir klube skiriasi. Mes turėsime užduotį kaip po rungtynių su Anglija atstatyti V. Borovskį, „Žalgiris“ tą patį darys su L. Klimavičiumi ir D. Šernu. Natūralu, kad tiek mūsų, tiek jų tikslas rungtynėms pasiruošti optimaliai gerai. – Šiemet „Trakai“ dar nė karto nenugalėjo „Žalgirio“. Ko gi reikia, kad pagaliau tai įvyktų? – Turime išlaikyti koncentraciją. Gaila, kad ne visada tai pavyksta. Tarkime, jei grįžtume į Supertaurės rungtynes, tai jose buvo žaidžiami du visiškai skirtingi kėliniai. Pirmajame rate taip pat. Vis tik, ir vienas, ir kitas rungtynes mes pralaimėjome. Paskutinėse rungtynėse – apmaudžios lygiosios. Mes praleidome apmaudžius įvarčius. Mes tąsyk sužaidėme labai geras rungtynes, tačiau atakoje mums pritrūko tikslumo, o gynyboje, kaip minėjau, koncentracijos. Kokie mūsų praleisti įvarčiai? Po kontratakos ir po standartinės situacijos, kur tiesiog neturėjome teisės praleisti. Aišku, futbolas – klaidų žaidimas, tad norint nugalėti „Žalgirį“, reikia tiesiog mažiau daryti klaidų. – Kokias matote šio ketvirtadienio rungtynes. Ko tikitės? – Manau, kad bus aštrios rungtynės. Tiek „Žalgiris“, tiek „Trakai“ mėgsta atakuoti ir moka tai daryti. Kai susitinka tokios komandos, tai patinka visiems – tiek patiems žaidėjams, tiek sirgaliams. Atkreipkite dėmesį, šiemet dauguma rungtynių buvo apylygės. Jaučiu, kad būsimos rungtynės vyks panašia eiga.