Pasaulio čempionato pirmo diviziono B grupės turnyre naujokai iš Lietuvos po dviejų turų lieka su „riestainiu“ savo taškų sąskaitoje. Jei šeštadienį jie nieko pernelyg nesitikėjo iš akistatos su favoritais norvegais (1:4), sekmadienį prieš rungtynes M. Kieras savo auklėtinius ragino „eiti ir gultis po tankais“. Mat draugiškame susitikime jau įveiktus varžybų šeimininkus Lietuvos ekipos trenerių štabas laikė varžovais, iš kurių galima atimti taškų. Bet nuo mačo pradžios slovėnai išties riedėjo užtikrintai tarsi tankas, o lietuviai savo kovos vežimą išjudino tik trečiame kėlinyje. Jei per pirmas 40 min. varžovai smūgiavo net 34 kartus, per paskutines 20 min. atliko tik 4 metimus į Lietuvos vartus. Kodėl lietuviai taip ilgai užtruko, kol išsivadavo iš aklinos savo zonos apsupties? „Manau, kad draugiškų rungtynių emocijos persikėlė į šį mačą – mes galvojome, kad bus truputėlį lengviau nei iš tiesų buvo, o slovėnai – atvirkščiai. Jie neleido mums daryti to, ką buvome suplanavę. Kontrolinis mačas parodė, kad galime su slovėnais žaisti kaip lygūs su lygiais. Vis dėlto šįkart jie nuo pirmų minučių atrodė stipresni, greitesni. Buvo sunku primesti jiems savo žaidimą. Todėl pirmas kėlinys buvo sudėtingas. Man patiko tai, kad vaikinai nepasidavė, toliau kovojo ir stengėsi, kol po truputį pradėjome versti rungtynes į kitą pusę. Ėjome iki pat galo, bandėme išplėšti pergalę. Aišku, nepavyko, todėl nuotaikos buvo ne pačios geriausios. Supratome, kad rungtynes reikia pradėti nuo pat pradžių, stengtis pirmiems įmušti įvartį – tada ir žaidimas klostytųsi kitaip“, – rungtynes DELFI analizavo M. Kieras. Tik vieną iš keturių savo įvarčių Slovėnija pelnė, kuomet ant ledo abi komandos turėjo vienodą žaidėjų skaičių: čempionato šeimininkai pasinaudojo trimis lietuvių pašalinimais iš eilės. Prieš dvikovą M. Kieras kalė žaidėjams į galvą būtinybę vengti bereikalingų pražangų, bet po mačo priekaištų komandai šiuo klausimu neturėjo. „Sakyčiau, kad aštuonios baudos minutės tokios svarbos rungtynėse nėra labai daug. Turėjome apsiginti, bet įvarčiai „sukrito“. Nepasakyčiau, kad slovėnų kiekybinės persvaros brigada labai išsiskiria iš kitų šiame čempionate, tačiau šįsyk ji išnaudojo viską“, – varžovus pagyrė treneris. Po dviejų kėlinių slovėnai pirmavo 4:1, tačiau tai dar nebuvo pabaiga. 47-ą min. lietuviai sušvelnino atsilikimą, o likus žaisti dvi minutes M. Kieras pakartojo savo manevrą, bandytą ir mače su norvegais – anksti pakeisti vartininką šeštu aikštės žaidėju. Šįkart rizika pasiteisino labiau: jei šeštadienį pati praleido įvartį į tuščius vartus, sekmadienį Lietuvos rinktinė 59-ą min. atsidūrė per žingsnį nuo varžovų. Tiesa, iki galo likviduoti atsilikimo taip ir nepavyko. „Žaisdami šeši prieš penkis tobulėjame, bet labiau norėtųsi tobulėti kituose aspektuose, – juokėsi M. Kieras. – Aš mieliau šitos kortos neliesčiau. Tikiuosi, daugiau taip ieškoti Fortūnos nebereikės, bet kaip ten bus, sunku pasakyti: čia kitas divizionas, kitas varžovų pajėgumas.“ Įvarčius lietuviams sekmadienį pelnė puolėjai Markas Kaleinikovas, Lukas Washco ir Ignotas Ragas, du rezultatyvius perdavimus atliko Dominykas Bogdziulis, po vieną – Dino Mukovozas bei Lukas Žukauskas. Vartininkas Elvinas Karla atrėmė 30 iš 34 varžovų bandymų (88,24 proc.), trečiame kėlinyje jį pakeitęs Laurynas Lubys – visus 4 smūgius. Pirmadienį turnyrą pertrauks pirmoji poilsio diena, per kurią Lietuvos komanda aplankys Slovėnijos sostinę Liublianą, kurioje ketina praleisti pusdienį. „Labai gerai, kad turėsime laiko atsikvėpti, nes mače su slovėnais, mano akimis, kaip tik ir trūko šiek tiek šviežumo. Pailsėsime, pasikalbėsime, išeisime „į kiemą“ pasivaikščioti, kad išblaškytume nuoskaudas. Ir tada vėl kibsime į darbus“, – sakė M. Kieras. Kita dvikova Lietuvos rinktinės laukia antradienį, nuo 21 val. Lietuvos laiku, kuomet priešingoje aikštės pusėje išsirikiuos taip pat taškų dar nepelniusi Italijos komanda. „Mano nuomone, slovėnai, italai ir ukrainiečiai yra šiek tiek silpnesni nei norvegai ir lenkai. Tačiau daug kas priklauso nuo dienos – reikia tikėtis, kad antradienis bus mūsų. Italai – gana disciplinuota, gerai perdavimus atliekanti komanda. Bet meistriškumu, manau, mes juos lenkiame. Tikiuosi, tai išnaudosime“, – vylėsi komandos vyriausiasis treneris. 