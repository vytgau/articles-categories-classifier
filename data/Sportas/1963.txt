Sėkmingai tarptautiniuose turnyruose žaidžiančios ukrainietės Jevgenija Ščipkova ir Valentina Davidova pasaulio reitinge užima aukštą 22-ąją vietą. Dar pernai per plauką į olimpines žaidynes nepatekusios ukrainietės pabrėžė, kad Lietuvoje joms suteikiamos puikios sąlygos, o treniruotės su Lietuvos sportininkais prisidėjo prie gero pasiruošimo naujiems turnyrams. Tiek treniruotis, tiek tarpusavyje išmėginti jėgas visą savaitę su stipriausiomis Ukrainos tinklininkėmis galėjo Ieva Dumbauskaitė, Monika Povilaitytė, Urtė Andriukaitytė, Irina Zobnina, Ieva Vasiliauskaitė. „Mums labai smagu, kai atvyksta ukrainiečiai. Visų pirma – jie yra labai draugiški žmonės, visų antra – V. Davidova ir J. Ščipkova yra stipresnės už mus, todėl mums yra labai naudinga treniruotis su tokia komanda, iš kurios galime labai daug pasimokyti“, – kalbėjo viena geriausių Lietuvos paplūdimio tinklininkių I. Dumbauskaitė. Kadangi naujas sezonas šiemet prasidės anksčiau nei įprasta, tai daugiausiai laiko skiriama žaidybinėms treniruotėms ir draugiškiems mačams. „Treneriai neakcentuoja kažkokio konkretaus elemento, bet reikalauja, kad kiekvienas žaidybinis epizodas būtų atliktas maksimaliai tiksliai, – kalbėjo I. Dumbauskaitė. – Kalendorius šiemet dėliojasi visai kitaip. Tiek psichologiškai, tiek fiziškai pasiruošti šįkart turėjome mažiau laiko, bet iš kitos pusės smagu, kad laukia varžybos, nes mes juk ir treniruojamės tam, kad galėtume dalyvauti turnyruose“. Su Lietuvos paplūdimio tinklininkais Arnu Rumševičiumi, Luku Každailiu ir Artūru Vasiljevu visą savaitę treniravosi Jaroslavas Gordijevas, Nikolajus Babičius ir Eugenijus Juravelas. Lietuvos vyrų galimybes dalyvauti stipriausiuose turnyruose riboja nedidelis pasaulio reitingo taškų kraitis. Anksčiau lietuviai sezoną pradėdavo pavasario antroje pusėje, o šiemet ketinama varžytis turnyruose nuo pat sausio. „Aukšto lygio ukrainiečiai mums yra labai geri treniruočių partneriai. Ypač tai svarbu artėjant naujam sezonui, kuris prasidės gana anksti. Sakyčiau, kad ukrainiečiai atvyko labai geru laiku, kai mums itin reikalinga žaidybinė praktika, – kalbėjo Lietuvos tinklininkų treneris Tadas Donėla. – Šiemet pasiruošimas buvo gana specifinis, žaidėjai turėjo labai mažai atostogų. Prieš tai turėjome bendrą fizinį pasiruošimą, o dabar akcentuojame žaidybinius elementus“. Lietuvos paplūdimio tinklinio rinktinės treneris taip pat pridūrė, kad pirmieji turnyrai žiemą vyksta uždaruose aikštynuose, todėl juose nedidelį pranašumą gali turėti tie, kurie turi galimybę sportuoti visus metus. Lietuvoje jau keletą metų stipriausi tinklininkai turi visas sąlygas vasaromis sportuoti lauke, o žiemą – uždaruose aikštynuose. „Ilgas sezonas yra sudėtingesnis, nes dalis turnyrų vyks uždaruose aikštynuose, kur sąlygos yra kitokios nei lauke, bet sportininkams, kurie gali prisitaikyti, tai neturėtų sukelti didesnių problemų. Uždaruose aikštynuose problemų daugiau turi amerikiečiai, brazilai, kurie nėra įpratę žaisti uždaruose aikštynuose, nes tose šalyje tokių praktiškai nėra“, – mintimis dalinosi T. Donėla. Pirmasis lietuvių startas naujajame sezone – sausio 2-7 dienomis Olandijoje vyksiantis FIVB „World Tour“ keturių žvaigždučių turnyras „Dela Beach Open“. I. Dumbauskaitė ir M. Povilaitytė pagal reitingą patenka į pagrindines varžybas, o U. Andriukaitytė su I. Zobnina – į kvalifikaciją.