Šios rungties 2016 metų Europos čempionė ir triskart pasaulio vicečempionė dėl kelialapio į finalą kovos su olande Laurine van Riessen, kuri 2010 metų Vankuverio žiemos olimpinių žaidynių greitojo čiuožimo varžybose iškovojo bronzos medalį. Kitame pusfinalyje susitiks vokietė Pauline Grabosch ir belgė Nicky Degrendele. Atrankoje S. Krupeckaitė tarp 22 dalyvių buvo trečia (10,947 sek.), o Miglė Marozaitė - devinta (11,063 sek.). Dešimt geriausių dviratininkių iškart pateko į aštuntfinalį, o likusios kovojo šešioliktfinalyje. S. Krupeckaitė aštuntfinalyje įveikė airę Robyn Stewart, o M. Marozaitė pralaimėjo 2011 metų Europos čempionei ukrainietei Liubovei Basovai. S. Krupeckaitė ketvirtfinalyje 2-0 įveikė 2015 metų Europos čempionę ir pasaulio vicečempionę bei Rio de Žaneiro olimpinių žaidynių keirino čempionę olandę Elis Ligtlee. Vyrų keirino (18 dalyvių) pirmojo etapo trečiajame važiavime Svajūnas Jonauskas, pranokęs du varžovus, finišavo ketvirtas, o pirmajame paguodos važiavime tarp šešių dalyvių buvo taip pat ketvirtas ir nepateko į pusfinalį. Pusfinaliuose lenktyniaus 1-2 vietas pirmojo etapo trijuose važiavimuose ir 1-3 vietas dviejuose paguodos važiavimuose užėmę dviratininkai. Olivija Baleišytė daugiakovėje po dviejų rungčių iš keturių tarp 20 dalyvių yra penkta. Pirmauja pasaulio vicečempionė olandė Kisten Wild, turinti 68 taškus. Tiek pat turi ir antrą vietą užimanti britė Elinor Barker. O. Baleišytė turi 64 taškus. Pirmojoje daugiakovės rungtyje - skreče - O. Baleišytė užėmė šeštąją vietą, o tempo lenktynėse buvo ketvirta.