Antrąją turnyro dieną kur kas sėkmingesnį žaidimą pademonstravusios Šiaulių „Gintros-Universiteto“ futbolininkės dusyk sužaidė lygiosiomis, kartą įveikė varžoves, sykį suklupo ir užėmė šeštąją vietą. Lygiosiomis 1:1 šiaulietės sužaidė su turnyro čempionėmis Potsdamo „FFC Turbine“ futbolininkėmis, o taip pat rezultatyviomis lygiosiomis baigėsi mačas su Glazgo „City“ (Škotija) – 3:3. Kovoje dėl 5-8 vietų „Gintra-Universitetas“ iš pradžių po vienintelio tikslaus Liubos Gudčenko smūgio 1:0 įveikė Budapešto „MTK Hungaria“ (Vengrija), o rungtynėse dėl penktos vietos gynyboje pritrūko drausmės bei buvo nusileista tai pačiai Glazgo ekipai rezultatu 2:5. Pirmąją turnyro dieną Lietuvos čempionės A grupėje pergalių nepasiekė. Lietuvos ekipa 0:2 ir 0:4 pralaimėjo 2016 metų šio turnyro Potsdame čempionei Sankt Pelteno „SKN St. Polten“ komandai iš Austrijos. Apmaudžias nesėkmes „Gintra-Universitetas“ patyrė rungtyniaujant su turnyro šeimininke Potsdamo „FFC Turbine“ komanda bei Glazgo „City“ (Škotija) ekipa. Abu mačai buvo pralaimėti po atkaklios kovos rezultatais 0:1. „Gintrai-Universitetui“ šiame turnyre 5 įvarčius pelnė Jelena Čubrilo, po kartą pasižymėjo L. Gudčenko ir Samanta Karasiovaitė. Trečią vietą turnyre užėmė Sankt Pelteno „SKN St. Polten“ komanda iš Austrijos, antros liko praėjusių metų čempionės Lisabonos „Sporting“ (Portugalija) futbolininkės, o čempionų trofėjų virš galvų kėlė šeimininkė Potsdamo „FFC Turbine“ ekipa.