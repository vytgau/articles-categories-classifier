Tartu (Estija) vykusiame finalo ketverto turnyre Alytaus klubas pusfinalyje 3-1 nugalėjo praėjusių metų čempionę Kauno „Kauno-ASU“ komandą, o finale po atkaklios kovos 2-3 nusileido Tartu „TU-Eeden“ tinklininkėms. „Finalą pralaimėjome tik dėl savo pačių klaidų, bet nusileisti tokiai stipriai komandai tikrai nėra gėda. Tikiuosi, kad su šia komanda galėsime susitikti kitų metų finale“, – sakė Alytaus ekipos treneris Kęstutis Pačėsas. „Didžiuojuosi savo merginomis. Taurės ir titulai yra labai svarbūs, bet labiausiai džiaugiuosi matydamas kaip žaidėjos užaugo. Prieš sezoną netikėjome, kad galime laimėti, bet žaidėjų progresas buvo didžiulis, todėl triumfas Baltijos lygoje buvo pelnytas“, – teigė Tartu klubo treneris Andrei Ojametsas. Tuo tarpu po nesėkmės pusfinalyje atsitiesusios jaunosios „Kauno-ASU“ tinklininkės mažajame finale 3-0 nugalėjo Talino „TTU-Tradehouse“ (Estija) komandą ir iškovojo bronzos medalius. „Merginos sužaidė 90 proc. taip, kaip buvome suplanavusios. Turėjome sunkų pusfinalį, kuriame padarėme per daug klaidų, todėl buvo šiek tiek baimės, bet esu labai patenkinta savo merginomis, kad persilaužėme. Trečia vieta Baltijos lygoje yra mums puikus rezultatas šiame sezone“, – džiaugėsi „Kauno-ASU“ trenerė Vida Makauskienė. Pirmą kartą istorijoje vieno Baltijos čempionato metu ant apdovanojimų pakylos lipo dvi Lietuvos komandos. Trys Lietuvos klubų žaidėjo buvo išrinktos į simbolinį geriausių žaidėjų šešetą. Tarp geriausių krašto puolėjų (priėmėjų) pateko Viktorija Jemialjančiuk („Prekyba-Parama“), o tarp centro puolėjų – Karolina Uvarovaitė („Kaunas-ASU“) ir Natalija Bakun („Prekyba-Parama“). Geriausia turnyro žaidėja pripažinta „TU-Eeden“ narė Ingrid Kiisk.