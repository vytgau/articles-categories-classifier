Penktadienį 50 m plaukimo laisvu stiliumi atrankos varžybose S. Bilis liko 29-as tarp 118 dalyvių. Nuo praėjusių metų Rio de Žaneiro olimpinėse žaidynėse demonstruoto rekordinio tempo jį skyrė 0,8 sek. – greičiausioje iš visų rungčių tai visa amžinybė. „Duna“ arenoje lietuvis distanciją nuplaukė per 22,51 sek. Tiesa, ir toks rezultatas buvo geresnis nei dvigubai ilgesniame nuotolyje, kuriame trečiadienį S. Bilis užėmė tik 43-ią vietą. „Neturėjau didelių vilčių, o dar startuodamas padariau klaidą – iš karto atsilikau nuo kitų. Plaukiau dar palyginus neblogai. Bet jeigu startas nepavyksta, 50 m distancijoje nelabai ką bepadarysi“, – sakė sportininkas. Tiesa, nors jo reakcijos laikas išties buvo vienas prasčiausių (0,73 sek.), dėl to Lietuvos plaukikas prarado tik kelias šimtąsias sekundės dalis. Pasirodymą individualiose rungtyse S. Bilis jau baigė, bet sekmadienį su komandos draugais dar dalyvaus kombinuotoje estafetėje 4x100 m. „Tikiuosi, estafetėje seksis geriau. O dabar – į egzaminą“, – skubėjo atletas. Šiaurės Karolinos universiteto studentas šią vasarą baigia technologijų ir visuomenės studijas, bet dėl nepakankamo baigiamųjų balų vidurkio turėjo pratęsti egzaminų sesiją. Penktadienį jis internetu laikys papildomo kurso egzaminą. Dėl mokslų S. Bilis turėjo kaip niekad mažai laiko pasirengti planetos pirmenybėms. Penktadienio rytinė plaukimų sesija taip pat nesėkmingai susiklostė dar dviem JAV studijuojantiems Lietuvos atstovams. Po 100 m plaukimo peteliške atrankos varžybų savo pasiruošimu suabejojo ir Tadas Duškinas. 23-ejų sportininkas nuotolį įveikė per 53,97 sek. ir liko 45-as tarp 72 dalyvių. „Tik įšokęs į vandenį žinojau, kad nieko gero nebus. Turbūt pasiruošimas nebuvo tinkamas arba psichologija pakišo koją. Ne taip norėjosi“, – atviravo plaukikas. Nebuvo jis patenkintas ir rezultatu 50 m plaukimo peteliške rungtyje – čempionato pradžioje lietuvis užėmė 30-ą vietą. Daugiau progų pataisyti nuotaiką T. Duškinas Budapešte neturės, kadangi estafetėje, anot jo paties, peteliške turėtų plaukti Deividas Margevičius. Tuo metu Ugnė Mažutaitytė 200 m plaukimo nugara rungtyje buvo 22-a (2 min. 14,07 sek.) ir aplenkė 10 konkurenčių. Po finišo 20-metė plaukikė skundėsi pakilusia temperatūra ir su žiniasklaidos atstovais ilgiau nebendravo. Bet pasiguosti ji gali Lietuvos rekordu, kurį užfiksavo perpus trumpesnėje distancijoje (1 min. 2,02 sek.) ir užėmė 27-ą vietą. Primename, kad penktadienio vakarinėje plaukimų sesijoje Budapešte pasirodymą tęs Danas Rapšys, kovosiantis 200 m plaukimo nugara finale. Lietuvio startas laukia 18.40 val. Lietuvos laiku. 