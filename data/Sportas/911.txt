Vilniaus klubo sudėtyje rungtyniavo čilietis Diego Oyarzunas, kuris paskutiniame praėjusio sezono mače su Marijampolės „Sūduva“ buvo nubaustas raudonąja kortele. Pagal LFF nuostatus gavus raudonąją kortelę, futbolininkas yra diskvalifikuojamas vienerioms rungtynėms, o pasibaigus sezonui nuobauda galioja ir naujame sezone. Tą skelbia LFF nuostatų 199 punktas: „galiojančios diskvalifikacijos perkeliamos į kitą sezoną“. Tad pirmąjį čempionato mačą su „Kauno Žalgiriu“ čilietis turėjo praleisti. D. Oyarzunas raudona kortele buvo nubaustas paskutiniame praėjusio sezono mače lapkričio 19 d., kuriame Marijampolės „Sūduva“ namuose 3:0 įveikė Vilniaus ekipą ir iškovojo čempionų titulą. Iš aikštės čilietis už antrą gautą geltoną kortelę buvo išvarytas jau per teisėjo pridėtą laiką. Anot Vilniaus klubo atstovo spaudai Evaldo Gelumbausko, reiktų ieškoti praėjusių metų LFF Drausmės komiteto sprendimo dėl legionieriaus gautos raudonos kortelės bei už tai skirtos nuobaudos. Gana aiškiai šią situaciją apibrėžia LFF Drausmės kodeksas, kurio 7-as straipsnis skelbia, kad žaidėjo pašalinimas lemia „automatinę kitų rungtynių praleidimo (diskvalifikacijos) sankciją“. Taip pat LFF nuostatai teigia, kad patys klubai privalo vesti žaidėjų įspėjimų ir pašalinimų apskaitą. „Visos surinktos kortelės bei drausminės nuobaudos yra fiksuojamos „COMET“ sistemoje autmatiškai. „Bet kokiu atveju LFF Drausmės komitetas, remdamasis rungtynių protokolų įrašais, delegatų bei inspektorių ataskaitomis, skiria ir, informuoja klubus apie paskirtas drausmines nuobaudas“, – skelbiama LFF nuostatuose. Varžybų ir licencijavimo departamento vadovas Maksimas Bechterevas patvirtino, kad LFF administruojama informacinė sistema „COMET“ teoriškai neturėjo leisti registruoti žaidėjo, kuriam galiojo skirta diskvalifikacija už raudoną kortelę. Anot M. Bechterevo, šiuo metu situaciją aiškinasi LFF Drausmės komitetas, kuris ir turėtų priimti sprendimą dėl nelegaliai žaidusio čiliečio. Patys LFF nuostatai gana aiškiai įvardija „Žalgiriui“ gresiančią nuobaudą: jei diskvalifikuotas žaidėjas dalyvavo rungtynėse, LFF Drausmės komiteto sprendimu turi būti įskaitytas pralaimėjimas. Drausmės komiteto sekretorius Ričardas Zdančius į DELFI skambučius neatsakė, tačiau LFF informavo, kad Drausmės komitetas antradienį pradėjo tyrimą dėl galimo LFF varžybų nuostatų pažeidimo A lygos rungtynėse tarp Vilniaus „Žalgirio“ ir „Kauno Žalgirio“ komandų.  