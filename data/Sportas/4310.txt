Planetos pirmenybių debiutantas A. Šidlauskas veikiausiai visą gyvenimą prisimins Budapešto (Vengrija) „Duna“ arenos baseiną. Pirmą čempionato dieną 20-metis panevėžietis su trenksmais įsiveržė į stipriausių pasaulio plaukikų gretas. Kol nusivylęs G. Titenis po pirmojo pusfinalio graužėsi dėl netenkinančio rezultato, antrajame plaukime A. Šidlauskas smagiais grybšniais lėkė link ryškiausio karjeroje finišo. „Pasaka“, – kraipydamas galvą, ištarė trenerės Inos Paipalienės auklėtinis. Netikėtai jis pasiekė jau šį etapą – rytiniuose atrankos plaukimuose A. Šidlauskas pirmą kartą gyvenime 100 m įveikė greičiau nei per minutę (59,91 sek.), 0,29 sek. pagerino savo asmeninį geriausią rezultatą ir buvo 15-as. Prabėgus mažiau nei pusdieniui A. Šidlauskas jau rimtai kėsinosi į G. Titeniui nuo 2015-ųjų priklausantį Lietuvos rekordą (58,96 sek.). Per 59,12 sek. finišavęs lietuvis savo plaukime buvo trečias, tarp visų 16-os pusfinalių dalyvių užėmė ketvirtą vietą ir po dienos tęs pasirodymą finale. A. Šidlauską aplenkė tik šios rungties pasaulio rekordininkas britas Adamas Peaty, pasiekęs naują čempionato rekordą (57,75 sek.), ir du amerikiečiai: Kevinas Cordesas (58,64 sek.) bei Cody Milleris (59,08 sek.). Pats plaukikas negalėjo niekaip paaiškinti savo neįtikėtino greičio progreso. „Net nežinau, ką pasakyti. Visiškai nesitikėjau tokio rezultato. Gal tiesiog tai mano vakaras. Ryte jaučiau šiokį tokį sunkumą, o dabar tarsi slydau vandeniu. Atplaukęs pajaučiau labai gerą harmoniją, net nesu labai pavargęs. Pirmą kartą taip“, – pirmą lietuvišką staigmeną Budapešte komentavo jos autorius. DELFI paklaustas, ar prieš plaukimą turėjo minčių apie finalą A. Šidlauskas prisipažino galvojęs tik apie technikos niuansus. Tai, kad jauniausias Lietuvos rinktinės narys nejautė įtampos, prieš startą parodė ir jo pokštai su D. Rapšiu, iš kurių kvatojosi abu. „Jis man šaukė: aplenk Titenį! O aš jam: nežinau, ką tau atsakyti, sunkiai“, – šypsojosi A. Šidlauskas. Nežinojo vaikinas ir ką atsakyti paklaustas apie laukiantį pirmą gyvenime planetos pirmenybių finalą. „Nieko nenoriu prisižadėti – matysime, kaip bus. Stengsiuosi parodyti Lietuvai, ką galiu“, – sakė A. Šidlauskas.  Tuo metu G. Titenis džiaugsmu nespinduliavo – tam nebuvo ir priežasties. Nors plaukė kiek greičiau nei ryte (59,66 sek.), prieš dvi dienas savo 28-ą gimtadienį minėjęs anykštėnas pusfinalyje užėmė tą pačią 12-ą poziciją ir į finalą nepateko. „Jaučiausi pasiruošęs daug geresniam rezultatui. Bet kažkodėl nerealizavau savęs. Dėl to šiek tiek apmaudu. Galbūt trūksta įdirbio su nauju treneriu“, – svarstė G. Titenis. Pastarąjį pusmetį jis gyveno Austrijoje, kur treniravosi su nauju specialistu – vokiečiu Dirku Lange, pakeitusiu ilgametį trenerį Žilviną Ovsiuką. Budapešte G. Titenis dar plauks 50 ir 200 m krūtine nuotolius. Vienintelį savo medalį iš pasaulio pirmenybių jis parsivežė 2009 metais, kuomet Romoje (Italija) pelnė 200 m plaukimo krūtine rungties bronzą. Prieš dvejus metus Kazanėje 100 m distancijoje jis užėmė šeštą vietą. Primename, kad rytinėse atrankos varžybose G. Titenis finišą pasiekė per 59,79 sek.