Ilgametis sportininko treneris Vaclovas Kidykas ir kineziterapeutas Saulius Paliūnis disko metiką lydėjo kone kiekviename žingsnyje ir drauge statė pamatus svarbiausiai dešimtmečio lengvaatlečių pergalei. „Čia kaip „Formulė-1“ – Andrius yra „bolidas“, treneris yra „vairuotojas“, o aš esu „mechanikas“. Jei kažkuri grandis yra silpna, tai...“, – leisdamas suprasti, mintį nutraukė S. Paliūnis. Lietuvos olimpiniame sporto centre (LOSC) dirbantis specialistas pažintį su disko metiku pradėjo dar prieš aštuonerius metus Europos jaunimo čempionate. „Jau tada matėme, kad Andrius yra ne eilinis atletas ir labai džiaugiuosi, kad treneris sugebėjo išpuoselėti jo talentą“, – prisiminė S. Paliūnis. Kurį laiką nuo lengvaatlečių komandos kineziterapeutas buvo atitolęs, o vėl bendradarbiauti pradėjo šių metų vasarį. „Esu dirbęs su labai daug Lietuvos elitinių sportininkų – su ta pačia lengvąja, su akademiniu irklavimu, imtynėmis, penkiakove, plaukikais, biatlonininkais ir galiu teigti, kad Andrius yra pats didžiausias iššūkis. Jo toks organizmas, kad po kiekvienos treniruotės reikia maksimalaus atsistatymo, kitaip rezultatai nebus tokie aukšti, o ir sportinę formą sunku būtų išlaikyti tokį ilgą sezoną“, – tikino S. Paliūnis. Kineziterapeutas išskyrė didžiulį krūvį, kurį ruošdamasis sezonui patiria A. Gudžius. „Jis eina į treniruotes atlikti viską maksimaliai, tiek ryto treniruotėje metant diską, tiek vakaro dirbdamas su štanga. Vyrauja sprogstama jėga. Po tokių treniruočių reikia maksimalaus atsistatymo“, – pasakojo S. Paliūnis. – Įspūdingas reginys yra ne tik jo dalyvavimas varžybose, bet ir treniruotės. Žavu stebėti, kaip kiekvienam metimui, kiekvienam štangos pakėlimui, Andrius užsiveda ir susikaupia.“ Tuo tarpu V. Kidykas su planetos čempionu dirba kone visą amžinybę – nuo sportininko pirmų žingsnių lengvojoje atletikoje. Kalbėdamas apie A. Gudžiaus bruožus, treneris išskiria valią ir kovingumą. „Andrius yra kovotojas. Kiek jį stebiu nuo pirmų dienų, dar kai mėtė kilogramo diską, ne vieną kartą šeštu bandymu yra išplėšęs pergalę, – prisiminė V. Kidykas. – Be to, Andriaus valia yra plieninė, nes pažiūrėkite, kaip vyko kova. Jis atlieka metimą ir jį aplenkia amerikietis ir švedas. Po švedo 69-ių metrų Andrius nesudrebėjo, bet galvojo, kad parodys viską, ką gali ir jam pavyko.“ V. Kidykas prognozuoja, kad pergalė jo auklėtiniui suteiks dar daugiau pasitikėjimo savo jėgomis, tačiau tuo pačiu sukels ir didesnį aistruolių spaudimą. „Manau, kad pasitikėjimą jis įgaus tvirtesnį, bet ir didesnę atsakomybę. Gerai būtų bet kokiose varžybose medalis, bet, jei bus trečios vietos medalis, sakys, tai kodėl ne auksas?“, – šypsojosi V. Kidykas. Lengvosios atletikos „Formulė-1“ čempionų komanda į Lietuvą grįš jau pirmadienį, o jų lėktuvas Kaune leisis 23.45 val.