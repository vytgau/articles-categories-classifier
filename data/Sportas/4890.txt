Vos mažiau nei prieš dvejus metus triatloną pirmą kartą išbandžiusi moteris šį sezoną sau kelia ambicingus tikslus. Liepos 2-ą dieną vyksiančiame Trakų triatlone jai taip pat nepakaks tik sudalyvauti. I. Aukselyės stiprioji rungtis – dviračiai. Treniruojama Vaido Rimkaus sezono metu ji dalyvauja ir MTB dviračių varžybose. Tačiau moterį iki šios neramina plaukimas atvirame vandenyje. „Nuo pat pradžių ir iki šiol plaukimas man yra mažiausiai viliojantis. Prieš pirmas savo varžybas rėmiausi savo plaukimu baseine, atvirame vandenyje iki to laiko plaukiau tik kartą. Kodėl? Nes atvirame vandenyje atsiranda nepagrįstų baimių, pavyzdžiui, gelmių baimė. Tačiau, kai įveiki šią baimę, ateina didžiulis pasitenkinimas savimi“, - pasakojo I. Aukselytė. – Ar daug moterų lietuviškame triatlone? Kokios tendencijos: skaičius auga ar yra stabiliai mažas? – Triatlone trūksta moterų. Labai noriu, kad kuo daugiau jų būtų olimpinėje distancijoje, nes ją įveikti tikrai įmanoma bet kuriam sportuojančiam žmogui. Tiesa, augimą pastebiu. Pavyzdžiui, pirmame Lietuvos triatlono taurės etape dalyvavo trys moterys, tuo tarpu antrame – jau šešios. Tai džiugina. – Tikėtina, kad šiame sporte naujokus gąsdina rungtys, kurių jie nėra bandę... – Kiekvienas turi rungtį, kurioje yra šiek tiek silpnesnis, kaip, pavyzdžiui, aš plaukime. Kitas gal nėra važiavęs dviračiu. Bet visada yra galimybė pabandyti trumpesnes distancijas. Tikrai raginu visas pamiršti savo baimes. Šios varžybos labai užgrūdina, parodo, ko esi verta, suteikia daug pasitenkinimo baigus distanciją. – Ar įmanoma įveikti pusę olimpinės distancijos jai nesiruošus? – Visai nesportavus nepatarčiau iškart nerti į varžybas, bet jei žmogus moka plaukti, kartais bėgioja, bent kiek juda, tai tikrai įmanoma. Žinoma, tikslas neturėtų būti pirma vieta. Raginu visus pabandyti, nes tik išbandžius supranti, koks tai užtaisas ir kaip galingai jis motyvuoja. – Kokį tikslą sau keliate Trakų triatlone? – Visada pirmas tikslas būna baigti distanciją, nes važiuojant dviračiu visada gali pavesti technika. Po dviračio visada atsikvepiu, nes visa kita lieka tik kūno jėgoms. Žinoma, kitas keliamas tikslas – pirma vieta. Nors dar nežinau, kokios bus dalyvės, bet širdyje visada norisi laimėti. Kadangi neblogai sekasi šį sezoną, tai norėčiau laimėti ir Lietuvos taurės varžybas, taip pat išbandyti save varžybose užsienyje. Nes nors ir nesu profesionalė, bet jau teko laimėti prieš daug metų sportuojančias merginas. Todėl būtų labai įdomu išbandyti save tarptautiniu lygiu. – Kokią vietą jūsų gyvenime užima šis sportas? – Man tai yra pusė gyvenimo. Sportuoju nuo mažens. Pirmiausia, tai pataiso nuotaiką arba dar labiau pagerina. Suteikia užsispyrimo, moko kantrybės ir tikslo siekimo. Kaskart pasportavus grįžtu namo motyvuota ne tik sportinius rezultatus toliau gerinti, bet ir gyvenime kažką nuveikti. Man tai teikia labai daug pasitenkinimo. Tiek nauji, tiek patyrę triatlonininkai prie starto linijos Trakuose stos jau šį sekmadienį. Olimpinės distancijos startas 8.00 val., pusės olimpinės distancijos – 12.00 val. Registruotis į didžiausią Lietuvos triatloną galima svetainėje trakutriatlonas.lt.