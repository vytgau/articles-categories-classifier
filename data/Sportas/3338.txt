Ir C. Smithas, ir E. Skoglundas profesionalų ringe dar nėra patyrę nė vieno pralaimėjimo, todėl laukiama kvapą gniaužiančio, nenuspėjamo mūšio. Britas teigė, kad švedas bus pats pajėgiausias varžovas per visą jo karjerą. Būtent C. Smithas rinkosi oponentą šiai kovai. 27 metų 191 cm ūgio britas laimėjo visas 22 kovas (17 nokautais). Jis yra Europos, Didžiosios Britanijos profesionalų čempionas. Jam 2015-2017 m. priklausė WBC (Pasaulio bokso tarybos) sidabrinis diržas. Šis Didžiosios Britanijos atletas yra kilęs iš Liverpulio, todėl tikisi sulaukti žiūrovų pagalbos. Beje, 2013 metais C. Smithas pirmajame raunde nokautavo Lietuvos atstovą Kirilą Pšonko. 26 metų 186 cm ūgio E. Skoglundas triumfavo visose 26-iose kovose (12 nokautų). Švedas yra WBA (Pasaulio bokso asociacijos) tarptautinis čempionas pussunkio svorio kategorijoje (iki 79,4 kg). Brito ir švedo akistatos laimėtojas pusfinalyje susitiks arba su vokiečiu Jurgenu Brahmeriu, arba su amerikiečiu Robertu Brantu. Tiesioginė transliacija per www.viaplay.lt prasidės 21.00 val., per „Viasat Sport Baltic“ – 21.25 val. Iš pradžių bus parodytos kelios įžanginės kovos.