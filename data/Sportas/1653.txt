Nacionalinės futbolo akademijos manieže vykusioje treniruotėje netrūko pažįstamų veidų – išsaugotas komandos branduolys, nepasikeitė ir trenerių štabas. Tiesa, pirmose treniruotėse komandai vadovaus trenerio asistentas Joao Martinsas, o vyriausias strategas Mariano Barreto prie komandos prisijungs kiek vėliau. Beveik du mėnesius vienas kito nematę futbolininkai, treneriai ir administracijos darbuotojai prieš treniruotę turėjo apie ką pasikalbėti bei pajuokauti, tačiau visi sutartinai pripažino, kad jau pasiilgo futbolo. Pirmoje treniruotėje futbolininkai buvo testuojami, tikrinama jų fizinė kondicija ir kiti svarbūs parametrai. Vėliau žaidėjai dirbo pagal trenerių parengtą planą – atliko tiek ištvermės gerinimui skirtus pratimus, tiek ir dirbo su kamuoliu. Antradienį treniruotėje dalyvavo Rodrigo Josviaki, Nemanja Bjelanas, Jardelis Nazare, Marcosas Junioras, Joao Victoras, Andre Almeida, Vilius Armalas, Martynas Zaleckis, Vytautas Žemaitis, Dominykas Galkevičius, Agostinho Ca, Vilius Armanavičius, Lucas VIllela, Kgaogelo Sekgota, Oumaras Sissoko, Sofoniyas Mekuanentas Asresas, Sheriffas Mohammedas, Jaisenas Cliffordas, Nasro Boucharebas, Tadas Giraitis, Simas Gedžiūnas, Mantas Adomėnas ir Renato Gomesas. Rimvydas Sadauskas šiuo metu su Lietuvos jaunimo (iki 21 metų) rinktine stovyklauja Kipre, tuo tarpu Levanas Matčarašvilis kartu su Gruzijos jaunimo rinktine treniruojasi Turkijoje. Rokas Rasimavičius yra išvykęs į Lietuvos jaunimo rinktinės stovyklą. Treniruotėje prakaitą liejo ir du ekipos naujokai, apie kuriuos klubas paskelbs kiek vėliau, trūko tik Fabio Lopeso ir Alexandre'o Kore, kurie prie komandos prisijungs artimiausiomis dienomis. „Stumbras“ išsaugojo ekipos branduolį, tačiau iki sezono pradžios dar sulauks ne vieno papildymo.