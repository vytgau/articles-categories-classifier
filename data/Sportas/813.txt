Geriausiu finalo žaidėju pripažintas amerikietis Danny Barrettas. Jis atliko du iš keturių savo komandos žeminimų. JAV rinktinė laimėjo antrąjį pasaulio regbio-7 serijos etapą ir pirmąjį nuo 2015 metų etapo Londone (Anglija). Las Vegase amerikiečiai laimėjo visas šešerias rungtynes. Pusfinalyje Fidžis buvo nugalėtas 19:7. Pusfinalyje amerikietis Perry Bakeris surengė tokią ataką, kurią komentatoriai vadina viena įspūdingiausių turnyro istorijoje:  „Pagarba vyrams, kurie išėjo į aikštę ir įvykdė visas savo užduotis. Visas tris dienas dirbome puikiai, o ypač džiaugiuosi tuo, kaip mes pakeitėme žaidimą po pusfinalio su Fidžiu ir pasiruošėme finalui. Visi žmonės komandoje atliko didelį darbą ir man pasisekė, kad galiu dirbti su jais. Mes norime parodyti, kad regbis taip pat tinka JAV, o ši pergalė padės atrasti naujų sirgalių, kurie pamils šį sportą. Žmonės pamatė naują nacionalinę komandą, kuria galima didžiuoti ir kurią reikia palaikyti“, – po turnyro sakė JAV rinktinės treneris Mike'as Friday'us. Rungtynėse dėl bronzos medalių praėjusio etapo Naujojoje Zelandijoje nugalėtojas Fidžis po dramatiškos kovos 26:22 nugalėjo Pietų Afrikos (PAR) ekipą. „Challenge“ taurę iškovojo prancūzai, lemiamame mače 26:19 įveikę kanadiečius.  PAR rinktinė išsaugojo lyderės poziciją bendroje įskaitoje. Ji turi 92 taškus. Antra yra Naujoji Zelandija (82 tšk.), trečias – Fidžis (79 tšk.). JAV rinktinė su 58 taškais aplenkė anglus ir pakilo į šeštąją poziciją. Šeštasis pasaulio regbio-7 serijos etapas (iš 10) vyks kovo 10-11 dienomis Vankuveryje (Kanada). Pasaulio regbio-7 serijos lyderių lentelė po penkių etapų: 1. PAR 92 tšk. 2. Naujoji Zelandija 82 3. Fidžis 79 4. Australija 72 5. Argentina 67 6. JAV 58 7. Anglija 57 8. Kenija 45 9. Samoa 38 10. Prancūzija 37.