Vienintelis rungtynių įvartis krito 35-ąją minutę. „Po šiurkščios klaidos atsikirtome gynyboje ir teisėjas skyrė, mano nuomone, abejotiną 11 metrų baudinį. Panašių progų varžovai daugiau neturėjo, o mes rungtynių pabaigoje turėjome du šansus. Tačiau įvarčio pelnyti nepavyko. Esame nusiminę. Nepaisant rezultato sužaidėme geriausias rugntynes turnyre“, - pasakojo rinktinės treneris Svajūnas Česnulis. Estija su trimis pergalėmis iš trijų užėmė pirmąją vietą. Lietuvių trenerio nuomone, tai pelnyta pergalė: „Jie viso turnyro metu demonstravo geriausią žaidimą. Jų komandos žaidėjai visi fiziškai tvirti, pagal amžių atrodė tikrai subrendę. Jie rungtyniavo dviem sudėtimis po 11 žaidėjų ir viena sudėtis kitai nenusileido. Mums dar trūksta tarptautinių rungtynių patirties, o estai po šio turnyro taip pat vyksta į varžybas Ukrainoje.“ Pasak trenerio, apie dešimt rinktinės narių rinktinės stovykloje dalyvauja ne pirmą kartą, o dalis kitų žaidėjų turėjo galimybę pasireikšti. To nepavyko padaryti tik Lukui Juodkūnaičiui, kuris patyrė traumą. „Gynėmės tikrai neblogai, bet puolime trūko trijų atakuojančios grandies žaidėjų, kurie turnyre nedalyvavo. Pamatėme, kad neretai trūksta meistriškumo, varžovai buvo fiziškai stipresni. Tarptautinių rungtynių lygis skiriasi nuo paprastų čempionato rungtynių Lietuvoje. Ne visi išlaikė psichologiškai. Žinome, jog tam vienas ar kita žaidėjas gali daugiau, tačiau matosi, kad nesusitvarkė su jauduliu. Tačiau dėl atsidavimo, noro ir kovos priekaištų tikrai neturime. Žaidėjai atidavė visas širdis“, – vertino S. Česnulis. Antroji pozicija atiteko šeimininkams suomiams, kurie įveikė lietuvius ir latvius. Trečiąją vietą su trimis taškais užėmė Latvijos ekipa, o lietuviai liko ketvirti. Lietuviai suomiams pralaimėjo 0:1, o latviams – 0:3. Rungtynių statistika U-17 Estija – Lietuva 1:0 (1:0) Teisėjas – Daniel Enkvist Eerikkilos stadionas Įvartis: 35 min. Mattias Mannilaan (iš 11 m., Estija). Įspėti: 55 min. Kristjan Pelt, 63 min. Alex Matthias Tamm (Estija); 33 min. Augustinas Klimavičius, 38 min. Tomas Kačerauskas, 70 min. Egidijus Dusevičius (Lietuva). Lietuva: Kajus Urbietis, Vakaris Kalėda, Benas Šatkus, Rokas Rasimavičius (48 min. Donatas Naumovas), Tomas Kačerauskas (41 min. Žygimantas Baltrūnas), Egidijus Dusevičius, Eugene Park, Valdas Paulauskas (77 min. Augustas Dubickas), Augustinas Klimavičius, Karolis Žebrauskas (39 min. Lukas Legeckas), Linas Zingertas. Atsargoje: Povilas Survila, Lukas Juodkūnaitis, Martynas Jokubauskas.