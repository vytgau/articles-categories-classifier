Varžybose dalyvavo rekordinis komandų skaičius – 16 jaunių ir jaunučių rinktinių iš septynių šalių – Baltarusijos, Estijos, Latvijos, Lenkijos, Rumunijos, Ukrainos ir Lietuvos. Iš viso sužaistos 24 rungtynės. Lenkijos rankininkės laimėjo 2000 ir 2002 metais gimusių merginų varžybas, rumunai nugalėjo 2002 metais gimusių vaikinų grupėje, o ukrainiečiai triumfavo 2000 metais gimusių vaikinų turnyre. Iš Lietuvos atstovų geriausiai pasirodė 2000 metais gimusių merginų pirmoji rinktinė (vyr. treneris – Karolis Kaladinskas) ir 2002 metais gimusių merginų komanda (vyr. trenerė – Rita Urnikienė). Jos užėmė antrąsias vietas. 2000 metais gimusių merginų grupėje trečią vietą užėmė Lietuvos antroji rinktinė, o 2000 ir 2002 metais gimusių vaikinų rinktinės liko taip pat trečios. Lietuvos pirmoji 2000 metais gimusių merginų rinktinė 35:24 (17:12) nugalėjo Lietuvos antrąją rinktinę, 47:25 (22:10) sutriuškino estes, o kovoje dėl pirmos vietos po atkaklios kovos 33:36 (15:18) nusileido Lenkijos rankininkėms. 43-iąją min. lietuvės buvo išsiveržusios į priekį 26:25, bet po to pralaimėjo 10 min. atkarpą 1:7 ir vėliau nebepavijo varžovių. Lietuvos pirmajai rinktinei Karolina Čekuolytė ir Akvilė Tolvaišaitė pelnė po 8, Austėja Rimkutė – 6, Aušra Šponė – 5, o Greta Makovskytė – 4 įvarčius. Lenkijos komandoje rezultatyviausia buvo Katarzyna Cygan Jos sąskaitoje – 13 įvarčių. "Šiame turnyre daug dėmesio skyrėme gynybos sistemai „6-0“, taip pat blokams ir žaidimui daugumoje. Didžiąją dalį užduočių pavyko įgyvendinti. Nepaisant to, kad nepavyko laimėti turnyro, esu patenkintas merginų kovingumu. O dar reikia neužmiršti, kad žaidėme be kelių pagrindinių žaidėjų, – sakė K. Kaladinskas. – Maloniai nustebino žaidėjos, kurios pirmą kartą buvo pakviestos į rinktinę. Pirmą dieną naujokės buvo kiek išsigandusios, bet vėliau jos pasirodė visu gražumu. Labai svarbu turėti žaidėjų, kurios, reikalui esant, galėtų be didelio vargo įsilieti į pagrindinę rinktinę, besirengiančią pasaulio jaunimo čempionato atrankai.“ Lietuvos jaunių merginų rinktinė gruodžio 27-30 dienomis dalyvaus turnyre Nyderlanduose. „Laukia treniruočių stovykla-turnyras. Rytais klausysimės paskaitų, o vakarais rungtyniausime su elito grupėje esančiomis Nyderlandų ir Danijos komandomis. Tikimės pasisemti daug patirties", – sakė K. Kaladinskas. Lietuvos jaunučių merginų rinktinė 44:29 (18:15) įveikė latves, 31:19 (17:6) – estes, o paskutinę turnyro dieną 22:35 (11:16) pralaimėjo lenkėms. Per pastarąsias rungtynes mūsų šalies komandai 7 įvarčius pelnė Mantė Voskresenskaja, 5 – Ignė Urnikytė, 4 – Vakarė Petretytė. „Ši rinktinė suburta visai neseniai ir oficialiose varžybose ji dalyvaus tik po dvejų metų. Dar tik klijuojame komandą ir ieškome žmonių, kurie galėtų dirbti kartu. Iš rezultatų matome, kad dar reikia daug dirbti. Lenkės mus lenkia visa galva. Bet yra laiko. Viskas bus gerai“, – kalbėjo viena jaunučių merginų rinktinės trenerių Laima Bernatavičiūtė. Turnyre pirmąjį krikštą gavo Lietuvos jaunučių vaikinų rinktinė. „Prieš savaitę turėjome kelių dienų stovyklą Varėnoje. Joje iš 28 žaidėjų atsirinkome 16. O Vilniuje sužaidėme pirmąsias trejas rungtynes. Džiaugiuosi, kad nugalėjome baltarusius, nedaug trūko iki pergalės prieš rumunus. Tik pirmajame susitikime su estais neradome savo žaidimo – vaikinams drebėjo ir kojos, ir rankos, – teigė rinktinės vyriausiasis treneris Tomas Barysas. – Svarbiausia, kad pradėjome savo kelią. Komanda – kovinga, lieka tik dirbti ir eiti į priekį. Mūsų pagrindinis tikslas – tinkamai pasirengti po dvejų metų mūsų laukiančioms oficialioms varžyboms.“ Lietuvos jaunių vaikinų rinktinė, kuri kitais metais dalyvaus Europos B diviziono čempionate Gruzijoje, įveikė latvius ir pralaimėjo estams bei ukrainiečiams. „Bandėme kažką sulipdyti. Pamatėme, kas ką gali ir ko labiausiai trūksta. Kai kuriems žaidėjams rungtyniauti tris dienas iš eilės buvo per sunku. Po pralaimėjimo pirmą dieną pasidarėme išvadas ir kitą dieną sužaidėme nuostabiai, bet trečią dieną jau nesugebėjome pademonstruoti gero žaidimo. Bet nieko tokio. Smagu, kad galime pasitikrinti jėgas su kitų šalių bendraamžiais“, – sakė Lietuvos jaunių rinktinės vyriausiasis treneris Mindaugas Andriuška. Turnyras, kurio generalinė rėmėja – loterijas organizuojanti bendrovė „Euloto“, vyko „Tauro“ sporto mokykloje ir Lietuvos edukologijos universiteto (LEU) didžiojoje sporto salėje. Taures įteikė Kūno kultūros ir sporto departamento generalinis direktorius Edis Urbanavičius, Lietuvos rankinio federacijos (LRF) generalinis sekretorius Miglius Astrauskas ir jau ne vieną svarią pergalę tarptautinėse kartingo varžybose iškovojęs J. Grinbergo anūkas Gustas Grinbergas. Turnyre dalyvavusių šalių federacijoms šeštadienį buvo įteikti atminimo prizai, o M. Astrauskui – J. Grinbergo „Fair Play“ prizas, kurį įsteigė Lietuvos rankinio teisėjų asociacija (LRTA). LRF generalinis sekretorius pagerbtas už didžiulį indėlį organizuojant J. Grinbergo turnyrus. Paskutinę turnyro dieną – sekmadienį – J. Grinbergo bendražygiai apsilankė Antakalnio kapinėse. Čia Lietuvos rankinio tėvą pagerbė E. Urbanavičius, LRTA prezidentas Grigorijus Gutermanas, vienas rankinio pradininkų Lietuvoje Petras Čiočys, artimieji. Pirmajame ir antrajame J. Grinbergo atminimo turnyre dalyvavo penkių, o trečiajame – septynių šalių komandos. 2014 metais ir pernai varžybose rungtyniavo po 14, o 2015 metais – 12 rinktinių. Janis Grinbergas – vienas Lietuvos rankinio pradininkų, rankinio ir krepšinio treneris, teisėjas, sporto darbuotojas, oficialus Tarptautinės rankinio federacijos (IHF) atstovas olimpinėse žaidynėse Miunchene, Monrealyje, Maskvoje, Los Andžele, Seule, Barselonoje, Atlantoje ir Sidnėjuje, buvęs Lietuvos tautinio olimpinio komiteto (LTOK) generalinis sekretorius, Lietuvos rankinio federacijos prezidentas, garbės prezidentas. Jis buvo vadinamas Lietuvos rankinio tėvu. 1925 m. spalio 29 d. Liepojoje gimęs latvio ir lietuvės sūnus J. Grinbergas anapilin iškeliavo 2013 m. kovo 9 d. 2017 m. Janio Grinbergo atminimo turnyro rezultatai Merginos (gim. 2002 m.) Lietuva – Latvija 44:29 (18:15), Lenkija – Estija 40:17 (19:8), Estija – Lietuva 19:31 (6:17), Latvija – Lenkija 30:33 (16:18), Lietuva – Lenkija 22:35 (11:16), Latvija – Estija 29:28 (14:15). Komandų rikiuotė: 1. Lenkija – 6 tšk.; 2. Lietuva – 4; 3. Latvija – 2; 4. Estija – 0. Geriausios žaidėjos: vartininkė – Marija Mironova (Estija), pirmosios linijos žaidėja – Leticija Veinberga (Latvija), antrosios linijos žaidėja – Justyna Swierzewska (Lenkija). Rezultatyviausia žaidėja – Mantė Voskresenskaja (Lietuva, 17 įv.). Merginos (gim. 2000 m.) Lenkija – Estija 49:26 (25:10), Lietuva-1 – Lietuva-2 35:24 (17:12), Lietuva-2 – Lenkija 27:30 (14:16), Estija – Lietuva-1 25:47 (10:22), Lietuva-2 – Estija 41:22 (18:12), Lietuva-1 – Lenkija 33:36 (15:18). Komandų rikiuotė: 1. Lenkija – 6 tšk.; 2. Lietuva-1 – 4 tšk.; 3. Lietuva-2 – 2; 4. Estija – 0. Geriausos žaidėjos: vartininkė – Paulina Wdowiak (Lenkija), pirmosios linijos žaidėja – Akvilė Tolvaišaitė (Lietuva-1), antrosios linijos žaidėja – Katarzyna Cygan (Lenkija). Rezultatyviausia žaidėja – Aistė Malinauskaitė (Lietuva-2, 27 įv.). Vaikinai (gim. 2002 m.) Lietuva – Estija 31:33 (15:15), Baltarusija – Rumunija 34:40 (19:20), Lietuva – Baltarusija 32:25 (16:15), Rumunija – Estija 31:23 (11:10), Baltarusija – Estija 37:34 (13:19), Lietuva – Rumunija 24:25 (9:12). Komandų rikiuotė: 1. Rumunija – 6 tšk.; 2. Estija – 4; 3. Lietuva – 2; 4. Baltarusija – 0. Geriausi žaidėjai: vartininkas – Vitalij Semenkov (Estija), pirmosios linijos žaidėjas – Lukas Kraulaidys (Lietuva), antrosios linijos žaidėjas – Rokas Palskys (Lietuva). Rezultatyviausias žaidėjas – Emanuel Iulian Birtas (Rumunija, 25 įv.). Vaikinai (gim. 2000 m) Ukraina – Latvija 34:24 (20:14), Lietuva – Estija 21:24 (9:13), Estija – Ukraina 25:33 (13:13), Latvija – Lietuva 30:34 (16:16), Lietuva – Ukraina 23:41 (11:21), Latvija – Estija 33:39 (20:21). Komandų rikiuotė: 1. Ukraina – 6 tšk.; 2. Estija – 4; 3. Lietuva – 2; 4. Latvija – 0. Geriausi žaidėjai: vartininkas – Andrij Dranyj (Ukraina), pirmosios linijos žaidėjas – Antons Šuleiko (Latvija), antrosios linijos žaidėjas – Ilja Hreblev (Ukraina). Rezultatyviausias žaidėjas – Guntis Pilduks (Latvija, 24 įv.).