„Sky Sports“ skelbia, kad Glazgo „Celtic“ ekipa sutiko su „Brighton & Hove Albion“ pateiktu pasiūlymu už puolėją Moussa Dembele. Prancūzas į Angliją persikels už 18 milijonų svarų sterlingų. Dar prieš „Brighton“ ekipos išvyką į Londoną, kur lygos vidutiniokai susitiks su „Chelsea“, ekipos vyriausiasis treneris Chrisas Hughtonas teigė, jog M. Dembele yra jo akiratyje. „Jis yra labai geras žaidėjas, kuris turėjo labai gerą sezoną. Tai yra viena iš, turbūt, 100 pavardžių, kurių aš norėčiau komandoje“, – jau anksčiau kalbėjo strategas. M. Dembele taps brangiausiu „Brighton“ ekipos pirkiniu per klubo istoriją. Iki šiol brangiausiu buvo vasarą komandą papildęs Jose Izquierdo, atvykęs už 13,5 mln. svarų. Šiuo metu „Brighton“ klubas „Premier“ lygoje su 21 tašku žengia 12-oje vietoje. M. Dembele šį sezoną vilkėdamas „Celtic“ marškinėlius per 19 rungtynių įmušė 8 įvarčius ir atliko 3 rezultatyvius perdavimus. 21-erių futbolininkas Glazge rungtyniavo nuo 2016 metų, kai atvyko iš Londono „Fulham“.