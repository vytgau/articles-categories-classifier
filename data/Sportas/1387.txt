Laukiamiausia metų transliacija 52-asis „Super Bowl“ mačas atkartos 2005 m. vykusį finalą. Tuomet dėl trofėjaus taip pat susikovė „Eagles“ ir „Patriots“, o pranašesni buvo pastarieji. Šiemet favoritais ir vėl laikomi „Patriots“, kurių priešakyje – gyva NFL legenda Tomas Brady. 40-mečiui „Patriots“ įžaidėjui tai bus jau aštuntasis NFL supertaurės mačas. Jis jau yra triumfavęs penkiuose finaluose ir keturis kartus tapęs naudingiausiu žaidėju. „Patriots“ sieks antrojo titulo iš eilės ir trečiojo per pastaruosius ketverius metus. NFL entuziastas, žurnalistas ir vienas iš amerikietiško futbolo komandos Lietuvoje „Iron Wolves“ įkūrėjų Gaudrius Dzikaras neabejoja, kad „Patriots“ sulauks didesnio žmonių palaikymo supertaurės mače. „Tai auksinė „Patriots“ era. Jie turi trenerį, kuris laikomas geriausiu istorijoje, o T. Brady – vienas geriausių visų laikų įžaidėjų. Komanda daug metų patenka į atkrintamąsias, yra iškovojusi ne vieną „Super Bowl“ trofėjų. Aišku, jie turi didesnę gerbėjų bazę“, - pasakojo G. Dzikaras. Sporto lažybų entuziastai palaikymą vienai ar kitai komandai išreikš lažindamiesi, kas namo parsiveš taurę. Bendra pinigų suma, kurią lažyboms paskirs amerikiečiai, turėtų siekti beveik 5 milijardus dolerių. Lažybų ekspertai prognozuoja, kad didesnius šansus iškovoti trofėjų turi „Patriots“. Jų galimybės laimėti vertinamos beveik 65 proc. „Super Bowl” jau seniai nebėra tik sporto renginys. Tai šou, kurio metu koncertuoja didžiausios muzikos pasaulio žvaigždės, transliuojamos geriausios reklamos, o renginį stebi net ir tie, kuriems amerikietiškas futbolas nebūtinai yra labai įdomus. Renginio mastą puikiai iliustruoja varžybų transliacijos žiūrimumas. Tarp 20 žiūrimiausių visų laikų JAV transliacijų yra net 19 „Super Bowl“ mačų. Pernai metų finalą stebėjo daugiau nei 111 milijonų žiūrovų. Už reklamą – milijonai dolerių G. Dzikaras pasakojo, kad „Super Bowl“ jau seniai tapo neatsiejama amerikiečių kultūros dalis. „Tai yra didžiulė pramoga, amerikiečiai pamišę dėl šio renginio. Tai viena iš JAV kultūros dalių. Amerikiečiai didžiuojasi, kad tai jų sportas ir niekas negali jiems prilygti“, - sakė NFL entuziastas. Nenuostabu, kad per šį renginį pasireklamuoti siekia garsiausi pasaulio prekės ženklai. Tam jie negaili plačiai atverti piniginių. 30 sekundžių reklama per „Super Bowl“ transliaciją kainuoja apie 5 milijonus dolerių. 1967-aisiais reklamos transliacijos kaina buvo 119 kartų mažesnė – tuomet kompanijos už 30 sekundžių klipą turėdavo pakloti 42 tūkst. dolerių. „Patys geriausi industrijos meistrai sėdi ir suka galvas, kokias reklamas parodyti. Dažnai dar tik prasidėjus NFL sezonui, jau galima pamatyti būsimų reklamų anonsus, pasakojamos istorijos, kurios susiveda į „Super Bowl“ renginį“, - pasakojo G. Dzikaras. Šiemet žiūrovai ekranuose reklamuojant įvairius produktus išvys tokias žvaigždes kaip Morgan‘ą Freeman‘ą, Keanu Reeves‘ą ir daugelį kitų. Suvalgys tonas maisto Metų sporto renginys – puiki proga pasireklamuoti ir atlikėjams. Šiemet per ilgąją finalo pertrauką koncertuos Justinas Timberlake‘as, o JAV himną atliks Pink. Praeityje per „Super Bowl“ šou rengė tokios muzikos žvaigždės kaip Beyonce, Madonna, Lady Gaga, Bruno Mars‘as, The Rollings Stones ar Michaelas Jackson‘as. „Per ilgąją pertrauką vyksta kosminiai dalykai. Tikrai žinau, kad daug žmonių žiūri tik ilgąją pertrauką ir stebi jos metu koncertuojančias žvaigždes. Atlikėjai šiam renginiui ruošia įspūdingiausius šou, kai kuriems tai yra svarbiausi penkmečio ar net dešimtmečio pasirodymai“, - sakė NFL entuziastas G. Dzikaras. „Super Bowl“ amerikiečiams beveik prilygsta Padėkos dienai – bent jau suvartojamo maisto prasme. Skaičiuojama, kad per šį renginį amerikiečiai suvalgo daugiau nei milijardą vištienos sparnelių, apie 13 tūkst. tonų bulvių traškučių ir suvartoja apie 4 tonas gvakamolės padažo. Per visą istoriją nacionalinės futbolo lygos finalą gyvai stadione stebėjo jau beveik 4 milijonai žmonių. Šiemet šis skaičius tik dar padidės, kai žiūrovai užpildys beveik 67 tūkstančių vietų stadioną Minesotoje ir už bilietą nepagailės sumokėti nuo kelių šimtų iki kelių tūkstančių dolerių. NASA jau paskelbė, kad tą patį vakarą, kai Minesotoje į kovą stos „Patriots“ ir „Eagles“, pro Žemę praskries 14 metų mokslininkų stebėtas asteroidas. Tačiau tai mažai kam rūpės, nes visų akys bus nukreiptos į svarbiausią metų sporto renginį.