Net trys lietuviai kovojo 100 metrų laisvu stiliumi rungties atrankos plaukimuose. Joje geriausiai sekėsi kauniečiui Tomui Sungailai. Kaunietis nuotolį įveikė greičiausiai karjeroje – per 50,86 sek. ir iškovojo kelialapį į pusfinalį. Jame 18-mečiui sportininkui plaukti dar greičiau nepavyko (51,01 sek.). Jis bendroje įskaitoje užėmė 16-ą vietą 59-ių dalyvių. Kiti du Lietuvos atstovai kovas baigė dar atrankoje. Kėdainiškis Darijus Astrauskas distanciją įveikė per 52,51 sek. ir užėmė 47-ą vietą, o trim laipteliai žemiau liko klaipėdietis Mantas Kaveckas (52,68 sek.). Antrą dieną iš eilės nudžiugino jauniausia rinktinės narė Kotryna Teterevkova. Trečiadienį pagerinusi asmeninį rekordą 50 metrų krūtine rungtyje, 15-metė vilnietė ir 200 metrų krūtine įveikė sau rekordiniu greičiu – per 2 min. 38,46 sek. Deja, šio rezultato į pusfinalį patekti neužteko ir buvo užimta 34-a vieta. Šioje rungtyje planavusi dalyvauti Agnė Šeleikaitė, kuriai išvakarėse pavyko patekti į 50 metrų plaukimo krūtine finalą, trenerių sprendimu joje nestartavo ir taupė jėgas 100 metrų nuotoliui. Paskutinis antrą čempionato dieną savo jėgas išmėgino Erikas Kapočius. Ignalinos kultūros ir sporto centro auklėtinis 200 metrų kompleksinio plaukimo distancijoje užtruko 2 min. 07,38 sek. ir bendroje įskaitoje užėmė 23-ią vietą. Europos jaunimo čempionatas Netanijoje vyks iki liepos 2-os d.