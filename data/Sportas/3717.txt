Akivaizdu, kad L. Lewiso nė kiek nežavi rugpjūčio 27-os dienos ankstyvą rytą (Lietuvos laiku) vyksianti dvikova tarp bokso žvaigždės F. Mayweatherio ir mišrių kovos menų UFC čempiono C. McGregoro. 51-erių metų L. Lewisas interviu BBC išdėstė savo nuomonę: „Pučiamas milžiniškas burbulas, tačiau šios bokso dvikovos nevertinu kaip rimtos. Aš jos netgi nevertinu kaip dvikovos“. Farsu būsimą susirėmimą vadinantis vyras neabejojo, kad galiausiai kels į viršų rankas. „Joks kitas iš 49-ių buvusių varžovų nerado būdų, kaip įveikti F. Mayweatherį. Dabar tai mėgins padaryti UFC kovotojas, kuris niekada nesiboksavo. Manau, kad tai yra tikras farsas“, – kalbėjo jis. L. Lewisas tikino, kad šio spektaklio nesirengia žiūrėti. „Tai ne ta kova, dėl kurios sėsčiau į lėktuvą ir žiūrėčiau gyvai. Nebent man sumokėtų, kad ją komentuočiau“, – gudriai mirktelėdamas akimi sakė buvęs pasaulio sunkaus svorio bokso čempionas. Las Vegase vyksiantis kontroversiškas šou dar vadinamas milijardo dolerių dvikova. Teigiama, kad F. Mayweatheris savo 50-oje karjeros dvikovoje uždirbs apie 100 mln. JAV dolerių, o bokso ringe debiutuojantis airis – 75 mln. Šios sumos gali gerokai išaugti, priklausomai nuo rėmėjų, televizijos transliacijos ir kitų faktorių. 