G. Douglas iš pradžių užsitraukė rūstybę, kai socialiniame tinkle pareiškė, kad moterys pačios atsakingos – turėtų rengtis atitinkamai, kad nepritrauktų „netinkamos publikos“ dėmesio ir tokiu būdu netaptų prievartos ar seksualinio išnaudojimo aukomis. Vėliau ji atsiprašė už šį komentarą ir patikino, kad „visiškai nesvarbu, kaip rengiesi – prievarta ir seksualinis išnaudojimas yra nepateisinamas bet kokiomis aplinkybėmis“. Tarsi norėdama pateikti pavyzdį, G. Douglas atskleidė, kad ji buvo viena iš tų gimnasčių, kurios patyrė buvusio JAV gimnastikos rinktinės gydytojo L. Nassaro seksualinę prievartą. „Tai būtų tas pats jei sakytume, kad triko, kurį vilkėjome per treniruotes, kaltas, kad buvome prievartaujamos Larry Nassaro, – aiškino ji. – Viešai apie savo patirtį ir kitus dalykus nekalbėjau, nes buvau priversta tylėti ir, jei atvirai, kai kurie dalykai buvo itin skausmingi“. G. Douglas yra viena ryškiausių JAV sporto žvaigždžių. Jos trofėjų kolekcijoje yra du Londono ir vienas Rio de Žaneiro olimpiadų aukso medaliai, gimnastė taip pat yra dukart pasaulio čempionė (2011 ir 2015 metų). Su G. Douglas mažiausiai dar šešios buvusios JAV gimnastikos rinktinės narės prisipažino patyrusios gydytojo prievartą: Jeanette Antolin, dalyvavusi 1999 metų pasaulio čempionate, Jamie Dantzscher, laimėjusi bronzą 2000 metų olimpiadoje, Jessica Howard, triskart JAV čempionė, Mattie Larson, 2010 metų pasaulio vicečempionė, McKayla Maroney, 2012 metų olimpinė čempionė ir Aly Raisman, laimėjusi šešis medalius 2012 ir 2016 metų olimpinėse žaidynėse. Daugiau nei 140 moterų skundėsi, kad minėtas gydytojas netinkamu būdu jas lietė per medicinines apžiūras. Trečiadienį L. Nassaras stojo prieš Mičigano teismą, vyras pripažintas kaltu dėl daugybės seksualinio išnaudojimo ir prievartos atvejų. Jam gresia laisvės atėmimo bausmė nuo 25 iki 40 metų. L. Nassaras nusikaltimus neigė sakydamas, kad tai buvo viso labo įprastas fizinis patikrinimas. Viena iš nukentėjusiųjų gimnastė Aly Raisman socialiniame tinkle liejo apmaudą: „Teismas kreipėsi į Larry kaip DAKTARĄ Nassarą. Mane pykina nuo to. Esu labai nusivylusi. Jis to nenusipelno. Larry yra MONSTRAS, o ne daktaras“. JUST IN: Former Team USA Gymnastics doctor Larry Nassar pleads guilty after he was accused of sexual assault by gymnasts https://t.co/QDln1ON0fm pic.twitter.com/goCkbfbYPn— CBS News (@CBSNews) November 22, 2017 