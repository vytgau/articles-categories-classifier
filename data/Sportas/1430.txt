Praėjus pusantrų metų legionieriaus bei „Trakų“ keliai skiriasi. 21-erių metų gynėjas palieka Lietuvą ir keliasi į komandą, kuri praėjusiame sezone užbaigė „Trakų“ kelionę UEFA Europos lygoje – Tetovo „Skhendija“ iš Makedonijos. Savo technikos sugebėjimais ir greičiu išsiskyręs gynėjas greitai tapo pagrindinės „riterių“ sudėties žaidėju bei puikiai rungtyniavo ne tik Lietuvos A lygoje, bet ir užsirekomendavo save UEFA Europos lygos atrankoje. 2 įvarčiai per 17 rungtynių – tokia greičiausiu A lygos futbolininku tarp gerbėjų vadinto afrikiečio statistika praėjusiame sezone. „Tai buvo neįtikėtini pusantrų metų Lietuvoje. Labai dėkoju „Trakams“, kurie suteikė man puikias galimybes atsiskleisti. Klubo personalas bei trenerių štabas mane labai palaikė ir tai leido pakankamai greitai įsilieti į komandą. Už tai esu labai dėkingas. Man buvo vienas malonumas rungtyniauti su savo komandos draugais – linkiu jiems sėkmės UEFA Europos lygos atrankoje, A lygoje bei visur kitur. Telaimina Dievas!“,- atsisveikindamas su Lietuva rašė A. Wakili. Įpusėjus sezonui, „Skhendija“ Makedonijos pirmenybėse užtikrintai žygiuoja čempionų titulo link. Po 18 turų „Skhendija“ 8 taškais lenkia antroje vietoje esantį „Vardar“ klubą. A. Wakili sutartis su „Trakais“ galiojo iki šių metų vasaros. Jis tapo trečiuoju riterių žaidėju, kurio kontraktą perpirko užsienio klubai.