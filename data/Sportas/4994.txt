Paskutinė kombinuota bėgimo ir šaudymo rungtis tapo lemiama. Deja, Lietuvos komandai nepavyko išsaugoti bronzos medalių. 607 taškus paskutinėje rungtyje surinkę I. Serapinaitė ir J. Kinderis užėmė 11-ą vietą. Bendroje įskaitoje su 1443 taškais lietuviai smuko į 6-ą vietą. Juos aplenkė penktą vietą užėmę vengrai (1446), ketvirtą – egiptiečiai (1453). Trečią vietą ir bronzos medalius laimėjo rusai Aleksandras Savkinas ir Gulnaz Gubaidulina (1459), antrąją – prancūzai Julie Belhrami ir Valentinas Prade’as (1478). Finalo taurę iškovoję Airijos atstovai iš viso surinko 1499 taškus.  Trečioje jojimo rungtyje lietuviams su žirgais pavyko visas kliūtis įveikti be klaidų. Surinkę maksimumą – 300 taškų – jie savo bendros įskaitos kraitį padidino iki 836 taškų. Lietuvą tuomet lenkė jojimo rungtyje taip pat neklydusios Airija (875) ir Prancūzija (852). Fechtavimosi rungtyje lietuviai laimėjo 14 kovų, pralaimėjo 12 ir, surinkę 218 taškų, užėmė 5-ą vietą. Geriausiai fechtavosi airiai Natalya Coyle ir Arthuras Laniganas-O’Keeffe’as (laimėjo 19 ir pralaimėjo 7), surinkę 258 taškus. Pirmoje plaukimo rungtyje distanciją per 1 min. 56,91 sek. įveikę I. Serapinaitė ir J. Kinderis surinko 317 taškų ir užėmė 4-ą vietą. Lietuvos mišrios estafetės komandoje sekmadienį ryte įvyko netikėtas pasikeitimas. Ryte kojos skausmą pajutusią Laurą Asadauskaitę-Zadneprovskienę pakeitė I. Serapinaitė. Priminsime, kad po įspūdingo pasirodymo paskutinėje kombinuotos bėgimo ir šaudymo rungtyje L. Asadauskaitė-Zadneprovskienė šeštadienį vykusiose moterų taurės finalo varžybose iškovojo sidabro medalį. 2012 metų Londono olimpinė čempionė sugebėjo aplenkti net 12-a varžovių ir iš 14-os pizicijos pakilo į 2-ąją. Su lietuviais sekmadienį varžėsi šios komandos: baltarusiai Volha Silkina ir Kirilas Kasjanikas, lenkai Anna Maliszewska ir Jaroslawas Swiderskis, italai Alessandra Frezza ir Giuseppe Parisi, egiptiečiai Haydy Morsy ir Yasseras Hefny, kazachai Jelena Potapenko ir Pavelas Iljašenka, vokiečiai Annika Schleu ir Fabianas Liebigas, airiai Natalya Coyle ir Arthuras Laniganas-O’Keeffe’as, čekai Natalie Dianova ir Janas Kufas, rusai Aleksandras Savkinas ir Gulnaz Gubaidulina, japonai Natsumi Tomonaga ir Ono Tomoyuki, prancūzai Julie Belhrami ir Valentinas Prade’as, korėjiečiai Sunwoo Kim ir Jinghwa Jungas bei vengrai Sarolta Kovacs ir Gergely Demeteris.