Antidopingo agentūra atmetė stajerės aiškinimą, kad draudžiamo preparato jos organizme atsirado dėl to, jog prieš kelias dienas iki dopingo kontrolės testo buvo gydoma ligoninėje Nairobyje, ir skyrė diskvalifikaciją. Bylą nagrinėjusi kolegija teigė, kad sportininkės pasiaiškinimas buvo „mažų mažiausiai nenuoseklus“ ir ji mėgino suklaidinti tyrimą, nes negalėjo atsiminti gydytojo vardo, dopingo kontrolės testo metu net neužsiminė apie apsilankymą ligoninėje, o vizitą patvirtinantys dokumentai buvo padirbti. J. Sumgong tvirtino, kad buvo gydoma dėl negimdinio nėštumo, o dėl kultūrinių tabu, supančių šį reiškinį, nenorėjo to atskleisti. 32-ejų metų sportininkei skirta diskvalifikacija bus skaičiuojama nuo šių metų balandžio 3 dienos iki 2021 metų balandžio 2-osios. Maratonininkei teks praleisti 2019 metų pasaulio lengvosios atletikos čempionatą ir 2020 metų Tokijo olimpines žaidynes. J. Sumgong 2016 metais laimėjo Londono maratoną, o po kelių mėnesių triumfavo Rio de Žaneire ir tapo pirmąja Kenijos atstove moterimi, iškovojusia olimpinį auksą šioje rungtyje. Sportininkė išsaugos savo iškovotus titulus.