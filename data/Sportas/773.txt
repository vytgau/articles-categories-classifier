Ketvirtfinalio lemiamose rungtynėse „Devils“ svečiuose po baudinių serijos 2:1 (0:0, 0:1, 1:0, 0:0, 1:0) nugalėjo „Era Renomar HYC“ ekipą ir seriją iki dviejų pergalių laimėjo 2-1. Pirmieji į priekį antrojo kėlinio pabaigoje išsiveržė „Era Renomar HYC“ ledo ritulininkai, tačiau trečiojo kėlinio pradžioje A.Bendžiaus komandos draugui Houkesui Levi pavyko rezultatą išlyginti. Lietuvis suspindėjo baudinių serijos metu: A.Bendžius pelnė pergalingą įvartį ir padovanojo „Devils“ komandai svarbiausią sezono pergalę. 25-erių metų A.Bendžius per 25 reguliariojo sezono rungtynes buvo įmušęs 22 įvarčius ir atlikęs 16 rezultatyvių perdavimų. Atkrintamosiose A.Bendžius viso įmušė tris įvarčius. Pusfinalyje „Devils“ varžovais bus pirmą vietą reguliariame sezone užėmusi „Hijs Hokij Den Haag“ ekipa, o pirmąsias serijos rungtynes komandos žais jau kovo 9-ą dieną. „Devils“ reguliariame sezone užėmė penktą vietą tarp trylikos komandų, tuo tarpu „Era Renomar HYC“ ledo ritulininkai buvo ketvirti.