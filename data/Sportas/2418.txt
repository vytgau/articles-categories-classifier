Ketverius metus Vilniaus ekipos dominavimas Lietuvoje buvo savaime suprantama konstanta. Tačiau po šio sezono „Žalgiris“ vėl turės ką įrodyti. Savininkų nesuėmė teisėsauga, teismas neatėmė vardo, klubo neparalyžiavo finansinis krachas, sudėties nenusiaubė traumų epidemija – „Žalgirio“ neištiko joks force majeure. O vis dėlto 70-metį mininti garsiausia šalies komanda šiemet nelaimėjo nei LFF taurės, nei A lygos. Ir paskutinėse sezono rungtynėse bejėgiškai leidosi mušama priešininko žaizdas užuodusios Marijampolės „Sūduvos“. Suvalkiečiai nukarūnavo ilgamečius čempionus laimėdami namuose 3:0 ir paveržė iš jų titulą. Po trumpo vidurvasario pasirodymo UEFA Čempionų lygoje žemyn ėmusios čiuožti „Žalgirio“ žaidimo kreivės nėmaž nereanimavo išsiskyrimas su buvusiu vairininku Valdu Dambrausku. Tad akivaizdu, kad tarpsezoniu ligonį operuosiantiems chirurgams skalpelį teks smeigti giliau. Nors A. Brazevičius po rungtynių Marijampolėje dar bandė kratytis atsakomybės. „Komanda buvo gerai nuteikta lemiamai dvikovai, – pareiškė 44-erių specialistas. – Buvau tikras, kad kovosime dėl pergalės. Deja, reikia pripažinti, kad neįgyvendinome to, ką planavome. Labai daug problemų mums pridarė „greiti“ varžovų įvarčiai, „Sūduvos“ standartinės situacijos. Nors ir puikiai žinojome, kad tai – pagrindinis jų ginklas.“  Tiesa ta, kad tą patį jau žino visa Lietuva. Bet žinoti neužtenka – reikia rasti ir kontrargumentų. A. Brazevičius tvirtino treniruotėse nagrinėjęs „Sūduvos“ namų darbus, bet priešnuodžiai vis tiek nesuveikė. „Nežinau, kiek „Sūduva“ iš tiesų turi kampinių pakėlimo variantų, bet mes jų buvome išskyrę dešimt, ruošėmės juos visus neutralizuoti. Man akyse vis dar stovi pirmas marijampoliečių įvartis. Tai buvo tikrai čempioniškas žaidimas, demonstruojamas tada, kai visas kolektyvas kažko labai stipriai trokšta. Iš tokių epizodų visiems reikėtų pasimokyti – aukščiausio lygio charakteris. „Sūduvos“ gretose aikštėje šiandien buvo 11 tikrų vyrų. O savo žaidėjų visų aš negaliu pavadinti vyrais. Lemiami mačai nėra šitaip žaidžiami“, – komandą gėdino baltarusis. Futbolininkams jis pirmiausia priekaištavo dėl disciplinos aikštėje stokos. Atvykęs į Vilnių, A. Brazevičius iš auklėtinių pareikalavo pragmatiškumo – labiau rūpintis savo vartų saugumu nei varžovų aikštės pusės šturmavimu. Bet efektas buvo trumpalaikis. Pirmose dvejose rungtynėse diriguojant naujam strategui nė įvarčio nepraleidęs „Žalgiris“ per likusias trejas kamuolį iš savo vartų traukė 9 sykius. „Nenoriu daug kalbėti apie „Žalgirį“. Tai būtų neetiška. Aš esu čia tik mėnesį, nenoriu kritikuoti dirbusių iki manęs. Bet jei žaidėjams trimis kalbomis – lietuviškai, rusiškai ir angliškai – sakau, ką ir kaip daryti, o jie vis tiek pasielgia savaip, nebėra ką pridurti. Nebežinau žodžių, kurie kai kuriuos žaidėjus priverstų aikštėje laikytis disciplinos. Jos „Žalgiriui“ ir trūksta, trūksta pagarbos vienas kitam ir trenerių štabui“, – susierzinęs kalbėjo A. Brazevičius. DELFI pasiteiravus, kiek komandos futbolininkų reikėtų pakeisti per žiemą, specialistas buvo tiesus. „Jeigu man būtų spręsti, keisčiau mažiausiai 50 proc. komandos“, – rėžė baltarusis. O paklaustas apie savo paties ateities planus, A. Brazevičius purtė galvą. „Galbūt šiandienos rungtynės juos pakeitė. Daug ką reikėtų labai rimtai aptarti su klubo vadovybe, ne viskas man priimtina“, – sakė treneris. Primename, kad „Žalgiris“ A lygos sidabru turėjo tenkintis pirmą kartą po keturių paeiliui laimėtų titulų. Vilniečiai nuo 2013 metų neturėjo lygių Lietuvoje, iškovodami 14 trofėjų iš eilės. Pirmąjį jų kluptelėjimą publika išvydo praėjusį rugsėjį, kuomet žalgiriečiai pralaimėjo LFF taurės turnyro finalą Kauno „Stumbrui“. Iš viso „Žalgirio“ sąskaitoje yra septynios Lietuvos pirmenybių nugalėtojų taurės. 