Pirmuoju dienos nugalėtoju tapo 60 m barjerinio bėgimo rungtyje triumfavęs Martynas Vrašinskas. Kaunietis distanciją įveikė per 8,06 sek. bei pasiekė revanšą prieš nuolatinį oponentą Rapolą Saulių. Pastarasis M. Vrašinską buvo įveikęs jau dvejose varžybose šiemet. „Pergalė žymiai malonesnė nei pernai, Rapolas – labai stiprus varžovas. Esame apylygiai sportininkai, tikiuosi, kad ta konkurencija išliks iki Lietuvos čempionato ir ten intriga bus dar didesnė, – vylėsi M. Vrašinskas. – Rezultatas tenkina, norėtųsi išbėgti ir iš 8 sekundžių, bet natūralus progresas yra geriau nei šokinėjantys rezultatai.“ R. Saulius nugalėtojui pralaimėjo vos 0,03 sek., tad čempionas buvo paskelbtas tik peržiūrėjus fotofinišą. „Kai finišavau padariau „nėrimą“ ir visiškai nieko nemačiau – laimėjau ar ne. Zonoje už finišo nieko negirdėjau, tad laukiau patvirtinimo. Per anksti negalima džiaugtis“, – pasakojo M. Vrašinskas. Bėgiko metų tikslas – Europos čempionatas. Žiemą barjerininkai varžosi 60 m distancijoje, tad į 110 m barjerinio bėgimo normatyvą sportininkas galės „kabintis“ tik vasaros sezono metu. „Žiema yra šiek tiek lengvesnė ir treniruotis ne taip sunku. Ruošiamės pagrinde vasarai, žiūrėsime, kaip gausis“, – teigė sprinteris. LLAF taurės varžybose už atitinkamo lygio rezultatus rungčių nugalėtojai buvo apdovanoti piniginiais prizais – M. Vrašinskui atiteko 200 eurų. Tokio paties dydžio premiją iškovojo ir šuolininkas į aukštį Adrijus Glebauskas bei Simas Bertašius. Pastarasis 1500 m rungtyje pasiekė geriausią šio amžiaus rezultatą Lietuvoje, nuotolį įveikęs per 3 min. 46,46 sek. „Daugiau nei šešiomis sekundėmis pagerinau savo 1500 metrų rungties rezultatą. Pagal kilometro laiką, kurį pasiekiau prieš kelias savaites, buvo galima tikėtis kažko panašaus, – sakė Europos komandiniame čempionate pernai triumfavęs S. Bertašius. – Galbūt bėgant geresniame manieže su pajėgiais bėgikais būtų galima numesti dar porą sekundžių, bet nėra tokio tikslo, kad žiemą išspausti viską iš savęs, ką galiu, o po to galbūt vasarą nieko neparodyti.“ Sporto klubo „Cosma“ narys teigė, kad jo rezultatai manieže būna kur kas prastesni nei bėgant stadione. Europos čempionato normatyvas lygus 3 min. 40 sek., tad atsižvelgiant į LLAF taurės varžybose pasiektą rezultatą, galima tikėtis, kad po ilgos pertraukos Lietuva turės vidutinių nuotolių bėgiką svarbiausiame žemyno metų čempionate. „Įprastai mano žiemos ir vasaros laikas skirdavosi nuo 8 iki 10 sekundžių. Praėjusiais metais žiemą prabėgau per 3 min. 52 sek, o vasarą – 3 min. 44 sek. Norėčiau, kad ir šie metai būtų ne išimtis“, – šyptelėjo S. Bertašius. Pergales LLAF taurės varžybose iškovojo Europos jaunių šuolių į aukštį vicečempionė Urtė Baikštytė (175 cm) bei pasaulio jaunių čempionato prizininkė Urtė Bačianskaitė (rutulio stūmime – 13,72 m). Sėkmingai kylančios žvaigždės pasirodė ir 60 m bėgime – nugalėtoja tapo Karolina Deliautaitė (7,52 sek.), o antra finišavo 17-metė Akvilė Andriukaitytė (7,56 sek.). „Startą atlikau paskutinė kaip visą laiką, norėjosi geriau. Dar techninių klaidų padariau ir nebežinojau, ką daryti. Gal padėjo tai, kad gale pradėjau bėgti savo bėgimą, bet ne kito žmogaus, – varžybas apibendrino K. Deliautaitė. – Treniruotėse startas gaunasi gerai, bet nemoku to perkelti į varžybas ir realizuoti viso darbo. Kliūva technika – kaip reikia išbėgti, kaip koją nuspausti ir panašiai.“ Pasiekti geresnį rezultatą sprinterė viliasi vasario 16-17 dienomis Klaipėdoje vyksiančiame Lietuvos čempionate, tačiau mintyse jau dabar dėlioja vasaros startus. „Vasara svarbiau, man 100 metrų labiau patinka nei 60 m, bet norėtųsi geresnio rezultato ir šioje rungtyje. Tikiuosi, kad pavyks per Lietuvos čempionatą bėgti greičiau. O 100 m rungties normatyvas į suaugusiųjų Europos čempionatą 11,50 sek., turiu – 11,59 sek. Manau, kad turėčiau įkasti“, – nusijuokė 22-ejų lengvaatletė. VšĮ „Kauno maratono klubas“ įsteigė 250 eurų prizą geriausiai pasirodžiusiam jaunajam sportininkui – šįkart geriausia tapo A. Andriukaitytė, 60 m rungtyje nusileidusi tik K. Deliautaitei. „Daug ruošiamės, dirbame. Turiu didelį užsispyrimą, – kukliai apie neįtikėtiną progresą kalbėjo A. Andriukaitytė. – Pagrindinė mano rungtis yra 200 m, bet dabar mažai būna kur ją bėgti, tad tenka tenkintis 60 m. O vasarą planuojame bandyti ir 400 m bėgimą.“ Vyrų 60 m rungtyje triumfavo Ugnius Savickas, nuotolį įveikęs per 6,87 sek. bei vos 0,02 sek. pranokęs Kostą Skrabulį. Šios sprinto distancijos varžybose dalyvavęs Danas Sodaitis pasiekė Lietuvos neįgaliųjų rekordą – 7,33 sek. LLAF taurės varžybų metu vyko ir sporto klubų žiemos taurės varžybos. Čempionais tradiciškai tapo sporto klubas „Cosma“ (10196 tšk.), aplenkęs Všį „Kauno maratono klubą“ (9231 tšk.) bei Klaipėdos lengvosios atletikos sporto klubą „Nikė“ (9228 tšk.). Po trijų savaičių pajėgiausi Lietuvos lengvaatlečiai, tarp kurių bus ir užsienyje besitreniruojantys sportininkai, varžysis Klaipėdoje vyksiančiame šalies čempionate.