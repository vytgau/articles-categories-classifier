Čempionais tapo vokiečiai Francesco Friedrich, Candy Baueris, Martinas Grothkoppas ir Thorstenas Margis. Jie keturis kartus trasą įveikė per 3 min. 15,85 sek. Sidabro medalius iškovojo kita Vokietijos komanda – Nico Waltheris, Kevinas Kuskė, Alexanderis Roedigeris ir Ericas Franke (+0,53 sek.). Bronza atiteko korėjiečiams Yunjong Wonui, Junglinui Junui, Youngwoo Seo ir Donghyunui Kimui (+0,53 sek.). Sočio žaidynių keturviečių ledrogių vicečempionai latviai nugalėtojams pralaimėjo 0,80 sek. Vis dėlto latviai galės džiaugtis olimpiniu auksu. Šis latvių kvartetas bus paskelbtas Sočio žaidynių čempionu, nes prieš ketverius metus nugalėję rusai dėl antidopingo taisyklių pažeidimų yra diskvalifikuoti. Oficialiai pirmuoju auksu žiemos olimpinių žaidynių istorijoje latviai mėgausis po Tarptautinio olimpinio komiteto (IOC) patvirtinimo. Varžybose dalyvavo 29 komandos. Kaip jau skelbta, dviviečių bobslėjų varžybose Pjongčange latviai Oskars Melbardis ir Janis Strenga iškovojo bronzos medalius. Tai vieninteliai mūsų šalies kaimynų apdovanojimai šiose žaidynėse.