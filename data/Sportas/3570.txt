„Tokie žingsniai tik parodo, kad augame kaip klubas. Juk ne šiaip sau į šią asociaciją yra įstoję visi geriausi Europos klubai“, – sakė „Trakų“ direktorius Virmantas Lemežis. Pastarasis pridūrė, kad tokį žingsnį riteriai būtų žengę ir anksčiau, tačiau viena iš pateko į asociaciją sąlygų – treji privalomi metai UEFA rengiamuose turnyruose. Neretai Europos futbolo klubų sąjunga sulaukia priekaištų dėl pernelyg didelės įtakos turtingiesiems klubams. V. Lemežis siūlo ne priekaištauti, o džiaugtis. „Reikia realiai vertinti situaciją – didieji klubai uždirba klubams ir sau, ir mums. Tiek Lietuvos, tiek panašaus pajėgumo klubai priekaištauti neturi teisės. Niekam ne paslaptis, kad šiemet „Trakai“ iš UEFA Europos lygos solidžiai papildė biudžetą. Tuo galime tik pasidžiaugti“, – pasakojo V. Lemežis. „Trakai“ yra vienas iš nedaugelio šalies klubų, savo struktūroje turintis visą piramidę – nuo sėkmingai veikiančios „Talentų futbolo akademijos“ iki pagrindinės komandos, žaidžiančios šalies A lygoje.