Bydgoščiuje (Lenkija) vykstančiame šios amžiaus grupės Europos čempionate prie trijų anksčiau į finalus žengusių lietuvių prisijungė dar du – disko metikas bei šuolininkė į tolį. Disko metimo rungties normatyvą į Europos pirmenybes buvo įvykdę net trys lietuviai, o į finalą žengė vienas – Domantas Poška. Geriausiu trečiu bandymu metikas įrankį nuskraidino 57,27 m bei tarp visų atrankos dalyvių užėmė penktą vietą. Prieš dvejus metus Europos jaunimo čempionate lengvaatletis buvo ketvirtas, tačiau šiemet jį kankino nugaros trauma, sutrukdžiusi tinkamai pasiruošti svarbiausiam sezono startui. „Su nugara kol kas viskas yra gerai, nieko nesijaučia, tiesiog nukentėjo pasiruošimas Europos čempionatui. Planas minimum yra, patekau, dabar net nežinau, ko tikėtis finale. Nežinojau ko tikėtis ir važiuojant čia, trauma išmušė iš vėžių, nebuvau visiškai pasitikintis savo jėgomis“, – pasakojo D.Poška. Disko metikas startavo B atrankos grupėje, tad galėjo žinoti, kaip sekėsi anksčiau mėčiusiems varžovams bei koks rezultatas atvertų kelią į finalą. Vis dėlto į konkurentų rezultatus D.Poška nesidairė. „Prieš varžybas nežiūrėjau, kiek numetė A grupės dalyviai, nežinojau, kokie rezultatai. Stengiausi įvykdyti kvalifikaciją (57,50 m – lengvoji.lt). Neišėjo, bet viskas baigėsi gerai, – džiaugėsi sportininkas. – Oro sąlygos nėra tobulos ir palankios. Tribūnos dengia dešinį vėją, jo tikrai nebus ir neverta tikėtis finale. Be to, rytas, sunku iš ryto mėtyti, turbūt visiems taip pat. Šiaip stadionas labai mielas, jaukus – man patiko.“   Kitiems lietuviams sekėsi ne taip gerai: Simonas Martišius diską numetė 51,42 m bei užėmė 22 vietą, o visi trys Luko Laimos bandymai buvo nesėkmingi. Toliausiai skriejo norvego Sveno Martino Skagestado mestas diskas – 60,93 m. Beje, prieš ketverius metus Europos iki 23 metų čempiono titulą iškovojo Andrius Gudžius. Malonią staigmeną pateikė šuolininkė į tolį Jogailė Petrokaitė: kvalifikacijoje lietuvė nuskriejo toli – 6,39 m – pasiekė Lietuvos geriausią sezono rezultatą, antrą rezultatą karjeroje bei su šeštu rezultatu prasibrovė į finalą. Prieš kelias savaites JAV studijuojanti lengvaatletė buvo nusprendusi nedalyvauti Europos iki 23 metų čempionate, tad kone paskutinę akimirką artimųjų įtikintą J. Petrokaitę nustebino pasiektas rezultatas. „Buvo labai rimtų minčių nevykti į čempionatą, turėjo daug žmonių spausti, kad važiuočiau. Turėjau labai sunkų ir fiziškai, ir psichologiškai sezoną. Šiandien nustebinau save, nes pirmi šuoliai buvo tokie „meh“, kaip ir visą sezoną, galvojau, kad nieko toliau ir neįvyks, bet paskutiniu kažkaip labiau atsipalaidavau ir dabar džiaugiuosi, kad važiavau“, – nusijuokė J. Petrokaitė. Prieš dvejus metus šuolininkė dalyvavo Europos iki 23 metų čempionate bei taip pat pateko į finalą. Tąkart viena jauniausių pirmenybių dalyvių buvusi lietuvė užėmė 12 vietą. „Žinoma, kad nesinorėjo nuleisti kartelės. Išvis praėjusiame Europos U23 čempionate galvojau, kad į kitą vyksiu kaip favoritė, bet nesidėliojo sezonas taip, kaip norisi. Kovosime rytoj ir matysime, kaip seksis, – teigė J.Petrokaitė. – Ar realu aštuntukas rytoj? Žiūrėsime, kaip jausiuosi. Psichologiškai jaučiuosi daug geriau, nes pagaliau kažkas prasimušė. Svarbu, kad kūnas dirbtų su manimi.“ Geriausiai atrankos varžybose pasirodė Rio de Žaneiro olimpinių žaidynių finalininkė Marina Bekh iš Ukrainos – 6,63 m. Kita čempionate dalyvavusi Lietuvos atstovė Karina Lipeckaja užėmė 26 vietą – 5,87 m. Pastaroji šuolininkė į Bydgoščių atvyko tik ką išsigydžiusi piršto lūžį. Ieties metimo rungties kvalifikaciją nesusiklostė Simonai Dobilaitei: 12-ą sezono rezultatą turėjusi lietuvaitė kentė alkūnės skausmus bei atliko tris nesėkmingus bandymus. Šeštadienį vakare finaluose varžysis du lietuviai – ieties metikas Edis Matusevičius bei 400 m bėgsianti Modesta Morauskaitė.