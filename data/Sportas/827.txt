Nuo šiol S. Krupeckaitės medalių kraityje – du aukso, penki sidabro ir šeši pasaulio čempionatų bronzos medaliai. S. Krupeckaitė, kuri sprinto lenktynėse buvo septinta, keirino rungties finale į priekį praleido tik belgę Nicky Degrendele bei Honkongo atstovę Wai Sze Lee. Ketvirtą ir penktą vietas užėmė olandės – atitinkamai Laurine van Riessen ir Shanne Braspennincx. Jos nuo Simonos atsiliko tik 0,007 ir 0,017 sek. Šešta liko triskart pasaulio keirino čempionė vokietė Kristina Vogel, kuri Apeldorne nugalėjo sprinto ir komandų sprinto rungtyse. Nulipusi nuo dviračio Simona netrukus apkabino savo vyrą ir trenerį Dmitrijų Leopoldą bei kuriam laikui prisispaudė prie jo krūtinės. „Negaliu patikėti“, – po lenktynių vis kartojo Lietuvos dviračių treko karalienė. Jai šis pasaulio čempionatas buvo jau 14-asis karjeroje. Keirino rungtyje dalyvavo 24 dviratininkės. S. Krupeckaitė laimėjo pirmojo etapo antrąjį važiavimą ir kartu su S. Braspennincx pateko į pusfinalį, o Miglė Marozaitė ketvirtajame važiavime buvo priešpaskutinė, penkta. Ketvirtajame paguodos važiavime Miglė liko paskutinė, ketvirta. Į pusfinalį iškopė tik keturių paguodos važiavimų nugalėtojos. Antrajame pusfinalio važiavime S. Krupeckaitė finišavo antra. Pirmą vietą užėmė L. van Riessen. Simona aplenkė Honkongo, Pietų Korėjos, Ukrainos ir Meksikos atstoves. Pasaulio čempionate dalyvavo penki Lietuvos dviratininkai.  