I. Adomavičiūtė 2 km „nuirklavo“ per 6 min. 32,5 sek. ir pagerino jai pačiai nuo 2015 m. gruodžio (6 min. 33,58 sek.) priklausiusį Lietuvos rekordą. Antrąją vietą užėmė Gabija Vogulytė (7.22,0), trečiąją – Vytautė Urbonaitė (7.22,3). „Šią vasarą esu pasiekusi 6 min. 28 sek. laiką, bet tai buvo prieš pat pasaulio čempionatą, kai buvome geriausios sportinės formos, – po varžybų savo rezultatą komentavo čempionė. – Dabar po atostogų sportuojame dar tik tris savaites, tačiau rezultatu esu patenkinta“. S. Ritteris distanciją įveikė per 5 min. 47,1 sek. Už jo nugaros liko Dovydas Nemeravičius (5.51,3) ir Mindaugas Griškonis (5.55,7). Minimaliai nuo pastarojo atsiliko ir už prizininkų trejeto liko Martynas Džiaugys (5.56,3). „Tai buvo pirmas testas, darbas tik prasideda, tad kaip žiemos pradžiai – neblogai. Nuo savo geriausio rezultato atsilikau 2 sek., yra kur tobulėti“, – taip savo rezultatą įvertino S. Riteris. 14 metų ir jaunesnių irkluotojų varžybose čempionais tapo Gustė Vaškevičiūtė ir Gustas Logvinovas, 16-mečių – Dovilė Rimkutė ir Augustinas Matusevičius, 18-mečių – Gabija Vogulytė ir Laurynas Misevičius, lengvasvorių moterų – Gabrielė Michailova, lengvasvorių vyrų – Paulius Černevičius, o meistrų – Vita Rimkienė ir Viktoras Peškauskas.