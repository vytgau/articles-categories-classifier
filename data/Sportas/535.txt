Geriausias praėjusių metų Lietuvos futbolininkas Fiodoros Černychas pareiškė, kad Gruzijos rinktinė prieš lietuvius žaidė tarsi prieš vaikus.  „Galima sakyti, kad mes neatvažiavome į pirmą kėlinį. Labai prastai žaidėme, prasileidome įvarčius, neparodėme kovos. Dabar tikrai gėda, turime susėsti, pasikalbėti su vyrais, daugiau taip būti nebegali. Žaidimas nesiklostė, pirmajame kėlinyje mums niekas neišėjo, praleidome per daug smūgių, davėme jiems žaisti. Jie žaidė prieš mus kaip prieš vaikus“, – po pralaimėjimo Gruzijai sakė Lietuvos rinktinės kapitonas F. Černychas.   Rinktinės debiutantas Justas Lasickas pritarė, jog Lietuvos rinktinės klaida buvo atiduoti varžovams visą žaidimo kontrolę. „Keturi įvarčiai per pirmą kėlinį, kaip galima kalbėti apie mūsų žaidimo planą. Atidavėme iniciatyvą, leidome pajusti žaidimą“, – kalbėjo pirmą kartą į rinktinę kvietimo sulaukęs ir joje debiutavęs J. Lasickas. Panašiai kalbėjo ir dar vienas rinktinės debiutantas Modestas Vorobjovas. „Rezultatas 0:4, tai ne svajonių rungtynės, kuriose norisi debiutuoti, tačiau tikėtis debiuto tik pergalingose rungtynėse yra naivu. Debiutuoji, kai treneris tau suteikia šansą“, – teigė pirmas rungtynes nacionalinėje komandoje sužaidęs Modestas Vorobjovas.