Nuo rugsėjo 1 d. direktoriaus pareigas laikinai perims lygos finansininkas Kęstutis Karpavičius. A lygos valdybos pirmininkas Vidmantas Murauskas padėkojo M. Piečytei už darbą ir palinkėjo sėkmės ateityje, tuo pačiu patikindamas asociacijos narius, kad pokyčiai stipriausiam šalies čempionatui jokios įtakos neturės. „Aš lieku valdybos pirmininku, todėl visi lygos darbai ir veiklos bus tęsiamos be kažkokių sutrikimų, o formalumus visada reikia sutvarkyti. Neabejoju, kad Kęstučiui laikinai skirtos pareigos sunkumų nesudarys, jis lygoje dirba jau kurį laiką, todėl yra susipažinęs su jos veikla”, – neabejojo V. Murauskas Nuo sezono pradžios A lygos komunikacijos vadove dirbusi M. Piečytė gegužę perėmė direktoriaus postą iš atsistatydinusio Karolio Kalvaičio. Savo pasitraukimą iš lygos ji motyvuoja noru grįžti į sau labiau priimtiną komunikacijos sritį. „Pokyčius iššaukė prasidedantis naujas intensyvus etapas – visas jėgas skirsiu tobulėjimui komunikacijos srityje nenutoldama nuo sporto. Mokysiuosi ir karjerą tęsiu būtent su sporto komunikacija susijusiuose projektuose. A lygai linkiu būti vieningai, sėkmingai tęsti šio sezono darbus ir įgyvendinti išsikeltus tikslus“, – sakė M. Piečytė.