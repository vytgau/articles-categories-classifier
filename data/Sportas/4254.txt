Prieš 21 metus su „Sion“ tuometiniame Europos taurių laimėtojų turnyre susitiko Šiaulių „Kareda“, vadovaujama žinomo futbolo specialisto Algimanto Liubinsko. Šiauliečiai nusileido varžovams (išvykoje pralaimėta 2:4, o namie sužaista lygiosiomis 0:0), tačiau treneris prisimena, kad labai didelio lygių skirtumo tarp komandų nebuvo. „Turėjome tikrai gerą komandą, o rungtynės galėjo susiklostyti ir kitaip. Išvykoje nelengvai pradėjome, tačiau po to žaidėme gana drąsiai, sugebėjome įmušti du įvarčius, skirtumą buvome sušvelninę iki minimalaus. Namie nepasinaudojome susikurtomis galimybėmis. Tuomet buvo mūsų klubų dalyvavimo Europos taurių turnyruose pradžia, gal kiek trūko ir patirties tokio rango varžybose, netgi tam tikro autoriteto teisėjų akyse. Jų darbas, ypač rungtynėse išvykoje, nebuvo idealus“, – prisiminė A. Liubinskas. Buvęs Lietuvos rinktinės treneris teigia, kad skirtumai tarp Lietuvos ir Šveicarijos klubų prieš 21 metus buvo labai dideli, tačiau per tą laiką mažai kas pasikeitė. „Be abejo, Lietuvos ir Šveicarijos klubų sąlygas, visą infrastruktūrą sunku buvo lyginti, o ir dabar nemanau, kad skirtumas ženkliai sumažėjęs. Gyvename realybėje, žinome, kokios mūsų ir jų ekonominės sąlygos, sporto bazės, tradicijos, žmonių perkamoji galia. Favoritais nesame ir nebūsime, bet futbolas tuo ir įdomus, kad galimi įvairūs netikėtumai. Tai esame pademonstravę ir mes, lietuviai“, - tviirtino treneris. A. Liubinskas nėra linkęs itin sureikšminti ir klubų biudžetų skirtumų. „Sūduvos“ metų biudžetas siekia tik apie 700 tūkst. eurų, o „Sion“ vien už vasarą Vokietijos „Stuttgart“ klubui parduotą rezultatyviausią savo žaidėją gavo 6 milijonus. „Taip, dauguma atvejų mūsų klubai Europoje žaidžia su keletą kartų didesnius biudžetus turinčiais varžovais. Mano praktikoje pasitaikė situacijų, kai vienas priešininkų žaidėjas būdavo įkainotas daugiau nei visa mūsų ekipa. Tačiau savo auklėtiniams sakydavau ir sakysiu – aikštėje bėgioja ne pinigų maišai, o gyvi žmonės. Su savo charakteriu, motyvacija, meistriškumu ir… klaidomis. Tai įsisąmoninus ir tinkamai nusiteikus, savo tikslą galima pasiekti“, – neabejojo treneris. Rungtynės tarp „Sūduvos“ ir „Sion“ Marijampolės „Arvi“ arenoje liepos 27-ąją prasidės 20 val. Futbolo gerbėjai gali įsigyti išankstinius – pigesnius – bilietus į rungtynes bilietai.lt tinklalapyje ir kasose bei Marijampolės „Arvi“ arenos kasoje.