Nevadoje (JAV) vykusiame profesionalaus bokso kovų vakare E. Kavaliauskas nokautavo bendraamžį rusą Davidą Avanesjaną. Pergalę lietuvis techniniu nokautu iškovojo šeštajame raunde. Rusijos kovotojas yra buvęs Pasaulio bokso asociacijos (WBA) planetos čempionas, o pralaimėjimą nokautu jis patyrė pirmąjį kartą karjeroje. „Šią pergalę skiriu Lietuvai ir visiems pasaulio lietuviams šimtmečio proga. Ačiū visiems už palaikymą“, – apsijuosęs čempiono diržu sakė E. Kavaliauskas. E. Kavaliauskas per savo karjerą profesionalų ringe laimėjo visas 19 kovų (16 – nokautais). D. Avanesjano sąskaitoje – 23 pergalės, vienerios lygiosios ir trys pralaimėjimai.