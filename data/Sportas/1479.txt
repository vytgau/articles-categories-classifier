Kovo mėnesį lietuviai išvyks į Kaukazą, kur surengs pirmąją šiais metais treniruočių stovyklą. Kovo 24-ąją Lietuva Tbilisyje susitiks su Gruzijos rinktine, o po trijų dienų keliaus į Jerevaną ir išbandys jėgas su Armėnijos nacionaline komanda. Lietuvos rinktinės vyriausiasis treneris Edgaras Jankauskas teigė besidžiaugiantis, jog komanda ir trenerių štabas gaus vertingos patirties prieš rudenį startuosiančias kovas Tautų lygoje: „Kiekvienos rungtynės yra reikalingos ir vertingos. Tai yra gerai, nes žaisime prieš komandas, kurios žaidžia technišką ir į mūsų būsimų Tautų lygos varžovų panašų futbolą, todėl tai leis mums įgyti daugiau patirties ir savo oda pajusti žaidimo subtilybes. Kuo daugiau žaidimo stilių sutiksime savo kelyje, tuo labiau tai naudinga mums ir suteiks galimybę pamatyti mūsų žaidėjų potencialą“. „Ateinančių stovyklų metu bandysime integruoti į komandą ir jaunimo rinktinės futbolininkus. Kiekvienas žaidėjas yra mūsų radare ir turime gerą ryšį su U-21 rinktinės treneriais, jų nuomonė mums yra svarbi. U-21 rinktinės stovyklos Kipre metu žaidė ir jaunesni žaidėjai, kurie parodė, kad turi norą ir užsidegimą, drąsą žaidžiant prieš vyrus – tai suteikia vilties. Tačiau noriu, kad jie žinotų, jog juos mes stebime ir yra labai svarbu ne tik jų žaidimas, bet ir nusiteikimas, elgesys aikštėje bei už jos ribų“, – dėstė E. Jankauskas. Pasak LFF Techninio direktoriaus Raimondo Statkevičiaus, Lietuvos rinktinė šiais metais turės daugiau lankstumo rengiantis oficialioms varžyboms bei iš viso per metus turėtų sužaisti 12 rungtynių (praeitais metais jų buvo septynios): „Iki pasaulio čempionato turėsime keturias kontrolines rungtynes ir Baltijos taurės varžybas, o rudenį lauks svarbiausios metų kovos Tautų lygoje“. „Esame optimistiškai nusiteikę. Šis etapas iki rudenio bus skirtas jaunų žaidėjų integracijai į vyrų rinktinę, žaidimo schemų išbandymui ir patirties įgavimui. Rinktinė galės atlikti savo namų darbus, o treneriai išgrynins tinkamų žaidėjų sąrašą“, – teigė R. Statkevičius. Lietuvos rinktinė gegužę žais dvejas Baltijos taurės rungtynes, birželį planuojami du kontroliniai mačai, o rudenį mūsų komandos laukia UEFA Tautų lygos grupių etapo varžybos. Po trečiadienį ištrauktų burtų paaiškėjo, jog lietuviai susitiks su Serbijos, Juodkalnijos ir Rumunijos rinktinėmis.