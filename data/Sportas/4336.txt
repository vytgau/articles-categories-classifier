Apie tai praneša „The Scottish sun“ portalas, kuris cituoja Edinburgo komandos vyriausiąjį trenerį Neilą Lennoną. „Jis yra Lietuvos rinktinės žaidėjas iš „Juventus“. Buvo paskolintas Olandijos klubui, dabar jis atvyks pasikalbėti su mumis, – sakė „Hibernian“ treneris N.Lennonas. – Mums reikia pastiprinimo. Šiuo metu neturime jėgos aikštės viduryje“, – teigė „Hibernian“ strategas. Pasak jo, V. Slivka Škotiją turėtų pasiekti šeštadienį. Praėjusį sezoną „Hibernian“ triumfavo Škotijos antroje lygoje ir iškovojo kelialapį į aukščiausią lygą. Sezonas startuos rugpjūčio 5 dieną. Neil Lennon also confirms a Lithuanian International midfielder is coming in for talks with Hibs tomorrow - Vykintas Slivka 💚👏🏻  Prieš kelias dienas klubas sudarė sutartį su kitu Lietuvos rinktinės futbolininku Deivydu Matulevičiumi. Su puolėju iš Lietuvos pasirašyta dvejų metų sutartis. 22 metų iš Panevėžio kilęs V. Slivka priklauso Turino „Juventus“ klubui, bet kiekvieną sezoną yra skolinamas vis kitam klubui. Per pastaruosius trejus metus saugas vilkėjo „Modena“ (Italijos „Serie B“), „Gorica“ (Slovėnija), „Den Bosch“ (Olandijos 2-oji lyga) ir „Ascoli“ (Italijos „Serie B“) komandų marškinėlius. Lietuvos rinktinės gretose V. Slivka yra sužaidęs jau 19 mačų ir pelnė vieną įvartį.