Bernardinų sodo aikštyne Vilniuje vykstančio Prezidento taurės turnyro nugalėtojų sąraše atsiras naujas vardas. Tai paaiškėjo trečiadienį, kai nesėkmę patyrė pastaruoju metu visa jėga negalintis žaisti varžybų favoritas Laurynas Grigelis. 2013 ir 2015 metų Prezidento taurės laimėtojas L. Grigelis (ATP-236) aštuntfinalyje 3:6, 6:7 (5:7) nusileido švedui Patrikui Brydolfui (ATP-1592). Tai jau antras iš eilės Tarptautinės teniso federacijos (ITF) turnyras, kuriame antrajai Lietuvos raketei nepavyksta vainikuoti pergale, nes praėjusį savaitgalį Lenkijoje dėl paūmėjusių skausmų jis nebaigė iš finalo. Tarp kovą Vilniuje tęsiančių dalyvių nėra nei vieno, kuriam anksčiau būtų pavykę iškovoti vienintelio Lietuvoje rengiamo profesionalų teniso turnyro pagrindinio trofėjaus. Kelionę taurės link iš lietuvių pratęsė tik 23-ejų metų J. Tverijonas (ATP-1487). Jis aštuntfinalyje po atkaklaus 2 val. 37 min. trukusio mūšio palaužė kitą Lietuvos atstovą, ketveriais metais jaunesnį Robertą Vrzesinskį (ATP-2002) – 4:6, 7:6 (16:14), 3:1. Mačas nutrauktas po to, kai dėl skausmo R. Vrzesinskis nebegalėjo tęsti varžybų. Du pasaulio reitingo taškus šiame turnyre užsitikrinęs J. Tverijonas ketvirtadienį 12 val. ketvirtfinalyje žais su savo bendraamžiu Rusijos tenisininku Vladimiru Poliakovu (ATP-1260). Trečiadienį J. Tverijonui teko žaisti net du mačus. Dvejetų turnyro ketvirtfinalyje jis kartu su rusu Ronaldu Slobodčikovu per 1 val. 15 min. nusileido prancūzams Gabrieliui Petit ir Francois Arthurui Vibert‘ui – 4:6, 3:6. Trečią pajėgumo numerį turintys prancūzai pusfinalyje rungsis su antrą skirstymo numerį turinčiu duetu – lietuviu Tadu Babeliu ir rusu Dmitrijumi Mnuškinu. Jie ketvirtfinalyje 6:2, 6:4 nugalėjo P.Brydolfą ir olandą Nielsą Jaapą van Damą. Nesėkmingai ketvirtfinalis susiklostė lietuvių duetui Feliksui Sakalauskui ir Tomui Vaišei. Jie 1:6, 3:6 pralaimėjo turnyro favoritams rusams I. Davydovui ir V. Poliakovui. Turnyro Vilniuje prizų fondas – 15 tūkst. JAV dolerių. Prezidento taurė yra vienintelis ITF profesionalų teniso turnyras Lietuvoje. Pirmą kartą sporto renginys Lietuvos Prezidento taurei laimėti įvyko dar tarpukario Lietuvoje – tuomečio šalies prezidento Antano Smetonos iniciatyva. Jis buvo surengtas 1931 metais Kaune. Iki 1938-ų organizuoti keturi tokie turnyrai. O Lietuvai atkūrus Nepriklausomybę varžybos tapo tradicinėmis ir jos nuo 1994-ų rengiamos kasmet. Į ITF kalendorių Prezidento taurė įtraukta 1998-ais. Tradiciškai turnyras rengiamas Bernardinų sodo teniso aikštyne. Atkūrus Nepriklausomybę Lietuvos Prezidento taurę pavyko iškovoti dviem mūsų šalies tenisininkams Rolandui Muraškai ir L. Grigeliui. R. Muraška triumfavo keturis (1994, 1996, 1998 ir 2000 metais), o L.Grigelis – du (2013 ir 2015 metais) kartus.