Kas ketverius metus vykstančiame čempionate pagal svorio kategorijas kovos geriausios 10 regionų atrankos varžybų sportininkės. Moterys varžysis keturiose svorio kategorijose (visose - po 16 dalyvių) - iki 50, 55, 60 ir 65 kg. Europos moterims buvo skirta 13 vietų iš 64, dėl jų atletės kovojo 2016 metų Europos čempionate Gruzijoje ir 2017 metų Europos čempionate Danijoje. Lietuvos moterų rinktinė iškovojo septynias vietas į pasaulio čempionatą, trims sportininkėms Daivai Kriščiūnienei, Justinai Šišaitei ir Monikai Ryžkovaitei tai bus debiutas planetos pirmenybėse. 2017 metų Europos čempionė D. Kriščiūnienė (treneris - Paulius Klapatauskas), kaip ir 2016 metų Europos čempionato sidabro laimėtoja J. Šišaitė (treneris - Gediminas Tankevičius) kovos svorio kategorijoje iki 50 kg. Tituluočiausia Lietuvos rinktinėje yra daugkartinė Europos čempionė ir pasaulio pirmenybių bronzos laimėtoja Inga Mikštaitė (treneris - Gediminas Varkala) kovos svorio kategorijoje iki 60 kg. Jos reitingas 1-2 vietos. Toje pačioje kategorijoje startuos Europos čempionatų sidabro medalio laimėtojos 2016 ir 2017 metais Gabija Gudeliauskaitė (treneris - Ričardas Poška) ir Rūta Brazdžionytė (treneris - P. Klapatauskas). Svorio kategorijoje virš 60 kg dalyvaus 2016 ir 2017 metų Europos pirmenybių sidabro medalių laimėtojos Monika Ryžkovaitė (treneris - Lukas Kubilius) ir Nora Vaznelytė (treneris - R.Poška). Pasaulio čempionate teisėjaus Vidmantas Poškaitis. 2013 metais vykusiame pasaulio čempionate Lietuvos moterys iškovojo vieną aukso medalį (Margarita Čiuplytė) ir keturis bronzos (Rita Pivoriūnaitė, G. Gudeliauskaitė, Diana Mačiūtė ir Diana Balsytė).