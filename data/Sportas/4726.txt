„Jau tapo tradicija, kad ketvirtus metus iš eilės vykdome socialinę iniciatyvą – visi pageidaujantys „Velomaratono“ dalyviai gali apsidrausti nuo nelaimingų atsitikimų. Draudimas dviračių šventės dalyviui galioja tik renginio dieną ir jam nekainuoja nieko. Apdrausdami didžiausio Baltijos šalyse dviračių renginio dalyvius, prisidedame prie saugios dviračių kultūros formavimo. Pastebime ryškėjančią tendenciją, kad dviratininkai tampa vis atsakingesni eismo dalyviai“,– teigia „ERGO Insurance“ SE Lietuvoje generalinis direktorius Saulius Jokubaitis. Daugiau nei 12,5 tūkst. renginyje dalyvavusių dviratininkų per pastaruosius trejus metus apdraudė draudimo bendrovė „ERGO Insurance“ Lietuvoje. 2014-ais paslaugą išbandė 4440 dviratininkų, 2015-ais – 3430, o 2016-ais metais – 4686. Pernai dėl žalos išmokėjimo kreipėsi 11 dalyvių, o vidutinė išmokos suma siekė 80 eurų. Bendra draudimo suma vienam dalyviui yra 6000 eurų. Dažniausios „Velomaratono“ metu patiriamos traumos yra rankų lūžiai. Taip pat buvo registruotos tokios traumos, kaip raktikaulio lūžis, rankos raiščių plyšimas ir kelio žaizda. „Dviratininkų saugumas yra vienas „Velomaratono“ prioritetų, kuriam visada skiriame daug dėmesio. Skatiname dviratininkus laikytis saugaus eismo taisyklių, startuoti galima tik dėvint šalmus. Norime, kad „Velomaratonas“ būtų smagi šventė, paliekanti tik geriausius prisiminimus“, – sako „Velomaratoną“ organizuojančio Nacionalinio automobilių klubo vadovas Benediktas Vanagas. Rugpjūčio 20-ą startuosiantis 8-as „Velomaratonas“ plečiasi ir žada dar daugiau pramogų dviračių sporto mylėtojams. Dviratininkų ir miesto svečių lauks pramogų miestelis ir įvairios rungtys. Kaip visada, prie starto linijos rikiuosis „Toyota Sport“ ir „ERGO mėgėjų“ važiavimų dviratininkai. Pirmąsyk vyks atskiri paspirtukų, riedlenčių ir riedučių važiavimai. Renginio organizatoriai kviečia registruotis interneto svetainėje: velomaratonas.lt/registracija/. Registracija mėgėjams ir vaikams iki liepos 23-ios d. nemokama.