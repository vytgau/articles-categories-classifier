Susumavus visų rungčių rezultatatus nugalėtojais tapo Vyčio apygardos 5-osios rinktinės kariai, nugalėję net penkiose rungtyse. Antrąją vietą iškovojo Žemaičių apygardos 3-iosios rinktinės komanda, aplenkusi trečiąją užėmusius Dainavos apygardos 1-osios rinktinės karius. Žaidynių uždarymo ir nugalėtojų apdovanojimo ceremonijoje 27-ąjį kartą nuleistą žaidynių vėliavą šiemet renginį organizavę Žemaičių rinktinės kariai perdavė savanoriams iš Daivanos apygardos 1-osios rinktinės. Jie kartu su KASP štabu žaidynes organizuos kitais metais. KASP sporto žaidynės – visuomenei atviras renginys. Nepaisydami lietingo oro, žaidynių svečiai galėjo stebėti karių sportines kovas, bet ir patys dalyvauti nekonkursinėse rungtyse, apžiūrėti Lietuvos karių ginkluotės, ekipuotės ir karinės technikos parodą, pasimokyti tradicinių lietuvių amatų, smagiai praleisti laiką. Sporto žaidynės – seniausia Krašto apsaugos savanorių pajėgų tradicija. Pirmą kartą žaidynės organizuotos 1991 m. liepos 6-7 d. Vilniuje, Vingio parke. Dabartinės Krašto apsaugos savanorių pajėgų sporto žaidynės siekia populiarinti kūno kultūrą ir sportą tarp karių savanorių, profesinės karo tarnybos karių, kelti jų fizinį pasirengimą bei stiprinti tarpusavio ryšius Savanorių pajėgose. Šiemet drauge su Krašto apsaugos savanorių pajėgų rinktinėmis žaidynėse varžėsi ir Latvijos savanoriškųjų pajėgų „Zemessardze“ komanda. 