Graikų-romėnų imtynių svorio kategorijos iki 130 kg paguodos turnyro kovoje dėl bronzos apdovanojimo trečiadienį mūsiškis 3:1 nugalėjo iranietį Aminą Mohamadzamaną Mirazadehą. „Tai sunkiausias čempionatas mano gyvenime. Vienu metu atrodė, kad jis niekuomet nesibaigs. Iš esmės kovojau su visais pajėgiausiais varžovais, gal vengras kiek nusileidžia meistriškumu. Burtai buvo negailestingi - viršutinėje grupėje tik Semionovas ryškus lyderis, o čia šeši-septyni tokie Semionovas“, - po kovos kalbėjo M. Knystautas. Kaip jau skelbta, klaipėdietis atrankoje 3:1 nugalėjo Europos ir pasaulio jaunimo čempionatų prizininką Vladislavą Voronijų iš Ukrainos, aštuntfinalyje pranoko šių metų Europos jaunimo čempionato nugalėtoją ir pasaulio jaunimo vicečempioną turką Osmaną Yildirimą, bet ketvirtfinalyje turėjo pripažinti šešto pasaulio čempiono titulo (jaunių, jaunimo ir U23 čempionatuose) siekiančio gruzino Zviadžio Pateridzės pranašumą. Paguodos turnyro pirmoje kovoje M. Knystautas 4:0 įveikė vengrą Ferencą Almasi. Svoryje iki 130 kg kovojo sunkiasvoriai iš 22 valstybių.