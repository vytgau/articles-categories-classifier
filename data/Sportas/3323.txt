Nuo pat pirmų minučių „Šachtior-2“ ekipos žaidėjai perėmė iniciatyvą ir įsitaisė šeimininkų zonoje. Vieną įvartį po kito į Nerijaus Dauksevičiaus ginamus vartus siuntę svečiai per mažiau nei 10 minučių susikrovė keturių įvarčių persvarą ir privertė „Energijos“ trenerį imtis permainų. N. Dauksevičių pakeitė 17-metis Aurimas Uscila, kurį varžovai taip pat „pakrikštijo“ gana greitai. Nors svečių puolimo tempas šiek tiek sumažėjo, tačiau už neleistiną smūgį keliu 5+20 baudos minučių buvo nubaustas Rokas Bazys, o netrukus buvo pašalintas ir dar vienas svečių žaidėjas. Trise prieš penkis likę „Energijos“ ledo ritulininkai kurį laiką sėkmingai gynėsi, tačiau galiausiai svečiams pavyko įmušti dar vieną įvartį. Antrojo kėlinio pradžioje „Energijai“ nepavyko surengti jokių pavojingų išpuolių, tačiau kai „Šachtior-2“ ekipos žaidėjas sėdo ant nubaustųjų žaidėjų suolelio, pirmąjį įvartį vilkint „Energijos“ marškinėlius pelnė Donatas Vitė. Trečiame kėlinyje „Šachtior-2“ ledo ritulininkai vėl suaktyvėjo puolime ir įmušė dar penkis įvarčius. Susitikimo pabaigoje „Energijai“ antrą įvartį šiose rungtynėse pelnė D. Vitė, o rungtynės baigėsi 2:14. „Šachtior-2“ jau prieš savaitę pradėjo naująjį sezoną, o čempionato starte 5:1 ir 5:0 sutriuškino turnyro debiutantus Novopolotsko „Chimik-2“ ledo ritulininkus. Sekmadienį abi ekipos Elektrėnuose susitiks dar kartą. 