Į 63-ią FIFA reitingo vietą nudardėjęs Rusijos kolektyvas pergalės skonio nepamena jau pusmetį: rusai nelaimėjo paskutinių penkių susitikimų. Po savaitgalį Maskvoje 0:3 patirto sutriuškinimo nuo Brazilijos futbolininkų Rusijos rinktinė nesugebėjo reabilituotis ir Sankt Peterburge. Prancūzai po Kylianas Mbappe ir Paulo Pogbos įvarčių 49 minutę pirmavo jau 2:0. 68 min. rezultatą iš arti pavyko sušvelninti „Krasnodar“ puolėjui Fiodorui Smolovui, bet 83 min. antras tikslus K. Mbappe smūgis neleido šeimininkams pagalvoti apie išsigelbėjimą.  Beje, šiai dvikovai teisėjavo lietuvis Gediminas Mažeika. Abi rinktinės ruošiasi 2018 metų pasaulio čempionatui: Rusija startuos A grupėje kartu su Saudo Arabija, Urugvajumi ir Egiptu, o Prancūzija – C grupėje, kurioje susitiks su Australija, Peru ir Danija. Rusai iki svarbiausio futbolo turnyro pradžios dar yra numatę du draugiškus mačus – su Austrija ir Turkija.