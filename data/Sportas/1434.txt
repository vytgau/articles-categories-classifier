„Artimiausiu metu didžiausią dėmesį planuoju skirti projektams, kurie padėtų gabiausiems jauniesiems Lietuvos tenisininkams siekti profesionalų karjeros. Nesuklysiu sakydamas, kad kritinis amžius mūsų sporte yra 14-20 metų. Esame turėję nemažai pavyzdžių, kuomet mūsų dvylikamečiai ar keturiolikmečiai kaip lygūs su lygiais kovodavo su stipriausiais Europos bendraamžiais, tačiau po kelerių metų kažkur išnykdavo ar, geriausiu atveju, pasirinkdavo studijas ir tenisą JAV universitetuose. Turime išspręsti šią problemą, ir tik tada turėsime pajėgias ir stiprias vyrų ir moterų teniso rinktines, jaunius, užimančius aukštas Tarptautinės teniso federacijos reitingo vietas, galiausiai ATP turnyruose žaidžiančius tenisininkus. Puikiai suprantu, kad tai yra sudėtinga problema, kurios sprendimas susideda iš įvairių dedamųjų. Kalbu apie trenerių kvalifikacijos kėlimą ir licencijų sistemos sukūrimą, tolimesnę infrastruktūros plėtrą, didesnę finansinę paramą geriausiems jauniesiems šalies tenisininkams“, – sako R. Grušas. Kalbėdamas apie svarbiausius LTS projektus jis mini Nacionalinės treniruočių stovyklos ir Lietuvos jaunių teniso rinktinės programas. LTS vienija daugiau nei 40 teniso klubų visoje Lietuvoje.