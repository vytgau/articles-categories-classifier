Minėtieji du sportininkai Baku mieste vykusių varžybų metu važiuodami paskui saugos automobilį susidūrė du kartus. Pirmojo incidento metu S. Vettelis atsitrenkė į sulėtėjusio L. Hamiltono bolido galą. Po akimirkos varžovo veiksmais nepatenkintas vokietis šonu trenkėsi į tuo metu greta važiavusį „Mercedes“ automobilį. Už nesportišką elgesį lenktynių metu S. Vetteliui buvo skirta 10 sek. „stop/go“ bauda. O po varžybų teisėjai vokiečiui dar skyrė tris baudos taškus.  Vokietijos žiniasklaida praneša, kad FIA mano, jog „Ferrari“ atstovui nebuvo skirta pakankamai griežta bausmė. Pirmadienį federacijos atstovai dar kartą išanalizuos surinktą informaciją ir nuspręs ar imsis papildomų veiksmų. „Po Azerbaidžano GP lenktynių metu įvykusio incidento, kuriame sudalyvavo 5 ir 44 numeriais pažymėti bolidai, pirmadienį, liepos 3 dieną, FIA dar kartą išanalizuos incidentą ir paskelbs ar bus imtasi papildomų priemonių. Galutinis sprendimas bus paskelbtas prieš Austrijos GP“, – teigė FIA atstovas spaudai. Federacija nepranešė kokia bausmė gresia S. Vetteliui. Prieš aštuonis mėnesius vokietis dėmesio centre atsidūrė po to, kai varžybų metu per radiją iškeikė F-1 lenktynių direktorių Chralie Whitingą. Vėliau FIA išplatintame pranešime sportininkai buvo įspėti ateityje „rodyti pagarbą vienas kitam bei būti geru pavyzdžiu jaunajai sporto kartai ir sirgaliams“. Nors Meksikoje ir Azerbaidžane matytos situacijos skiriasi, FIA gali priimti išvadą, jog S. Vettelis ne pirmą kartą tapo prastu pavyzdžiu jaunajai kartai. Nors taisyklėse nėra tokio punkto, pagal kurį už tai būtų galima nubausti sportininką, FIA gali lenktynininkui skirti tam tikrą baudą. Priminsime, kad S. Vetteliui trūksta vos 3 baudos taškų, kad būtų diskvalifikuotas vienerioms lenktynėms. Daugiau F-1 naujienų skaitykite čia.