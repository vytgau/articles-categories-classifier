Sekmadienį po pralaimėto dvejetų mačo ant prarajos ribos atsidūrusią Lietuvos rinktinę išgelbėjęs R. Berankis po 1 valandą 10 minučių trukusios kovos 6:2, 6:3 įveikė Harrį Heliovaara. Suomijos ir Lietuvos mačo rezultatas tapo 2:2, o lemiamoje penktojoje akistatoje viskas priklausys nuo Lauryno Grigelio. Antroji Lietuvos raketė dėl trečiojo ir lemiamo taško sekmadienio popietę kovos su Emiliu Ruusuvuori, kurį šeštadienį R. Berankis įveikė 6:2, 6:7, 6:3. Pats L. Grigelis kol kas Helsinkyje vykstančiose varžybose pergalės skonio dar nepatyrė. Jis pralaimėjo ir vienetų kovą H. Heliovaarai, ir dvejetų akistatą kartu su Luku Mugevičiumi. Laurynas Grigelis ATP reitinge užima 251-ąją vietą, o 19-metis jo varžovas –592-ąją. Pralaimėjimo atveju, lietuviai baigtų savo pasirodymą šio sezono Daviso taurės turnyre. Laimėję, Lietuvos tenisininkai iškovotų galimybę kautis dėl patekimo į I-ąją Europos/Azijos zonos grupę.