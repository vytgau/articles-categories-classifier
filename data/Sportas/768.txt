Londone mačo pradžioje aštriau atakavo aikštės šeimininkai, tačiau 17 min. „Juventus“ pirmas rimtesnis išpuolis sukėlė didžiules aistras. Kamuolį pro gynėją Janą Vertongheną prasimetęs Douglas Costa jau būtų atsidūręs vienas prieš vartininką, tačiau gynėjo koja akivaizdžiai kliudė „Juventus“ žaidėją ir šis krito baudos aikštelėje. Tačiau teisėjo iš Lenkijos švilpukas tylėjo ir arbitras neskyrė 11 m baudinio. Tai ypač papiktino „Juventus“ žaidėjus. Netrukus po šio epizodo „Tottenham Hotspur“ užgulė svečių vartus ir surengė kelis pavojingus išpuolius, tačiau „Juvės“ gynyba sėkmingai atlaikė kelių minučių šturmą. Bet „Tottenham Hotspur“ tikslą pasiekė 39 minutę – Gianluigi Buffoną nuginklavo Pietų korėjietis Heung-Min Sonas. Po pertraukos „Juventus“ ekipai sunkiai sekėsi kurti atakas. Tačiau praėjusių metų Čempionų lygos finalo dalyviai per kelias minutes pasiuntė „Tottenham Hotspur“ ekipą į nokdauną. 64 min. prabilo iki tol tylėjęs Gonzalo Higuainas, kuris po Sami Khedira perdavimo dešine koja nukreipė kamuolį į vartus. 67 min. vienas prieš vartus atsidūrė Paulo Dybala, sulaukęs puikaus perdavimo iš to paties G. Higuaino. P. Dybala šaltakraujiškai nuginklavo vartininką Hugo Llorisą – 2:1. „Tottenham Hotspur“ didžiulėmis pajėgomis užgulė „Juventus“ vartus, tačiau „Juventus“ išsaugojo pergalingą rezultatą ir prasibrovė į Čempionų lygos ketvirtfinalį. „Tottenham Hotspur“ 1 – 2 „Juventus“ 39 min [1:0] Heung-Min Sonas 64 min. [1:1] Gonzalo Higuainas 67 min. [1:2] Paulo Dybala  Kitoje poroje įtampos nebuvo, nes pirmas mačas Bazelyje baigėsi 4:0 „Manchester City“ pergale. Atsakomosiose rungtynėse Mančesteryje šeimininkai pasižymėjo pirmieji – 8 min. iš arti kamuolį pasiuntė Gabrielis Jesusas. Tačiau „Basel“ futbolininkai neketino tik gintis: 17 min. šeimininkų skylėta gynyba pasinaudojo Mohamed Elyounoussi – 1:1. Antrame kėlinyje „Basel“ netikėtai išsiveržė į priekį – 71 min. vartininką nuginklavo Michaelis Langas. Nors „Man City“ turėjo ne vieną gerą galimybę išlyginti rezultatą, tačiau svečiai apsigynė ir kovas Čempionų lygoje baigė garbinga pergale prieš „Premier“ lygos flagmanę. „Manchester City“ 1 – 2 „Basel“ 8 min. [1:0] Gabrielis Jesusas 17 min. [1:1] Mohamedas Elyounoussi 71 min. [1:2] Michaelis Langas 