Iš Kopenhagos su lygiosiomis grįžtantys airiai savo didvyriu gali laikyti vartininką Darreną Randolphą, kuriam pavyko itin sėkmingai susidoroti su visais varžovų jam mestais iššūkiais. „Middlesbrough“ klubo vartų sargui ypatingai teko pasistengti atremiant Jenso Strygerio Larseno, Andreaso Corenliuso, Pione‘o Sistro ir Christiano Erikseno smūgius. Patys Airijos futbolininkai daug progų neturėjo, tačiau dabar jie viską turi savo rankose – lemiamas atsakomąsias rungtynes jie žais palaikomi savų sirgalių Dubline. Atsakomasis mačas bus žaidžiamas lapkričio 14-ąją, antradienį. Jo nugalėtojai laimės tiesioginį kelialapį į 2018 metų planetos pirmenybes Rusijoje.