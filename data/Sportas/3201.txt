Mindaugas Griškonis ir Saulius Ritteris pirmajame vyrų atrankos plaukime tvirtai pirmavo tris ketvirčius trasos ir tik paskutinėje dalyje leidosi aplenkiami Šveicarijos dueto Barnabe'o Delarze'o ir Romano Roeoeslio. Lietuviai 2 km įveikė per 6 min. 17,43 sek. o šveicarai – per 6 min. 15,8 sek. Abi šios įgulos pateko į pusfinalį, o treti likę rumunai (6.25,140) bei Baltarusijos ir Kubos irkluotojai dalyvaus paguodos varžybose. Merginų varžybų pirmajame plaukime Milda Valčiukaitė ir Ieva Adomavičiūtė startavo lėčiau, įveikus 1500 metrų dar buvo trečios, tačiau paskutiniame trasos ketvirtyje buvo greičiausios ir užėmė pirmąją vietą. Lietuvos atstovės 2 km nuirklavo per 6 min. 58,28 sek., o antros likusios Australijos irkluotojos Olympia Aldersey ir Madeleine Edmunds – per 7 min. 2,1 sek. Kelialapį į pusfinalį taip pat pelnė čekės Kristyna Fleissnerova ir Lenka Antosova (7 min. 3,69 sek.).