Nugalėjo baudos ratų išvengę Prancūzijos biatlonininkai (Marie Doorin Habert, Anais Bescond, Simon Desthieux ir Martin Fourcade) - 1 val. 8 min. 34,3 sek. Antri finišavo Norvegijos sportininkai (Marte Olsbu, Tiril Eckhoff, Johannes Thingnes Boe, Emil Hegle Svendsen, +20,9 sek.; 1 baudos ratas), o bronzos medaliai atiteko italams (Lisa Vittozzi, Dorothea Wierer, Lukas Hofer, Dominik Windisch, +26,9 sek.; 0 baudos ratų). Per plauką nuo bronzos liko ketvirtąją vietą užėmusi Vokietijos rinktinė (Vanessa Hinz, Laura Dahlmeier, Erik Lesser ir Arnd Peiffer, +27,2; 1 baudos ratas). Ji dar pirmavo po pirmųjų trijų biatlonininkų startų, bet nesėkmingas olimpinio čempiono Arndo Peifferio pasirodymas nusmukdė vokiečius už prizininkų pakylos. N. Kočergina ir D. Rasimovičiūtė panaudojo septynis papildomus šovinius ir turėjo įveikti vieną baudos ratą. T. Kaukėnas ir V. Strolia startuoti nespėjo, nes lietuviai jau buvo aplenkti ratu. Lietuviai aplenkė tik labai nesėkmingai startavusią ir penkis pirmuosius kartus prašovusią Slovakijos komandą. Olimpinių žaidynių estafetėje Lietuvos biatlonininkai dalyvavo pirmą kartą istorijoje.  Tai buvo paskutinis Lietuvos biatlonininkų startas Pjongčange. Geriausius rezultatus šiose žaidynėse pasiekė 27-erių metų T. Kaukėnas. Jis persekiojimo lenktynėse užėmė 13-ąją vietą, sprinte buvo 17-as, o bendro starto lenktynėse - 30-as. 32-ejų metų N. Kočergina 15 km asmeninėse lenktynėse buvo 30-a, o penktosiose olimpinėse žaidynėse dalyvavusi 33-ejų metų D. Rasimovičiūtė geriausiai pasirodė sprinto rungtyje, kurioje užėmė 65-ąją poziciją. 25-erių metų V. Strolios geriausias pasiekimas - 43-ia pozicija persekiojimo lenktynėse.