Po universitetinį Tartu senamiestį bei kalvotą miesto parką besidriekusią 3,2 km trasą su 17 kontrolinių punktų J. V. Gvildys įveikė per 11 min. 25 sek. ir atsiliko nuo pogrupio lyderio belgo Yannicko Michielso 24 sekundėmis. Pagal tarptautinį reitingą geriausias sprinteris tarp Baltijos šalių iš Lietuvos, prioritetą šiam čempionatui skiria būtent šiai distancijai. B pogrupyje V. Aleliūnas 3,1 km distanciją įveikė per 10 min. 51 sek. Nuo lyderio kvalifikacijoje šveicaro Danieliaus Hubmanno orientacininkas atsiliko vos 18 sek. C pogrupyje Algirdas Bartkevičius užėmė 20-ą vietą, distanciją įveikęs per 12 min. 15 sek. Lietuvis kiek daugiau nei minute atsiliko nuo grupės lyderio šveicaro Matthiaso Kyburzo, iki vietos finale jam pritrūko 17 sek. Lietuvos rinktinės narys V. Aleliūnas sakė, kad orientuotis nebuvo labai sudėtinga, trasa buvo itin greita. „Buvo keletas painių vietų, tereikėjo šaltų nervų įveikti jas“, – apie specifinę vietovę atsiliepė sportininkas. „Labai greita trasa, orientuotis nebuvo sudėtinga. Man papuolė lengviausias punktų išdėstymas orientavimosi atžvilgiu, tad reikėjo tik susikaupti ir maksimaliai greitai prabėgti“, – apie savo pasirodymą pasakojo lietuvis. Keblumų orientacininkams sukėlė ir oro sąlygos. Naktį prieš varžybas vietovėje stipriai pliaupė lietus, todėl dinamiškoje distancijoje, kur reikia daryti daug staigių posūkių, tai sunkino sąlygas. Tarp moterų į finalą pateko viena Lietuvos atstovė. T. E. Gvildytė B pogrupyje sprintą įveikė per 12 min. 49 sek. Lyderė buvo pusantros minutės greitesnė rusė Galina Vinogradova. C pogrupyje bėgusiai Gabijai Ražaitytei pritrūko vos 6 sek. iki vietos finale. Su rezultatu 12 min. 17 sek. orientacininkė rikiavosi 17-oje pozicijoje. Vesta Ambrazaitė savo pogrupyje liko 20-a. Penktadienį vakare orientacininkai dalyvaus iškilmingoje čempionato atidarymo ceremonijoje, o šeštadienį laukia sprinto finalas.