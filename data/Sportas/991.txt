Ratu aplenkti taip pat buvo tailandietis Markas Chanloungas ir korėjietis Eunho Kimas. Dar šeši slidininkai finišo nepasiekė. Čempionu tapo 26-erių metų suomis Iivo Niskanenas. Jis finišavo per 2 val. 8 min. 22,1 sek. Olimpiniu čempionu jis tapo antrą kartą. 2014 metais Sočyje (Rusija) jis su Suomijos rinktine triumfavo komandų sprinto rungtyje. Sidabro ir bronzos medaliai atiteko Olimpinių atletų iš Rusijos atstovams – Aleksandrui Bolšunovui (+18,7 sek.) ir Andrejui Larkovui (+2.37,5). A. Bolšunovui tai buvo jau ketvirtasis Pjongčango žaidynių medalių. Jis pelnė sidabro apdovanojimą estafetėje 4x10 km, komandų sprinto varžybose, bronzos – sprinto rungtyje. Estas Algo Karpas (+5.23,6) užėmė 17-ąją vietą, o Andreasas Veerpalu (+12.51,1) – 38-ąją. Tai buvo penktasis M. Strolios startas šiose olimpinėse žaidynėse. Skiatlono (15 km laisvuoju stiliumi ir 15 km klasikiniu stiliumi) rungtyje M. Strolia finišo nepasiekė, sprinte buvo 65-as, 15 km lenktynėse laisvuoju stiliumi užėmė 94-ąją vietą, o komandų sprinte su Modestu Vaičiuliu liko 25-i. 