Praeityje P. Jurkėnas pats yra gynęs Lietuvos teniso rinktinės garbę. 2000 metais dvejetų mače, poroje su Gvidu Sabeckiu, jis 6:3 6:3 įveikė kipriečius Marcos Baghdatį ir Demetrios Leontį. Vėliau tenisininkas pasirinko studijas Vakarų Floridos universitete JAV, kuriame už universiteto komandą taip pat žaidė tenisą. Trenerio karjerą sportininkas pradėjo 2006 metais, jis turi įgijęs Anglijos teniso asociacijos trenerio licenciją. Lietuvos teniso sąjungos prezidentas Ramūnas Grušas sako, kad sprendimas stiprinti rinktinės trenerių štabą susijęs su siekiu į komandą pamažu pritraukti perspektyvų jaunimą. „Šiuo metu turime kelis tikrai perspektyvius keturiolikos ir penkiolikos metų tenisininkus, kurie ateityje gali sudaryti mūsų komandos pagrindą. Norime, kad jau dabar jie iš vidaus pamatytų Daviso taurės varžybų virtuvę, pajustų atmosferą. Šie tenisininkai dalyvaus rinktinės stovyklose. Suprantama, komandos kapitonas R. Mugevičius daugiau dėmesio skirs rinktinės pagrindui, o P. Jurkėnas stovyklos metu daugiau darbuosis su rezervu“, – aiškina R. Grušas. Lietuvos ir Estijos teniso rinktinių susitikimas 2018 m. vasario 3-4 dienomis vyks Šiaulių teniso mokykloje. Bilietus į varžybas galima įsigyti interneto svetainėje ticketmarket.lt. Pirmąją varžybų dieną, šeštadienį, vyks du vienetų susitikimai, o sekmadienį žiūrovai iš pradžių išvys dvejetų mačą, o vėliau – rinktinių lyderių ir antrų komandų rakečių tarpusavio akistatas. Abiejų rinktinių kapitonai šiai tarpusavio dvikovai planuoja išrikiuoti savo stipriausias sudėtis.