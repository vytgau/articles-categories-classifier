Aktyvioje ir krauju aplaistytoje paskutinėje treniruotėje Elektrėnuose treneriai išmėgino keletą taktinių dalykų bei subūrus ledo ritulininkus į aikštės vidurį, paskelbė galutinę sudėtį. Lietuvos rinktinės vyriausiasis treneris Berndas Haakė už darbą treniruotėse padėkojo puolėjams Donatui Vittei, Lukui Vėželiui, Rokui Baziui ir Vytautui Jagelavičiui bei vartininkui Aurimui Uscilai. Jeigu V. Jagelavičius į Taliną nevyksta dėl asmeninių priežasčių, tai jauniesiems ledo ritulininkams kol kas trūksta patirties. Prieš išvykstant į Estiją, B. Haakė papasakojo, ką pavyko nuveikti per trijų dienų stovyklą ir kokios bus šios rinktinės stiprybės Baltijos iššūkio taurėje. „Vaikinai dirbo labai sunkiai. Daugeliui vaikinų tai buvo pirmas kartas ant ledo po vasaros atostogų, todėl reikėjo padirbėti su lazdos valdymu ir smūgiavimu. Paskutinę dieną mes šiek tiek padirbėjome ties taktiniais sprendimais“, – pasakojo vokietis. 16-mečiui Mantui Stankiui, 17-mečiams Egidijui Binkuliui ir Dominykui Motiejūnui, 19-mečiui Lukui Žukauskui ir 24-erių metų Lukui Manomaičiui pasirodymas turnyre Taline taip pat bus debiutas Lietuvos vyrų ledo ritulio rinktinėje. Iki šiol žaidėjai vilkėjo tik aštuoniolikmečių arba dvidešimtmečių rinktinių marškinėlius. Iš praėjusių metų rinktinės, kuri pasaulio čempionato I diviziono B grupės turnyre iškovojo bronzos medalius, rungtyniaus vos devyni ledo ritulininkai. „Niekada nėra lengva pasirinkti, tačiau visų vežtis į turnyrą negalime. Jau Taline prie mūsų prisijungs Paulius Gintautas, kuris vyrų rinktinėje jau yra sužaidęs daug rungtynių bei Lukas Žukauskas, kuris šiuo metu turi treniruočių stovyklą komandoje“, – kalbėjo B. Haakė. „Mūsų stiprybė bus žaidimas gynyboje. Latvijos rinktinė turės keletą žaidėjų iš Rygos „Dinamo“, kurie neišvyko su komanda į išvykos rungtynes KHL čempionate, todėl jie bus favoritai. Švedai jau dvi savaites treniruojasi ant ledo bei bus labai rimtas varžovas, o Estiją prognozuoti sunku. Turime gerai žaisti gynyboje ir bandyti kontratakuoti“, – pasakojo rinktinės treneris. Paskutinė treniruotė Elektrėnuose itin skausminga buvo R. Baziui, kuris nesėkmingai susidūrė su komandos draugu ir aikštę turėjo palikti kraujuojančiu smakru. Pirmuoju Lietuvos rinktinės varžovu Taline bus Latvijos čempionato klubų rinktinė. Antrajame mače lietuviai susitiks su Estijos rinktine, o trečiajame – su Švedijos „Hammarby IF“ klubu. Antrasis „CROWNS Baltic Challenge Cup“ turnyras įvyks lapkričio 10-12 dienomis Klaipėdoje, „Švyturio“ arenoje. Uostamiestyje pirmą kartą su Lietuvos rinktinės marškinėliais ant ledo pasirodys legendinis ledo ritulininkas Darius Kasparaitis. Trečiasis šio sezono turnyras 2018-ų metų vasario 16 – 18 dienomis įvyks Latvijoje, po kurio ir paaiškės komanda, kuri į viršų iškels šio čempionato taurę. Į turnyrinę lentelę bus įskaitomi tik trijų Baltijos valstybių rinktinių tarpusavio rungtynių rezultatai per visus tris etapus. Kiekvieno iš etapų komandos nugalėtojos bus apdovanotos organizatorių įsteigtais prizais, bus renkami kiekvieno turnyro trijų geriausių pozicijų žaidėjai.   Tvarkaraštis: Rugpjūčio 25 d. 16:00 Latvija – Lietuva 19:30 Estija – Hammarby IF Rugpjūčio 26 d. 16:00 Estija – Lietuva 19:30 Latvija – Hammarby IF Rugpjūčio 27 d. 13:00 Lietuva – Hammarby IF 16:30 Estija – Latvija