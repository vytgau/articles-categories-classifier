Įvarčius Lietuvos rinktinei pelnė Markas Kaleinikovas (10 min.), Danielius Nomanovas (15), Emilijus Krakauskas (38) ir Rolandas Aliukonis (50). „Mūsų svajonių komanda“ vadinama rinktinė antrąkart žaidė be Dainiaus Zubraus, kuris vėl pasirodė apšilimo metu, tačiau rungtynėse nežaidė. Rinktinės lyderis dėl kirkšnies mikrotraumos ir toliau tausojamas pasaulio ledo ritulio čempionato IB diviziono kovoms Kaune, „Žalgirio“ arenoje. „Esu patenkintas komandos žaidimu, tačiau dar yra kur padirbėti. Komanda žaidė greičiau ir geriau nei vakar, sukus darbas treniruotėse duoda vaisių. Dabar laukia išvyka į Didžiąją Britaniją, į kurią nevyks trys žaidėjai, tačiau tai nereiškia, kad jie atsisveikins su komanda. Galutinę sudėtį skelbsime tik kitą trečiadienį ketvirtadienį“, - po rungtynių sakė Lietuvos rinktinės vyriausiasis treneris Berndas Haakė. D. Zubrų rungtynėse pirmajame penkete pakeitė Danielius Bogdziulis, vakar žaidusius Aivarą Bendžių ir Povilą Jagelavičių pakeitė Danielius Nomanovas ir į ketvirtąjį penketuką iš pirmojo perkeltas Ilja Četvertakas. Nuo rungtynių pradžios iniciatyvą turėję lietuviai kūrė pavojingas progas ir pirmieji išsiveržė į priekį po M. Kaleinikovo smūgio. Latvis Edgaras Homjakovas (10 min.) greitai smūgiu iš dešiniojo pusiau krašto į Manto Armalio ginamus vartus išlygino rezultatą. Lietuvos rinktinė nesutriko, o atakas rezgė visi komandos penketukai. Antrąjį įvartį į latvių vartus į mušė D. Nomanovas, kuris pasiuntė ritulį į tolimąjį vartų kampą. Lietuvos rinktinė nesutriko žaisdama trise prieš penkis, o sulaukę ketvirtojo žaidėjo ant ledo mažumoje pelnė trečią įvartį, kai pasižymėjo E. Krakauskas. Ketvirtąjį įvartį daugumoje vienu lietimu pelnė R. Aliukonis, kuris pasižymėjo staigiu smūgiu po M. Kaleinikovo perdavimo. Po rungtynių vykusioje baudinių serijoje Latvijos klubų rinktinė buvo stipresnė 2:1. Lietuvos rinktinėje geriausiu rungtynių žaidėju pripažintas M. Kaleinikovas. Kitas dvejas draugiškas rungtynes Lietuvos rinktinė sužais balandžio 14 ir 15 dienomis Milton Keinse ir Koventryje su Didžiosios Britanijos rinktine. Sekmadienio dvikovoje lietuviai buvo stipresni po pratęsimo – 3:2. 