Praėjusiose rungtynėse su Kauno „Stumbru“ jonaviškiai ilgą laiką pirmavo, tačiau rungtynių pabaigoje praleido įvartį ir į sąskaitą įsirašė tik vieną tašką. Šiame susitikime į starto sudėtį grįžęs ir savo jau ketvirtą įvartį pelnęs Tomas Salamanavičius sako, kad tai buvo vienas svarbiausių momentų šiame sezone. „Šis įvartis man buvo svarbiausias šiame sezone. Norėjau įrodyti, kad esu vertas žaisti startinėje vienuolikėje. Tik apmaudu, kad jo nepakako komandos pergalei“, – teigė vienas rezultatyviausių klubo žaidėjų, kuris šį titulą dalijasi kartu taip pat keturis kartus pasižymėjusiu Tadu Eliošiumi. Laimėti šiuo metu nepavyksta ir „Trakams“ (2 vieta, 44 taškai), kurie du kartus (2:3 ir 1:5) per kelias dienas nusileido Marijampolės „Sūduvai“. Be to, būsimus „Jonavos“ varžovus šiuo metu kankina ir traumos. Visgi T. Salamanavičius to nesureikšmina ir sako, kad „Trakai“ kaip ir anksčiau yra grėsmingi. „Turime žiūrėti į save, o ne vertinti varžovų formą. „Trakai“ – stipri ir gera komanda, turinti patyrusių žaidėjų. Nemanau, kad ji atsidūrė duobėje, tiesiog pralaimėjo fantastišką formą demonstruojančiai „Sūduvai“. Mūsų laukia išties sunkios rungtynės“, – kalbėjo „Jonavos“ saugas. Anksčiau šiame A lygos sezone klubai buvo susitikę tris kartus. Pirmą kartą Jonavoje po atkaklios kovos įvarčių nebuvo pelnyta. Vėliau pergalę 1:0 (1:0) Vilniuje iškovojo „Trakai“. Balandžio pabaigoje vykusiame trečiame susitikime, nepaisant greito Tado Eliošiaus įvarčio, svečiai atsakė trimis įvarčiais ir išsivežė pergalę 3:1 (1:1). T. Salamanavičius sako, kad antradienio vakarą jis su komandos draugais kovos iš visų jėgų ir bandys pagerinti vietą turnyrinėje lentelėje. „Tikiu mūsų komanda. Manau, galime pasiekti daugiau, nei turime dabar. Dabartinė pozicija mūsų netenkina. Turime perlipti per save ir parodyti viską, ką galime, tiems žmonėms, kurie mus palaiko ir dėl mūsų išgyvena. Taip pat privalome įrodyti kritikams, kurie netiki mumis ir per anksti mus nurašo“, – kovingai prieš artėjantį susitikimą buvo nusiteikęs „Jonavos“ žaidėjas. „Trakų“ ir „Jonavos“ susitikimas rugsėjo 19 d. Lietuvos futbolo federacijos (LFF) stadione Vilniuje prasidės 20.00 val.