Suomijoje Lietuvai atstovaus visi keturi olimpiečiai – Diana Rasimovičiūtė, Natalija Kočergina, Vytautas Strolia bei Tomas Kaukėnas, prie kurių prisijungs Gabrielė Leščinskaitė ir Karolis Dombrovskis. „Palengvėjimo jausmas po Pjongčango yra, nes nieko nebereikia įrodinėti. Svarbiausiame starte viskas pavyko, tad dabar reikia tiesiog panašiai gerai pabaigti sezoną, nesusirgti, nepatirti kažkokių traumų ir nepadaryti klaidų. Motyvacija yra kaip visada, jei važiuoji į varžybas, tai su nusiteikimu“, – teigė Tomas Kaukėnas, kuris olimpinėse žaidynėse užėmė rekordinę 13 vietą. Paradoksas – rekordus Pjongčange mušęs biatlonininkas šį sezoną vis dar neturi įskaitinių pasaulio taurės taškų. Būtent jie yra pagrindinis Lietuvos vėliavą olimpinių žaidynių atidaryme nešusio sportininko tikslas. „Taškų visada norisi, turint juos galima rinktis starto grupę ir panašiai. Tai gal būtų ir likusio sezono tikslas. Dabar ruoštis kaip ir nebeliko kam, tik pasaulio karių čempionatui. Kol kas galima atleisti vadžias ir bandyti gerai pasirodyti pasaulio taurės varžybose“, – tikslą įvardijo T.Kaukėnas. Grįžę iš olimpiados biatlonininkai 10 dienų treniravosi Lietuvoje, o V.Strolia bei N.Kočergina spėjo tapti šalies slidinėjimo čempionais. Tuo tarpu T.Kaukėnui teko „atremti“ padidėjusio dėmesio laviną, vaikščioti į įvairius susitikimus, dažniau nei įprasta dalinti interviu. „Dėmesys išvargino, tikėjausi, kad Lietuvoje pailsėsiu, bet to dėmesio tikrai buvo nemažai. Manau, daugiau nei po Sočio. Gerai prisimenu, kad tada dėmesys greitai dingo, kaip ir prognozavau, dabar viskas irgi mažėja, pavasarį gal jau nebebus išvis“, – šyptelėjo biatlonininkas. Į Kontiolahtį lietuviai atvyko pirmadienį, o Suomija juos pasitiko itin žiemišku oru – šaltis siekė beveik 20 laipsnių. Beje, panašus oras vyravo ir olimpinių žaidynių pradžioje, o tada T.Kaukėnas džiaugėsi puikiu slidžių greičiu. „Pjongčange šaltis buvo į naudą, o kaip čia bus – nežinau. Visi ten būdami priprato, sunku pasakyti, ar tai darys įtakos. Kiekvienos varžybos yra labai skirtingos, skirtingos trasos. Pažiūrėsime“, – nespėliojo lietuvis. Pasaulio taurės varžybų čempionai vis dar nenuspėjami: tarp vyrų pirmauja prancūzas Martinas Fourcade (834 tšk.), nežymia persvara lenkiantis norvegą Johannesą Thingnesą Boe (780 tšk.), o moterų įskaitos lydere yra suomė Kaisa Makarainen (592 tšk.), nuo kurios tris medalius Pjongčange iškovojusi Anastasija Kuzmina iš Slovakijos atsilieka 15 taškų. Ketvirtadienį vyrai grumsis 10 km sprinto rungtyje, o moterų 7,5 km sprintas lauks penktadienį.