Vėliau A. Bosas dar du metus atstovavo Lietuvos rinktinei, tačiau išvykęs rungtyniauti į Kazachstaną, dėl lygos atkrintamųjų, ledo ritulininkas buvo priverstas keletą metų praleisti pasaulio čempionatus. Visgi po trumpos pertraukos sugrįžimas į rinktinę A. Bosui įvyko ten, kur jis ir pradėjo savo kelią Lietuvos komandoje - Vilniuje. 2014-ais metais Vilniaus „Siemens“ arenoje surengtame pasaulio čempionato I-ojo diviziono B grupės turnyre A. Bosas per penkerias rungtynes įmušė 4 įvarčius, atliko 2 rezultatyvius perdavimus ir kartu su Donatu Kumeliausku, buvo daugiausiai įvarčių Lietuvos rinktinėje įmušę žaidėjai. A. Bosas pagal rezultatyvumo taškus tada nusileido tik įspūdingai rezultatyvius perdavimus dalinusiam Dainiui Zubrui ir 4 įvarčius bei 4 rezultatyvius perdavimus atlikusiam D. Kumeliauskui. Po karjeros Kazachstane, A. Bosas trumpam pasuko į Lenkiją o nuo 2015-ų metų rungtyniavo Didžiojoje Britanijoje ir buvo vienas rezultatyviausių Anglijos „Premier“ lygos žaidėjų (2015/2016 m. 52 rungtynės, 50 įvarčių, 36 rez. perd., 2016/2017 m. 53 rungtynės, 40 įvarčių, 49 rez. perd.). Visgi pasikeitus šios šalies ledo ritulio lygų sistemai, prieš šį sezoną A. Bosas persikėlė į Vokietiją, kur atstovavo Regensburgo „Eisbaren“ ekipą, rungtyniaujančią trečioje Vokietijos ledo ritulio lygoje. Kaip buvo įprasta Anglijoje, A. Bosas ir vėl buvo tarp lygos lyderių pagal surinktus rezultatyvumo taškus (44 rungtynės, 46 įvarčiai, 30 rez. perd.). Atkrintamosiose A. Bosas per 7 rungtynes įmušė 4 įvarčius, atliko 4 rezultatyvius perdavimus ir buvo vienas tų, kuris padėjo „Eisbaren“ prasibrauti į Vokietijos „Oberliga“ lygos ketvirtfinalį. Pasibaigus sezonui, A. Bosas sugrįžta į Lietuvą ir prisijungia prie jau plušančių Lietuvos rinktinės kandidatų, kurie balandžio 22-28 dienomis Kaune vyksiančiam pasaulio I-ojo diviziono B grupės čempionatui. Su A. Bosu kalbėjome apie sezoną Vokietijoje, komandos sirgalius, pastarųjų metų puikius asmeninius pasirodymus ir rinktinės psichologiją bei žaidėjų jaudulį, rungtyniaujant savų žiūrovų akivaizdoje. – Pasidalink nuomone apie Vokietijos trečios lygos lygį. Ar gali palyginti su Anglija, kurioje rungtyniavai keletą sezonų? – Manau, kad Anglijos „Premier“ lyga silpnesnė nei Vokietijos trečia lyga. Man asmeniškai čia žaisti patiko labiau, tačiau norisi keliauti toliau. – Savo pasirodymą baigėte ketvirtfinalyje. Kaip įvertintum sezoną tiek komandai, tiek asmeniškai? Gal jau komandos vadovai pateikė savo vertinimą? – Komandos tikslas jau porą metų tas pats – pereiti į DEL2 lygą. Tačiau ir šie metai buvo nesėkmingi. Kito sezono tikslas, manau, išliks tas pats. Savo sezoną vertinu neblogai. Visada yra kur tobulėti, su tokia mintimi ir keliauju link naujojo sezono. – Iš nuotraukų internete atrodo, kad net ir trečios lygos rungtynės sulaukia daugybę sirgalių. Ar jūsų komanda turėjo didelį palaikymą? Ar vyksta bendravimas tarp sirgalių ir žaidėjų? – Taip, Rėgensburgo miestas turi daug ledo ritulio sirgalių, visi tikisi, kad komanda vėl žais aukštesnėje lygoje, todėl palaikymas yra didelis. Visgi būta ir nepalaikymo nesėkmingų rungtynių metu. Kai laimime džiaugiasi, kai pralaimime – pyksta. Po kiekvienų rungtynių vyksta spaudos konferencija, sirgaliai turi svarbų balsą komandos gyvenime. Kadangi miestas, palyginus mažas, tai sirgaliai – ir kaimynai, ir gydytojai ar tiesiog sutikti gatvėje žmonės. – Ar pasijautė Vokietijoje koks nors sirgalių pagausėjimas, didesnis dėmesys ledo rituliui po fantastiško Vokietijos rinktinės pasirodymo olimpiadoje? Ar pats galbūt stebėjai finalą su komandos draugais? Kaip Vokietijoje buvo reaguojama į Vokietijos rinktinės pasirodymą? – Stebėjome ir palaikėme Vokietijos rinktinę! Visi labai džiaugėsi ir tikėjosi to sensacingo aukso. Tačiau ir sidabras teikė teigiamas emocijas. Rusams, manau, po dopingo skandalų ši pergalė irgi buvo labai svarbi. O Rėgensburo arena kaip buvo pilna sirgalių, taip ir liko. Bet galbūt pagausėjo čiuožiančių vaikų. – Po ilgų metų Kazachstane, šiek tiek žaidei Lenkijoje, vėliau du metus praleidai Anglijoje, metus – Vokietijoje. Tiek Anglijoje, tiek Vokietijoje buvai vienas rezultatyviausių, atrodo, kad tau nėra ką ten veikti. Kaip manai, kas iš esmės kliudo žengti į aukštesnį lygį? Gal jau esi sulaukęs kokių pasiūlymų dėl kito sezono? – Ką veikti visada yra, visada stengiuosi sužaisti kuo geriau, nepriklausomai nuo lygos. Praėjusiam sezonui buvau gavęs pasiūlymą žaisti Anglijos „Elite“ lygoje, tačiau komandai sužinojus, kad noriu atvykti su šeima, deja, pasiūlymą teko pamiršti. O ateinantis sezonas dar ant nosies, nenoriu prisišnekėti anksčiau laiko. – Lietuvos rinktinėje žaisi jau aštuntus metus, sukaupei daug patirties, žinai visą virtuvę. Ar pačiam yra šiek tiek daugiau jaudulio prieš pasiruošimą pasaulio čempionatui, kai žinai, kad komandoje žais buvę NHL žaidėjai Dainius Zubrus su Darius Kasparaitis, čempionatas vyks savų sirgalių akivaizdoje Kaune? Ar mūsų komanda pakankamai tvirta psichologiškai, kad tas spaudimas dėl aukso ir būtinos pergalės prieš savus sirgalius nepadarytų „meškos paslaugos“? – Labai laukiu šio čempionato mano gimtajame mieste. Manau bus įspūdingas renginys visai sporto bendruomenei. Visada malonu atstovauti Lietuvai. Visada! O čia dar ir tokie lietuviams svarbūs ir pasididžiavimą keliantys vardai! Nekantrauju prisijungti prie rinktinės stovyklos. Bandysime bronzą, laimėtą 4-ius metus iš eilės, pakabinti tai „meškai“, nes jau norisi kitos spalvos medalių.