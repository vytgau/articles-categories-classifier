Moterų varžybų finale Lietuvos paplūdimio tinklininkės po atkaklios, net 48 min. trukusios kovos 3-2 (14:12, 9:11, 11:7, 9:11, 11:8) nugalėjo antrąjį reitingą turėjusias turkes Bugrą Eryildiz ir Aleyną Vencę. Pusfinalyje I. Dumbauskaitė ir M. Povilaitytė vos per 12 min. 2-0 (11:8, 11:4) įveikė latves Alisę Lecę ir Ilzę Liepiniauską. „Tai yra nuostabu. Esame labai laimingos. Noriu labai padėkoti visiems, mus palaikiusiems. Čia buvo nuostabi aplinka, atmosfera, o turnyras – puikus“, – iškart po finalo sakė I. Dumbauskaitė. Fantastišką atmosferą sukūrė gausiai į finalus susirinkę žiūrovai, o visą tinklinio grožį papuošė įspūdingi kalnų vaizdai. Vyrų turnyro mažajame finale aistringai sirgalių palaikomi lietuviai tiesiog mėgavosi žaidimu ir po fantastiško lemiamo penktojo seto 3-2 (8:11, 11:6, 11:13, 11:6, 11:3) įveikė rusus Jurijų Bogatovą ir Pavelą Rasukovą. Mačas truko net 42 min. Pusfinalyje A. Rumševičių ir L. Každailį sustabdė čempionato favoritai rusai Ruslanas Dajanovas ir Tarasas Myskivas. Mūsiškiai pralaimėjo 0-2 (6:11, 9:11). Pirmajame Europos sniego tinklinio čempionate varžėsi net keturios Lietuvos poros. Gerda Gruzinskaitė ir Ieva Vasiliauskaitė pasidalino 5-8 vietas, o Urtė Andriukaitytė ir Irina Zobnina – 9-16. Verta pažymėti, kad į šį čempionatą visos poros galėjo išvykti tik su rėmėjų pagalba. Su Lietuvos komanda Austrijoje buvo ir tinklininkus palaikė „Baltijos Amerikos“ klinikos generalinė direktorė Inga Malinauskienė. Sniego tinklinis jau 2022 metų žiemos olimpinėse žaidynėse turėtų būti kaip parodomasis sportas, o 2026 metais, tikimasi, jog bus įtrauktas į olimpinių žaidynių programą.