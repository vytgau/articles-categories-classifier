Tai bus viena brangiausių kovų bokso istorijoje. Prognozuojama, kad organizatorių pajamos sieks apie milijardą JAV dolerių. Abiem sportininkams atiteks 275 mln. ir priedai už parduotas transliacijas. Amerikiečio ir airio mūšis vadinamas „pinigų kova“. F. Mayweatherio ir C. McGregoro grumtynes komentuos vilnietis Artemijus Sitenkovas, kuris 2008 metais Airijos sostinėje Dubline nugalėjo šį airį mišrių kovos menų ringe. Tai buvo pirmoji C. McGregoro nesėkmė. Naktį iš penktadienį iš šeštadienį, 1.00 val., bus transliuojama sportininkų svėrimo ceremonija. 40-metis 173 cm ūgio Floydas Mayweatheris yra vienas geriausių visų laikų boksininkų. Jis profesionalų ringe laimėjo visas 49 akistatas su varžovais. Tiesa, pastarąjį kartą F. Mayweatheris kovojo seniai – beveik prieš dvejus metus. Jei amerikietis šį savaitgalį švęs pergalę, jis taps absoliučiu rekordininku per visą bokso istoriją. Legendinis JAV atletas Rocky Marciano irgi yra triumfavęs visose 49-iose kovose. F. Mayweatheris pasaulio čempionu yra tapęs net penkiose skirtingose svorio kategorijose. Jis vadinamas geriausiu visų laikų besiginančiu boksininku ir pajėgiausiu pusvidutinio svorio kategorijos (iki 66,7 kg) sportininku per visą šios sporto šakos istoriją. F. Mayweatheris, be to, yra geriausiai apmokamas visų laikų boksininkas. 29 metų 175 cm ūgio mišrių kovos menų (MMA) superžvaigždė C. McGregoras, kuris iškvietė į kovą F. Mayweatherį, bokso ringe grumsis pirmą kartą gyvenime. Dėl šios priežasties amerikietį didžioji dauguma specialistų vadina aiškiu kovos favoritu. Tačiau airis vis kartoja, kad sudoros varžovą. MMA kovose C. McGregoras šventė 19 pergalių, patyrė 3 pralaimėjimus. Dabar Airijos sportininkas yra UFC (Ultimate Fighting Championship) pasaulio čempionas lengvojo svorio kategorijoje (iki 70,3 kg). Anksčiau jis karaliavo puslengvio svorio (iki 66 kg) varžybose. Beje, jaunystėje C. McGregoras dirbo santechniku ir vos sudurdavo galą su galu. Amerikietis su airiu santykius aiškinsis lengvesnėmis nei įprasta – 8-ių uncijų pirštinėmis. Tai padidina C. McGregoro galimybes, kuris yra puikus smūgiuotojas. F. Mayweatherio ir C. McGregoro mūšį tiesiogiai rodys vaizdo transliacijų internetu platforma www.viaplay.lt. Jų kautynės prasidės ne anksčiau 5.00 val. Lietuvos laiku. Tiesioginės transliacijos iš JAV pradžia – 2.00 val. (naktį iš šeštadienio į sekmadienį). Iš pradžių bus parodytos trys įžanginės dvikovos.