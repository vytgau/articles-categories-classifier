Vežė greitoji pagalba Inga Mikštaitė šeštadienį užsitikrino mažiausiai planetos pirmenybių bronzos medalį, bet jei kitą dieną vyriausia Lietuvos rinktinės kovotoja nenuspalvins jo auksu, moteriškos komandos dalies rezultatas vis tiek bus nuviliantis. Septynios į Kazachstaną nukeliavusios lietuvės turėjo gerokai didesnių lūkesčių, tačiau antrame rate ėmė kristi kaip lapai rudenį. Ypač nukentėjo D. Kriščiūnienė. 35-erių lengvasvorė, praėjusį balandį triumfavusi Senojo žemyno pirmenybėse, Astanoje pirmą kartą susidūrė su kovotoja iš Japonijos. Nors tauragiškei pavyko atsilaikyti iki pratęsimo, jo metu 19-metė Yui Kikukawa smūgiu koja į galvą užklupo varžovę nepasiruošusią. It pakirsta ant tatamio nukritusi D. Kriščiūnienė kelias minutes išgulėjo nejudėdama, kol pribėgę medikai bandė ją atgaivinti. Nors kovotoją pavyko pastatyti ant kojų, net pauosčiusi amoniako ji toliau sverdėjo ir buvo išgabenta neštuvais – kone tiesiai į greitosios pagalbos automobilį, kuriuo buvo nuvežta į artimiausią ligoninę. Kaip DELFI teigė rinktinės gydytojas Tomas Vorobjovas, sportininkei labiausiai kliuvo į kaklą, ant kurio iškart iškilo gumbas. Po pirminės apžiūros nebuvo galima atmesti ir raktikaulio lūžio tikimybės. Tiesa, sąmonės ji praradusi nebuvo. Į ligoninę D. Kriščiūnienę palydėję tautiečiai netrukus pranešė, kad karatė meistrė jaučiasi neblogai, bet detalesnių tyrimų rezultatų dar reikės palaukti. Kentėjo nuo japonių ir kazachių Japonijos atstovėms pirmenybių ketvirtfinalyje nusileido dar dvi lietuvės – abi sunkiasvorės Nora Vaznelytė ir Monika Ryžkovaitė. Tuo metu Justiną Šišaitę (iki 50 kg) ir Gabiją Gudeliauskaitę (iki 60 kg) eliminavo varžybų šeimininkės. Pastarajai kovotojai taip pat reikėjo medikų pagalbos – Joana Belych kumščiu dukart pataikė G. Gudeliauskaitei į kaklą. Nors taisyklės tai draudžia, teisėjai nusprendė, kad antrasis smūgis buvo „švarus“ ir paskelbė lietuvės nokautą. Savo ruožtu, I. Mikštaitės žingsnis į pusfinalį taip pat neapsiėjo be nuostolių. 36-erių kaunietė antrame etape stojo prieš puikiai pažįstamą savo tautietę – Rūtą Brazdžionytę. Po lygios kovos per pagrindinį dvikovos laiką teisėjai nutarė užbėgti įvykiams už akių ir minimalia persvara skyrė pergalę I. Mikštaitei. Vyrų nuostoliai – mažesni Pirmą ratą, kuriame burtai daugiausiai buvo suvedę su nelygiavertėmis priešininkėmis iš Lotynų Amerikos, Afrikos ir Azijos, visos lietuvės įveikė be didesnių trukdžių. Tuo metu vyrų varžybose pirmąja „auka“ tapo Andrius Miseckas (iki 75 kg). Kaunietis, praėjusiose pasaulio pirmenybėse laimėjęs bronzą, o šį pavasarį tapęs ir Europos čempionu, neatsilaikė prieš japoną Hotaką Yoshizawą. Ties pirmu barjeru įstrigo ir Vytautas Cėpla (iki 85 kg). Varžovui nepasirodžius be kovos patekęs į aštuntfinalį, vilnietis jame nusileido tituluotam japonui Shotai Maedai. Užtat prie favoritų prieš turnyrą priskirti likę keturi Lietuvos kovotojai galingai prasibrovė į ketvirtfinalį. Kovą dėl medalių tęs triskart iš eilės Europos čempionu tapęs Valdemaras Gudauskas (iki 85 kg) ir visi trys šalies sunkiasvoriai: Lukas Kubilius, Edgardas Sečinskis ir Eventas Gužauskas.  Sekmadienį turnyras tęsis nuo moterų pusfinalių ir vyrų ketvirtfinalių. I. Mikštaitė susitiks su kazache Jekaterina Gurova, jos tautietis, viena ryškiausių šeimininkų žvaigždžių Vladimiras Artiušinas bus V. Gudausko varžovas. Likusiems lietuviams toliau tęsis japoniški iššūkiai. L. Kubilius surems kumščius su Kazuya Yamamoto, E. Sečinskis stos prieš Kembu Iriki, o E. Gužauskas grumsis su Kosei Ochiai. Emigrantai nesublizgėjo Dar du sunkiasvoriai lietuviai, Astanoje kovęsi kitų šalių rinktinių gretose, krito pirmame rate. Airijai atstovaujanti tauragiškė Aneta Meškauskienė po dviejų pratęsimų nusileido 14 kg sunkesnei vietos publikos numylėtinei Ažar Žachybajevai. JAV garbę pirmą kartą gynęs kaunietis Justas Laužinskas pralaimėjo rusui Vasilijui Samadurovui. Primename, kad Pasaulinės karatė organizacijos (WKO) organizuojamos planetos pirmenybės, kuriose kovojama pasidalinus į svorio kategorijas, kas ketverius metus rengiamos nuo 1997-ųjų. 2013 metais Vilniuje vykęs turnyras pateko į istoriją kaip sėkmingiausias lietuviams: šeimininkai susižėrė aštuonis apdovanojimus iš 24 (tiek vyrai, tiek moterys buvo suskirstyti į tris svorio kategorijas). Varžybose triumfavo Orestas Procas ir Margarita Čiuplytė, Lukas Kubilius tapo vicečempionu, bronzą pelnė Andrius Miseckas, Diana Balsytė, Gabija Gudeliauskaitė, Diana Mačiūtė ir Rita Pivoriūnaitė.  Visos lietuvių kovos (paryškinti nugalėtojai) Moterys Pirmas etapas Iki 50 kg: Justina Šišaitė – Shaghayegh Bakhtyari (Iranas). Hidžabą dėvinčią oponentę smūgiais užvertusi Lietuvos kovotoja iškovojo pergalę per pagrindinį laiką vienbalsiu teisėjų sprendimu. Daiva Kriščiūnienė – Victoria Gonzalez (Paragvajus). Lietuvė ant tatamio pasirodė net nenusiėmusi įprastai nešiojamų akinių – jos priešininkė neatvyko, taip automatiškai atverdama kelią į kitą etapą. Iki 60 kg: Inga Mikštaitė – Khethiwe Luthuli (Pietų Afrika). Vienos tituluočiausių pirmenybių dalyvių varžovė nepasirodė ant tatamio. Rūta Brazdžionytė – Rika Hasegawa (Japonija). Pirma lietuvių kaktomuša su Japonijos komanda buvo sunki, bet pergalinga. R. Brazdžionytė identiško sudėjimo japonę įveikė po pratęsimo vienbalsiu teisėjų sprendimu. Gabija Gudeliauskaitė – Fabiola Vasquez (Čilė). 11 cm aukštesnė lietuvė nuolat spaudė varžovę ir laimėjo teisėjų sprendimu. Per 60 kg: Nora Vaznelytė – Caroline Araujo (Brazilija). Lietuvos rinktinės sunkiasvorė buvo aktyvesnė ir juodaodę priešininkę nugalėjo vienbalsiu teisėjų sprendimu. Monika Ryžkovaitė – Azija Leskali (Kazachstanas). Visa galva už žiūrovų palaikomą kazachę aukštesnė čempionato naujokė laimėjo tik po įtemptos kovos ir pratęsimo minimalia persvara (3-2). Ketvirtfinaliai Iki 50 kg: Justina Šišaitė – Liudmila Ustiugova (Kazachstanas). Galingai turnyrą pradėjusi kazachė neįstrigo ir ties J. Šišaitės barjeru – teisėjai jai skyrė pergalę minimalia persvara. Daiva Kriščiūnienė – Yui Kikukawa (Japonija). Po ilgos pertraukos į didįjį sportą grįžusios veteranės pirmoji pažintis su Japonijos karatė mokykla baigėsi pačiu blogiausiu būdu. Per pagrindinį laiką dar pasipriešinusi 16 metų jaunesnei Y. Kikukawai, pratęsime D. Kriščiūnienė sustojo ir praleido nokautuojantį smūgį. Kelias minutes ant tatamio gulėjusią lietuvę pribėgę medikai bandė statyti ant kojų, bet nepadėjo nė amoniakas – sportininkė buvo išgabenta neštuvais. Iki 60 kg: Inga Mikštaitė – Rūta Brazdžionytė. Dviejų pripažintų karatė meistrių iš Lietuvos tarpusavio akistata buvo lygi, bet teisėjų brigada netikėtai nusprendė paskubinti įvykius. Žiūrovų nuostabai, jau po pagrindinio laiko trys iš penkių teisėjų pakėlė vėliavėles, signalizuodami apie vyresnės kaunietės pergalę. Gabija Gudeliauskaitė – Joana Belych (Kazachstanas). Jau dvikovos pradžioje kazachė kumščiu pataikė Lietuvos atstovei į kaklą. Kol dūstanti G. Gudeliauskaitė bandė atgauti kvėpavimą, pasitarę teisėjai nusprendė už neleistiną smūgį skirti tik įspėjimą. Vos po keliolikos sekundžių situacija pasikartojo, bet šįkart teisėjai įžvelgė, kad J. Belych smūgiavo tiksliai, ir paskelbė šeimininkę nugalėtoja. Per 60 kg: Nora Vaznelytė – Nahoko Tanioka (Japonija). Lietuvei nepavyko pasinaudoti 14 cm ūgio pranašumu – japonė sėkmingai perkėlė kovą į pratęsimą, kurio metu atakavo daugiau nei apsukas sulėtinusi N. Vaznelytė. Monika Ryžkovaitė – Misaki Sato (Japonija). Pirmą kartą gyvenime ant tatamio sutiktos japonės klaipėdietė nepabūgo ir pradėjo kovą sau įprastu smūgių malūnu. Bet žemesnė M. Sato pasiliko daugiau jėgų pratęsimui, po kurio triumfavo minimalia persvara. Vyrai Pirmas etapas Iki 75 kg: Andrius Miseckas – Hotaka Yoshizawa (Japonija). Teisėjų sprendimas po pagrindinio laiko buvo vienbalsis – Europos čempionas tapo pirmuoju iš varžybų eliminuotu Lietuvos atstovu. Iki 85 kg: Valdemaras Gudauskas – Sergio Aguero (Paragvajus). Argentinos futbolo žvaigždės bendravardžiui pasirodymas pasaulio pirmenybėse buvo trumpas ir skaudus: triskart Europos čempionas dusyk paeiliui pasiuntė paragvajietį į nokdauną („wazari“). Vytautas Cėpla – Karenas Akopijanas (Rusija). Dar trumpiau ant tatamio užtruko V. Cėpla, kadangi jo oponentas nepasirodė. Per 85 kg: Lukas Kubilius – Yannickas Reynaud (Kanada). Kanadiečiui prisirinkus įspėjimų už neleistinus smūgius, planetos vicečempionas nepersistengęs žengė į kitą etapą. Edgardas Sečinskis – Lindani Gumede (Pietų Afrika). Lietuvos rinktinės sunkiasvoris varžovą užklupo smūgiu keliu ir pasiuntė į nokautą („ippon“). Eventas Gužauskas – Jabulani Vilakazi (Pietų Afrika). Europos pirmenybių be svorio kategorijų nugalėtojui organizatoriai iškrėtė nemalonų pokštą – prieš jo kovą „Daulet“ arenoje paskelbė pertrauką. O galiausiai lietuviui grumtis pirmame rate taip ir neprireikė, mat sportininkas iš Juodojo žemyno nepasirodė ant tatamio. Antras etapas Valdemaras Gudauskas – Tomohito Yukawa (Japonija). Firminiais kojų ir rankų smūgiais V. Gudauskas greitai sutaršė japono gynybą ir ėmė vaikyti jį po visą tatamį. Savo pranašumui įrodyti lietuviui pakako trijų pagrindinio laiko minučių. Vytautas Cėpla – Shota Maeda (Japonija). Smulkesnis japonas nuo pirmų sekundžių ėmė dominuoti – patyręs Lietuvos kovotojas vien tik bandė apsiginti nuo smūgių. Dvikovos baigtis nekėlė abejonių: teisėjai vienbalsiai pergalę atidavė Sh. Maedai. Lukas Kubilius – Yuki Okada (Japonija). Nors Y. Okada atkakliai bandė nenusileisti vienam svorio kategorijos favoritų, L. Kubilius išnaudojo savo patirtį ir masės persvarą, tiesiausiu keliu padėjęs dar vieną žingsnį link apdovanojimų pakylos. Edgardas Sečinskis – Tatsuya Hasegawa (Japonija). Didžiąją 7 minutes trukusių grumtynių dalį žingsneliu priekyje buvo vilnietis. Iš pradžių jo naudai vėliavėlę pakėlė vienas, po pirmo pratęsimo – du teisėjai. Paskutinės dvi minutės galutinai įtvirtino nors ir nedidelę, bet lemiamą E. Sečinskio persvarą. Eventas Gužauskas – Denisas Jeršovas (Rusija). Lietuvis daug nemosikavo rankomis, bet jo smūgiai buvo triuškinantys. Po kovos teisėjų verdiktas buvo vienbalsis.