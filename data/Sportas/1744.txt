12 nominacijų nugalėtojams įteiktos dizainerės Erikos Šiaulytės sukurtos statulėlės – sidabru puoštas „Vilniaus vilkas“. Vilniaus metų sportininke išrinkta Airinė Palšytė – Lietuvos lengvaatletė, šuolio į aukštį rungtyje pasaulio jaunimo vicečempionė ir Europos čempionė, Lietuvos nacionalinio rekordo savininkė. Metų sportininko titulas atiteko Justinui Kinderiui, šiuolaikinės penkiakovės sportininkui. Pernai vykusiame Europos šiuolaikinės penkiakovės čempionate Justinas Kinderis iškovojo bronzos medalį, o pasaulio čempionate užėmė penktąją vietą. Metų komanda išrinkta vyrų krepšinio ekipa „Lietuvos rytas“. Pernai pavasarį, Lietuvos čempionato finalų metu, turėjo priimti nemalonų sprendimą – atsisveikinti su sportinę drausmę pažeidusiais legionieriais, tačiau jaunais žaidėjais pasipildęs klubas sugebėjo mobilizuotis tada, kai pergalių reikėjo labiausiai. Permainos klubo valdyme, vėl užpildytos arenos tribūnos ir sėkmingas žaidimas naujajame sezone – tai naujos viltys, kad klubas grįžta į pergalių kelią. Metų komanda taip pat pretendavo tapti „Flamingo Volley“ tinklinio ekipa ir „Baltic Amadeus“ vandensvydžio klubas. Metų sporto legenda – Adolfas Aleksiejūnas, bėgikas, olimpinis rekordininkas. Prieš pusšimtį metų jo rezultatai buvo geriausi ne tik Lietuvoje, bet ir vieni geriausių pasaulyje, nes 3000 m kliūtinio bėgimo atrankos varžybas įveikė per 8 min. 31,8 sek., pasiekė olimpinį rekordą ir tapo pirmuoju mūsų šalies olimpiniu rekordininku. Pernai Adolfui Aleksiejūnui sukako 80 metų. Metų iniciatyvos apdovanojimą pelnė „Karališkasis bokso klubas“, savo iniciatyva įrengęs naują bokso salę vaikams Karoliniškėse. Lietuvos bokso jaunimo rinktinės trenerio Miroslavo Krepštulio ir jo bendraminčių svajonė išsipildė – į šiuolaikišką salę išmėginti savo jėgas bokso ringe kasdien ateina vis daugiau sportuojančių vaikų ir jaunimo. Naujose patalpose buvo įrengta beveik 400 kv. m. dydžio bokso salė, ventiliacija, rūbinės ir dušai. Šioje salėje bus rengiamos ne tik varžybas, bet ir Lietuvos rinktinių treniruočių stovyklos. Metų proveržio apdovanojimas atiteko 20-metei Lietuvos orientavimosi sporto kalnų dviračiais rinktinės narei Viktorijai Michnovič, kuri pernai Vilniuje vykusiame orientavimosi sporto kalnų dviračiais pasaulio jaunimo čempionate įrodė, kad pergalių siekti gali padėti nebūtinai namų sienos – Viktorija tapo pasaulio čempione, be to, iškovojo ir du bronzos medalius. Sportiškiausia 2017 m. mokykla tapo Vilniaus Simono Daukanto gimnazija. Apdovanojimas mokyklai suteiktas už 2017 metų mokyklos moksleivių žaidynių rezultatus. Metų sporto renginys – šiuolaikinės penkiakovės pasaulio taurės finalinis etapas. Surengti aukščiausio rango varžybas laiko buvo labai mažai, nes tik sausio mėnesį paaiškėjo, kad Druskininkai negalės priimti tokių varžybų, tad ilgąjį Joninių savaitgalį Vingio parke vilniečiai galėjo iš arti pamatyti, kaip vyksta varžybos, kuriose lietuviai pastaraisiais metais džiugina solidžiomis pergalėmis. Metų sporto veteranas – Karolis Nutautas, vilnietis buvęs irklavimo treneris, vyresnių nei 75 metų amžiaus grupėje vienviečių valčių klasėje tapo pasaulio meistrų žaidynių, vykusių Naujojoje Zelandijoje, čempionu, o dvivietėje kartu su australu iškovojo bronzos medalius. Metų trenere išrinkta Tatjana Krasauskienė, Europos bei Lietuvos šuolių į aukštį čempionės ir rekordininkės Airinės Palšytės trenerė. Pirmoji ir vienintelė sportininkės trenerė, dirbanti ir Vilniaus miesto sporto centre, praeityje buvo lengvaatletė, šuolininkė į tolį, o dabar – trenerė. Prireikė kone 15 metų, kol galų gale buvo pasiektas išsvajotas aukso medalis Europos uždarų patalpų čempionate. Metų sportininkas su negalia – Lietuvos aklųjų riedulio rinktinė, parolimpinių žaidynių čempionė. Vilniaus „Šaltinio“ golbolo – aklųjų riedulio – komandos narys Justas Pažarauskas tapo Europos golbolo čempionu, rezultatyviausiu čempionato žaidėju pelniusiu net 32 įvarčius. Metų neolimpinių sporto šakų sportininkas – kiokušin karatė pasaulio čempionas Edgardas Sečinskis. Medaliais karatė meistrai jau įprato džiuginti, tačiau pasaulio čempionu 2017-aiais tapo vienintelis vilnietis – būtent E. Sečinskis. Be to, jis iškovojo bronzą Europos čempionate. Apdovanojimų metu susirinkusiems koncertavo grupė „Subtilu-Z“.