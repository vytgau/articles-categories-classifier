Du vyrai iš Šiaurės Korėjos gyvena sporto komplekse už 80 km nuo Seulo, kur treniruojasi jungtinė Šiaurės ir Pietų Korėjų moterų ledo ritulio komanda, vadovaujama trenerės Sarah Murray, teigė vienas Pietų Korėjos ledo ritulio pareigūnas, rašo „The Wall Street Journal“. Šie vyrai buvo pastebėti per treniruotes sekiojantys paskui Šiaurės Korėjos žaidėjas ir jų trenerį Pak Chol Ho, sakė minėtas pareigūnas ir dar vienas aukšto rango Pietų Korėjos sporto atstovas. Paslaptingi vyrai daug nekalba. Tačiau jie kartu valgo ir gyvena tame pačiame pastate, kur apsistojo Šiaurės Korėjos sportininkės ir jų treneris. „Nežinau, kas jie yra. Jie niekada nebūna ant ledo ir niekada nedalyvauja komandos sportiniuose susirinkimuose. Nemanau, kad jie yra ledo ritulio pareigūnai“, - sakė minėtas pareigūnas. Paskutinę minutę paaiškėjus, kad Žiemos olimpinėse žaidynėse dalyvaus ir Šiaurės Korėjos atstovai, drovaus dvejeto paslaptis kelia klausimų dėl didžiausio pasaulyje sporto renginio saugumo.  Vienas Pietų Korėjos Sporto ministerijos pareigūnas teigė, kad minimi du vyrai vadinami „pagalbiniais darbuotojais“ – ši kategorija yra labai plati ir gali apimti tiek sportininkų masažuotojus, tiek vaizdo įrašų analitikus. Tačiau jis sakė nežinąs jų pavardžių. Viena Seulo vyriausybės atstovė spaudai penktadienį nurodė, kad paslaptingi vyrai nėra įtraukti į 46 Šiaurės Korėjos sportininkų ir trenerių sąrašą, kurį 2018 metų Žiemos olimpinėms žaidynėms yra patvirtinęs Tarptautinis Olimpinis Komitetas (TOK). Žiemos Olimpiada prasidės vasario 9 dieną Pietų Korėjos slidinėjimo kurorte Pjongčange. Sekmadienio vakarą jungtinė Pietų ir Šiaurės Korėjos moterų ledo ritulio komanda turėjo sužaisti draugiškas rungtynes su Švedijos rinktine – tai turėjo būti pirmosios ir vienintelės abiejų Korėjų atstovių varžybos prieš atidarymo ceremoniją. Iš viso Pietų Korėjoje laukiama 48 Šiaurės Korėjos sportininkų ir trenerių: 46 iš jų yra patvirtinęs TOK. Šie du šiaurės korėjiečiai į Pietų Korėją atvyko sausio 25 dieną su pirmąja Šiaurės Korėjos delegacija, kurią sudarė 15 asmenų, tarp jų 12 ledo ritulio žaidėjų ir vyriausiasis treneris. Pastarųjų 13-os asmenų pavardės Pietų Korėjos pareigūnams yra žinomos. Kaip šie vyrai gavo Pietų Korėjos leidimą kartu su kitais Šiaurės Korėjos piliečiais kirsti demilitarizuotą zoną, neaišku. Suvienijimo ministerija nežino, kaip šiems asmenims tą dieną buvo leista patekti į Pietų Korėją, sakė vienas atstovas spaudai. Antrosios 32 šiaurės korėjiečių delegacijos, atvykusios vasario 1 dieną, tapatybės taip pat yra žinomos, sakė vyriausybės pareigūnas. Paskutinis Šiaurės Korėjos pilietis, kurio pavardė yra įtraukta į patvirtintą TOK sąrašą, į Pietų Korėją atvyks vasario 7 dieną, nurodė viena Suvienijimo ministerijos atstovė spaudai. Vienas „The Wall Street Journal“ reporteris Pietų Korėjos „Jincheon“ treniruočių komplekse taip pat matė minimus du Šiaurės Korėjos vyrus. Tai įvyko sausio 25-ąją – tą dieną, kai jie atvyko. Vienas iš šių vyrų nutraukė interviu su Šiaurės Korėjos ledo ritulio treneriu Pak Chol Ho, kai Pietų Korėjos žurnalistai apipylė jį klausimais. Nors šių vyrų tapatybės lieka paslaptis, vienas Pietų Korėjos parlamentaras, reguliariai gaunantis informaciją iš žvalgybos agentūros Seule, teigė gana gerai įsivaizduojantis, ką šie asmenys veikia Pietų Korėjoje. Per vieną interviu „The Wall Street Journal“ šis parlamentaras, nenorėjęs skelbti savo pavardės, sakė manantis, kad Šiaurės Korėja kartu su sportininkais atsiuntė ir saugumo agentus, kurie dengiasi pagalbiniais darbuotojais. „Tai standartinė procedūra Šiaurės Korėjai“, - teigė jis.