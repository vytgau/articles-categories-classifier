Pavyzdžiui, 2014 m. Brazilijoje vykusiame čempionate rinktinės žaidė su „Brazuca“ pavadintu kamuoliu, 2010-aisiais kamuolys vadinosi „Jabulani”, nes viena iš oficialių PAR kalbų šis žodis reiškia „švęsti“, 2006 m. Vokietijoje nacionalinės komandos varžėsi „+Teamgeist”, Prancūzijoje 1998 m. rinktinės žaidė su „Tricolore“ kamuoliu ir per pasaulio futbolo čempionatų istoriją dar rastume aibę pavyzdžių, kai oficialaus pirmenybių kamuolio pavadinimas siųsdavo žinutę ir apie tų metų čempionato organizatorius. Šįkart FIFA 2018 oficialaus kamuolio pavadinimas – „Telstar 18“ – „išvengė“ tiesioginių ir aiškių nuorodų apie artėjančio čempionato šeimininkę Rusiją, o buvo prisimintas beveik prieš pusę šimtmečio vykęs pasaulio futbolo čempionatas ir jo kamuolys. 1970-aisiais pirmenybės vyko Meksikoje ir tuomet kamuoliui buvo skirtas „Telstar“ vardas. Tai angliškos frazės „The star of television“ (televizijos žvaigždė) trumpinys, tokiu pačiu vardu vadinti ir tiesioginėms transliacijoms naudoti kosminiai palydovai. Tais metais „Adidas“ pristatė sukurtą kamuolį iš 32 rankomis siūtų dalių: 12-os juodų penkiakampių ir 20-ies baltų šešiakampių. Toks spalvų išdėstymas ilgam virto futbolo kamuolio šablonu ir šios spalvos buvo pasirinktos neatsitiktinai. 1970 metų čempionatą pirmą kartą tiesiogiai transliavo televizija, juodai-baltą kamuolį buvo lengviau matyti per televiziją, kuri tuo metu buvo nespalvota. Tokiu pat kamuoliu žaista ir 1974 m. Vakarų Vokietijoje vykusiame pasaulio čempionate. Tačiau naujasis „Telstar 18“ kamuolys tik pavadinimu primena 1970-uosius. Jis turi naują korpusą, kuris išlaiko geriausias Brazuca, oficialaus 2014 m. pasaulio futbolo čempionato kamuolio, savybes. Ypatingas dėmesys skirtas kamuolio tvarumui – „Telstar 18“ gamyboje buvo naudotos perdirbtos medžiagos. Siekiant, kad jis tenkintų geriausių pasaulio futbolininkų poreikius, kamuolį testavo nacionalinių Argentinos, Kolumbijos, Meksikos futbolo komandų ir „Manchester United“, „Juventus“, „Real Madrid“ ir „Ajax“ klubų žaidėjai. Nuo kitų pasaulio čempionato kamuolių jis išskirtinis ne tik savo dizainu, bet ir technologinėmis ypatybėmis – jame įmontuotas NFC lustas, sujungiantis kamuolį su išmaniuoju telefonu. Lustas leis vartotojams sąveikauti su kamuoliu, naudojantis savo išmaniuoju telefonu. Prisijungimo metu kiekvienam kamuoliui sugeneruojamas unikalus identifikatorius, suteikiantis naudotojui prieigą prie išskirtinio turinio ir informacijos. Prisijungus ne tik parodomi personalizuoti ir su vietos informacija susieti konkretūs kiekvieno kamuolio duomenys, bet ir suteikiama prieiga prie iššūkių, kurie kamuolio savininkui padės patobulinti įgūdžius. Gamintojai teigia, kad šios savybės leis kamuoliui tapti pačiu novatoriškiausiu per visą čempionatų istoriją. Lapkričio 10-ąją vykusiame „Telstar 18“ pristatyme kamuolį išbandė salės futbolo komandos „Vyčio“ ir „Stumbro“ legionieriai. Į kamuolio pristatymą atvyko buvęs Lietuvos nacionalinės rinktinės treneris Algimantas Liubinskas, ilgametis „Prelegentų“ komandos narys, žinomas kelionių žurnalistas Vytaras Radzevičius, komikas Mantas Katleris, renginį vedė futbolo protmūšių iniciatorius, organizatorius Paulius Ambrazevičius bei sporto komentatorius, žurnalistas Paulius Jakelis. Renginio svečiai bei žurnalistai turėjo progą pasitikrinti savo žinias trumpoje viktorinoje apie pasaulio futbolo čempionatus. Į visus dešimt klausimų be klaidų atsakė vienintelis kolega Vilmantas Remeika iš „Lietuvos žinių“. 2018 m. pasaulio futbolo čempionatas vyks Rusijoje birželio 14–liepos 15 d.