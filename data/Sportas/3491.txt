„Stengėmės primesti savo žaidimą, bet tą darant reikia „atsidaryti“ ir atverti savo silpnąsias vietas. Škotai tuo gerai pasinaudojo ir dėl to toks rezultatas. Jis neatspindi visų rungtynių, kaip ir treneris rūbinėje sakė, kad jis yra per žiaurus. Viskas galėjo kitaip pakrypti, jei būtume įmušę bent vieną įvartį, nes sprogų tikrai turėjome. Galbūt sėkmės pritrūko, bet toks jau tas futbolas“, – po mačo su škotais sakė M. Grigaravičius. Progų Lietuvos futbolo federacijos (LFF) stadione turėjo abi ekipos, tačiau jas daug sėkmingiau išnaudojo varžovai. Lietuviai galėjo pasižymėti po pavojingų Arvydo Novikovo ir Darvydo Šerno išpuolių. „Susikūrėme progų, ne vien tik gynėmės. Valdėme kamuolį, kūrėme kombinacijas, įžaidimus. Bandėme škotus išmušti iš vėžių, bet jie, lyginant su rungtynėmis prieš metus, buvo tam labai pasirengę. Varžovai nenustebino, daug juos analizavome. Apie meistriškumą jų žinojome, užtenka pažiūrėti į jų atstovaujamus klubus. Viską žinojome, bet toks yra futbolas, dar ir sėkmė čia jiems šiek tiek padėjo“, – varžovus įvertino M. Grigaravičius. „Jonavos“ futbolininkas savo šanso penktadienio vakarą pasirodyti nesulaukė, tačiau to tikisi kitame atrankos ture su slovėnais. „Buvau pradėjęs apšilinėti, tikėjausi, kad pavyks išeiti keliolikai minučių, bet treneris pasirinko kitą žaidėją. Bet čia niekada negali žinoti, rungtynės diktuoja savo planą. Gali planuoti, bet nepriplanuosi, nors visada tikiuosi išeiti ir žaisti. Norisi save parodyti iš gerosios pusės, nes tave stebi kiti klubai, skautai iš kitų šalių. Kalbant apie treniruočių stovyklą, joje nieko naujo man nebuvo, viską žinojau iš anksčiau. Truputį greičiau viskas vyksta nei įprastose man treniruotėse, bet ši stovykla – man ne pirma. Geras kolektyvas, treneriai ir treniruotės, gal tik nepratęs prie dirbtinės žolės“, – teigė žaidėjas. M. Grigaravičius su rinktinės nariais jau šeštadienio ankstų rytą išskrido į Slovėniją, su kuria lietuviai susikaus jau pirmadienį. „Nukabinti nosių nėra kada. Šeštadienį anksti ryte jau išskrendame, reikia kuo greičiau atsistatyti. Nėra lengva pamiršti tokias rungtynes, bet tokia yra futbolo dalis. Kažkas laimi, kažkas pralaimi. Turime atsigauti ir ruoštis kitoms rungtynėms. Negalime sugriūti, turime išsilaikyti kaip komanda“, – prieš skrydį kalbėjo nacionalinės ekipos narys. Po rungtynių Lietuva (5 taškai) užimą penktą F grupės vietą. Škotai turi surinkę 11 taškų ir nepraranda vilčių patekti į 2018 m. pasaulio čempionato pagrindinį turnyrą.