Svarbiame dvejetų mače Ričardas Berankis ir Laurynas Grigelis po dramatiškos kovos 2:6, 6:4, 7:6 (7:4) įveikė 19-mečio Kennetho Raismos ir 20-mečio Mattiaso Siimaro porą, nors lemiamame sete atsilikinėjo 0:3, 1:4 ir 2:5. Be to, estams paduodant prie 5:3 rezultatas buvo 30:15 ir svečius nuo pergalės teskyrė du taškai, bet tada jie ėmė klysti, o labiau patyrę lietuviai laimėjo tris taškus iš eilės ir išsigelbėjo. Tokiu būdu Lietuvos rinktinė užsitikrino galutinę pergalę, nes yra priekyje jau 3:0. Antrame 2018 metų Daviso taurės antros grupės Europos-Afrikos zonos rate Lietuvos rinktinės balandžio 7-8 dienomis lauks jėgų išbandymas su Suomijos atstovais, kurie 3:2 palaužė Tunisą.   Po pirmos dienos rezultatu 2:0 pirmavo lietuviai. Pergales šeštadienį iškovojo tiek 26-erių metų Laurynas Grigelis (ATP 279), 7:5, 6:2 pranokęs pirmąją estų raketę 29-erių metų Jurgeną Zoppą (ATP 171), tiek 27-erių metų Ričardas Berankis (ATP 116), po įnirtingos kovos 7:5, 7:6 (7:3) įveikęs 19-metį varžovų talentą Kennethą Raismą (ATP-896). Tai – jau septintoji lietuvių ir estų tarpusavio dvikova, bet visi iki šiol vykę susitikimai baigėsi Estijos pergalėmis. Tiesa, didžiąją dalį šių pergalių estai iškovojo prieš keliolika metų, kuomet komandų sudėtyse dar nebuvo dabartinių lyderių. „Pagaliau pirma pergalė prieš estus. Ne 7:0, o 6:1. Progresuojame. Puikios žinios“, – džiaugėsi R. Berankis. „Estai pradėjo stabiliau už mus, bet vėliau pagerėjo mūsų priėmimai. Trečiame sete nepraradome tikėjimo, kad galime išsikrapštyti ir laimėti. Kai varžovai padarė porą dvigubų klaidų, toks palengvėjimas atėjo, kad net sunku apsakyti. Estų lygis geras, bet nėra tvirtas. Manau, jiems ir ši danga buvo labai dėkinga. Dabar visame pasauyje jos gerokai lėtesnės nei čia“, – pastebėjo Ričardas. Po sekmadienio pergalės buvo patenkintas ir Laurynas Grigelis. „Smagu, kad laimėjome. Sunkus mačas. Mes pradėjome lėtokai ir ne taip agresyviai, kaip turėtume. Bet publika mus pastūmėjo“, – tikino jis. 2018 metų sezono Daviso taurės dvikovos pirmą kartą rengiamos pagal naują formatą. Varžybos tęsiasi nebe tris, o tik dvi dienas – šeštadienį ir sekmadienį. Be to, žaidžiama iki dviejų laimėtų setų. Pirmą dvikovos dieną vyksta du vienetų susitikimai, o antrąją – dvejetų susitikimas ir du vienetų mačai (penktasis mačas nežaidžiamas, jei nebeturi įtakos galutiniam rezultatui). Lietuvos rinktinę sudaro: 27-erių metų Ričardas Berankis (ATP 116), 26-erių metų Laurynas Grigelis (ATP 279), 23-ejų metų Lukas Mugevičius (ATP 1326) ir 14-mečiai Ainius Sabaliauskas (be reitingo) bei 14-metis Pijus Vaitiekūnas (be reitingo). Kapitonas – Rimvydas Mugevičius. Estijos komanda: 29-erių metų Jurgenas Zoppas (ATP 171), 30-metis Vladimiras Ivanovas (ATP 644), 19-metis Kennethas Raisma (ATP-896) ir 20-metis Mattias Siimaras (ATP 1243). Kapitonas – Ekke Tiddemannas.