Čempiono titulą jau užsitikrinęs „Mercedes“ pilotas Lewisas Hamiltonas Abu Dabyje neketina atsipalaiduoti. „Paskutiniame etape sieksiu pasirodyti maksimaliai gerai ir bandysiu iškovoti pergalę. Jaudindamasis laukiu šių lenktynių“, – sakė britas, kuris pasaulio čempionu tapo jau ketvirtą kartą. „Lewisas nusipelnė titulo šį sezoną nepaisant to, kad jis sėdėjo prie greičiausio bolido vairo. Jis skynė pergales ir tada, kai 2009 ir 2011 metais vairavo „McLaren“ mašiną, kuri tuomet toli gražu nebuvo pati geriausia“, – teigė pastarosios ekips narys, dukart pasaulio čempionas ispanas Fernando Alonso. Šį sezoną antrąją vietą beveik užsitikrino „Ferrari“ narys Sebastianas Vettelis, kuris irgi yra keturiskart planetos čempionas. Vokietis prieš etapą Abu Dabyje 22 taškais lenkia „Mercedes“ atstovą suomį Valtterį Bottą. Šiemet L. Hamiltonas laimėjo devynis etapus, o S. Vettelis – penkis. Komandų įkaitoje pirmąją vietą sau garantavo „Mercedes“, antrąją – „Ferrari“, trečiąją – „Red Bull“. Pernai Abu Dabyje, kur lenktynės vyksta nuo 2009-ųjų, triumfavo L. Hamiltonas. Tuomet S. Vettelis liko trečias. Šie abu lenktynininkai Jungtiniuose Arabų Emyratuose yra nugalėję po tris kartus. Po sykį laimėjo suomis Kimi Raikkonenas ir vokietis Nico Rosbergas, kuris jau baigė karjerą „Formulės-1“ varžybose. Pilotams savaitgalį reikės įveikti 55 ratus. Vieno rato ilgis – 5,554 kilometro. Iš viso lenktynininkai nuvažiuos 305,470 km. Penktadienį, šeštadienį ir sekmadienį oras bus idealus. Lietaus tikimybė lygi nuliui. Dieną bus apie 27 laipsnius šilumos. Lenktynės vyks vakare, todėl bus kiek vėsiau. Transliacijų tvarkaraštis: lapkričio 24 d. 10.55 val. pirmoji treniruotė (viaplay.lt ir „Viasat Sport Baltic“; tiesiogiai); 14.55 val. antroji treniruotė (viaplay.lt; tiesiogiai); 2.00 val. antroji treniruotė („Viasat Sport Baltic“; vaizdo įrašas); lapkričio 25 d. 11.55 val. trečioji treniruotė (viaplay.lt ir „Viasat Sport Baltic“; tiesiogiai); 14.55 val. kvalifikacija (viaplay.lt ir „Viasat Sport Baltic“; tiesiogiai); lapkričio 26 d. 14.50 val. lenktynės (viaplay.lt ir „Viasat Sport Baltic“; tiesiogiai).