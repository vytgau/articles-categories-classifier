B. Milleris laimėjo daugiau olimpinių medalių nei bet kuris kitas JAV slidininkas – vieną aukso, tris sidabro ir du bronzos. 2014 metais Sočyje jis iškovojo bronzą ir mėgavosi vyriausio kada nors medalį olimpiadoje laimėjusio slidininko statusu. Tik vienas slidininkas pasaulio taurės varžybose dalyvavo daugiau kartų už B. Millerį (438) – Beni Raichas – 441. 33-is pergales pasaulio taurės etapuose per karjerą iškovojęs amerikietis rikiuojasi aštuntoje geriausių visų laikų planetos slidininkų sąraše. Penkiose olimpiadose dalyvavęs B. Milleris yra vienas iš penkių sportininkų, iškovojusių pergales visose penkiose kalnų slidinėjimo rungtyse – nusileidimo kalnu (8), didžiojo slalomo (9), super didžiojo slalomo (4), slalomo (5) ir kompleksinio slydžio (6). 2005 ir 2008 metais jis užsitikrino absoliutaus pasaulio taurės nugalėtojo vardą. B. Milleris taip pat laimėjo keturis pasaulio čempiono titulus. 