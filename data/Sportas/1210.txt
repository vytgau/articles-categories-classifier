Geriausias Lietuvos slidininkas M. Vaičiulis „Alpensia“ slidinėjimo trasoje Pjongčange pakilo net 10 pozicijų aukščiau, nei 2010 metais Vankuveryje. Tačiau ir šįsyk 1,4 km sprinto klasikiniu stiliumi atrankoje užimta 44-oji vieta neleido jam patekti tarp 30-ties greičiausiųjų, iškovojusių kelialapį į ketvirtfinalį. Lietuvis įveikė distanciją per 3 min. 21,1 sek. ir nuo 30-ąją vietą užėmusio sportininko atsiliko 3,41 sek. Prieš dvi dienas 30 km skiatlone 63-iąją vietą užėmęs M. Strolia šįsyk liko 64-tas tarp 80 dalyvių – 3 min. 31,11 sek. Jį nuo ketvirtfinalio skyrė 13,52 sek. Prieš aštuonerius metus Vankuveryje M. Vaičiulis ir M. Strolia aukščiausiai pakilo komandų sprinte, kur užėmė 18-ąją vietą tarp 22 duetų. „Tikimės, kad komandų sprinte pasirodysime geriau ir pagerinsime Vankuverio rezultatą“, – ambicijų neslėpė M. Strolia, Pjongčange dar startuosiantis ir 15 km varžybose laisvuoju stiliumi ir 50 km lenktynėse klasikiniu stiliumi. M. Vaičiulis irgi kovos 15 km distancijoje. Antradienį Pjongčange vyko ir moterų sprinto lenktynės. Tačiau vienintelė olimpinėse žaidynėse dalyvaujanti Lietuvos slidininkė Marija Kaznačenko tik varžybų išvakarėse sužinojo, jog dėl privalo rinktis vieną iš dviejų planuotų distancijų, nes neturi pakankamai reitingo taškų. Tad ji nutarė lenktyniauti 10 km laisvuoju stiliumi rungtyje. – Modestai, kaip vertini savo pasirodymą?, – po sprinto atrankos paklausėme M.Vaičiulio. – Vidutiniškai. Nepadariau to, ko norėjau. Nepatekau į 30-tuką. Nei labai gerai, nei labai blogai. – Turėjai ambicijų patekti į ketvirtfinalį? – Kažko juk reikia tikėtis, o ne galvoti apie blogiausia. – Kaip paskirstei jėgas trasoje, ar viskas sekėsi taip, kaip planavai? – Planavau į pirmą kalną šliuožti ramiau, taip ir dariau, bet stengiausi laikyti greitį, kadangi antras kalnas žiauriai sunkus. Po to finiše gali neužtekti jėgų, nes čia posūkiai tokie, kad negali atsipalaiduoti. Finišas buvo lengvesnis nei tikėjausi – galvojau, kad bus daug sunkiau. – Komandų sprintas vyks šioje pačioje trasoje? – Taip. Kiekvienas ją turėsime įveikti po tris kartus, tik kitu stiliumi. – Ar trasa sudėtinga? – Viena sunkiausių, kiek teko važiuoti. O laisvuoju stiliumi bus dar sunkiau. Klasikiniu šiek tiek lengviau. – Ar oro sąlygos turėjo įtakos varžyboms? – Oro sąlygos treniruočių metu buvo geresnės, o likus kelioms dienoms iki varžybų jos suprastėjo. Per treniruotes galima buvo pasiekti geresnį rezultatą, nei šiandien per varžybas. Slydimas pablogėjo, vėjas sustiprėjo, pripustė šviežio sniego. – Didžiausias ambicijas, kaip ir planavote, puoselėjate komandų sprinte? – Tikimės patekti į dvidešimtuką.  – Mantai, kaip vertini 64-ąją vietą?, – paklausėme M. Strolios. – Esu ja labai nepatenkintas. Tikėjausi pakilti daug aukščiau, gal net į trisdešimtuką. Žinoma, tai būtų aukščiau savęs, bet bent jau tarp 40 ir 50 vietos privalėjau būti. O dabar – nieko gero. Nors važiavosi gerai, apšilimas pavyko puikiai, slidėmis buvau labai patenkintas, jos slydo gerai ir į kalną, trasoje irgi viską dariau, kaip suplanavęs. Po 30 km lenktynių ir širdis spėjo atsigauti, bet galingumas dar negrįžo. Galios trūko. Tad savo pasirodymu pagal galimybes esu patenkintas, bet vieta ir rezultatu – ne. – Ar prieš komandų sprintą iš šios dienos varžybų bus galima ko nors pasimokyti? – Nelabai, nes viskas kaip ir aišku. Bet bus trys dienos raumenims atsigauti. O dabar buvo tik viena para. Klausinėjau visų, kaip galima atsigauti, bet niekas neturėjo patarimų, sakė, rinkis vieną arba kitą rungtį. Mūsų strategija buvo atstovauti Lietuvai visose rungtyse. Mūsų geriausias sprinteris šiuo metu yra Modestas Vaičiulis, todėl planavome, kad jis geriausiai sprinte pasirodys. O mano užduotis – dalyvauti visose rungtyse. Ir kiekvienose stengiuosi pasirodyti kuo geriau. – Šiandien sninga, kiek pusto. Ar tai netrukdė? – Oro sąlygos šią savaitę buvo vienos blogiausių. Orai lyg ir atšilo, šiek tiek sninga, į vėžes pripusto sniego, kuris pristabdo. Be to, vėžes dabar pjauna varžybų dieną, tad jos nespėja įšalti ir neužsideda ledo sluoksnis. Vakar bandėme važiuoti tarp vėžių, nes taip buvo greičiau, bet šiandien teisėjai nusprendė to neleisti. Tik finišo tiesiojoje buvo galima taip važiuoti. Ir man, ir Modestui dėl to buvo kiek sunkiau, nes reikėjo daugiau ištvermės, o mes daugiau jėgos slidininkai. – Tai gal bus geriau šliuožti laisvuoju stiliumi? – Laisvuoju stiliumi gerai tai, kad važiuoji ant sniego, kuris labiau apledėjęs. Kitoks ir greitis. Bet čia kitas stilius, kiti niuansai. Modestas šiandien pagerino savo Vankuverio pasiekimą. Jis padarė tai, ką gali padaryti. O aš to nepadariau. #Lietuva ❤ #Islandija Islandija buvo pirmoji valstybė, pripažinus Lietuvos nepriklausomybę. Tai įvyko 1991 metų vasario 11 dieną. #respectforever Ši valstybė viena iš pirmųjų sveikina Lietuvą ir su100-uoju gimtadieniu. #Lietuvai100 Pjongčango olimpinėse žaidynėse tai padarė Islandijos olimpinio komiteto prezidentas Lárus Blöndal ir generalinė sekretorė Líney Rut Halldórsdóttir. #happybirthday Linkėjimus Lietuvai Islandijos atstovai perdavė per #LTOK prezidentę Dainą Gudzinevičiūtę ir generalinį skretorių Valentiną Paketūrą. #LTeam #VisosLietuvosKomanda #Lithuania #Iceland #gimtadienis A post shared by LTeam (@lteam_official) on Feb 13, 2018 at 4:35am PST