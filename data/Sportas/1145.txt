31-erių metų Dario Colognai prireikė 33 min. 43,9 sek., kad slidinėjimo trasoje penktadienį užsitikrintų 15 km lenktynių laisvuoju stiliumi olimpinį aukso medalį. Tai jau ketvirtas šveicaro olimpiados aukso apdovanojimas nuo 2010 metų. Pitai Taufatofuai reikėjo šiek tiek daugiau laiko nuotoliui įveikti. Vos per metus slidinėti išmokęs vienintelis Pjongčango olimpiadoje Tongos atstovas, nuo lyderio atsiliko 22 min. 57,2 sek., tačiau finišą pasiekė. Ne gana to – net ne paskutinis. O toks ir buvo išskirtinio atleto tikslas. „Čia yra mano draugai iš Kolumbijos, Meksikos ir Čilės. Bus labai sunki kova dėl paskutinėse vietos“, – prieš varžybas tikino P. Taufatofua. 56 min. 41,1 sek. trasoje užtrukęs sportininkas iš egzotinės šalies užėmė 114-ą vietą, už savo nugaros palikdamas 42-ejų metų kolumbietį Sebastianą Uprimny (58:08,1) ir 43-ejų metų meksikietį Germaną Madrazo (58,08,1). Kirtus finišo liniją krūvon subėgę egzotinių šalių olimpiečiai surengė pasilinksminimą – griebę paskutinį likusį meksikietį pakilnojo jį į orą.  Tarp Samoa ir Fidžio Ramiajame vandenyne esančioje Tongos karalystėje (107 tūkst. gyventojų) gimęs sportininkas visą gyvenimą matė turkio spalvos jūrą, tačiau sniegas jam buvo tokia pat egzotika kaip ir kelionė į mėnulį. 2016 metais Rio de Žaneiro olimpiadoje tekvondo varžybose dalyvavęs P. Taufatofua nusprendė išmėginti jėgas žiemos olimpinėse žaidynėse, pradėjo treniruotis ir 2017 metais dalyvavo pasaulio slidinėjimo čempionate Suomijoje. Publikos simpatijas jis užkariavo ne tik per Rio de Žaneiro, bet ir per Pjongčango olimpinių žaidynių atidarymo ceremoniją, kai nepaisydamas žvarbaus vakaro ir sparčiai krentančios neigiamos temperatūros vėliavą išnešė pusnuogis, kūną ištrynęs kokoso aliejumi. Po pasirodymo Pjongčango olimpiadoje Tongos atstovas netveria savo kailyje ir dėlioja planus 2020 metų Tokijo olimpiadoje. „Norėčiau kažkokios rungties su vandeniu, galbūt šuoliai į vandenį? Tuomet galėčiau intensyviau treniruotis savo namuose. Norėčiau žmonėms parodyti – jei kažko labai nori, viską gali, net olimpiadose sudalyvauti trijose visiškai skirtingose rungtyse. Jei aš tai padarysiu, gali ir kiekvienas“, – įsitikinęs P. Taufatofua.