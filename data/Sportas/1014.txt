„Išgirdus lietuviškus balsus atsirado labai daug energijos, nes skrydis buvo ilgas ir išvargino. Tačiau tik praėjus vartus užplūdo tokia gera energija ir geras jausmas. Džiaugiuosi, kad esame įdomūs ir svarbūs žmonėms. Jie mus palaiko ir atvyksta pažiūrėti mus gyvai“, – vos pasirodęs Vilniaus oro uosto laukiamojoje salėje kalbėjo T. Kaukėnas, persekiojimo lenktynėse užėmęs 13-ąją, o sprinte –17-ą vietą. Paklaustas, ar būtų sutikęs ir pasilikęs tas vietas, kurias užėmė Pjongčango olimpiadoje jai dar neprasidėjus, T. Kaukėnas šyptelėjęs atsakė teigiamai. „Žinoma būčiau sutikęs. Šios vietos geresnės nei prieš tai. Man labai svarbu jausti tobulėjimą ir progresą. Olimpiadoje tai pajaučiau“, – sakė jis. Geriausias Lietuvos biatlonininkas prisipažino, kad dar labiau jį džiugina reikiamu laiku ir vietoje pasiekta geriausia sportinė formą. T. Kaukėnas svarstė, kad dabar gal finansavimo biatlonas gaus kažkiek daugiau, bet dar svarbiau yra didesnis susidomėjimas biatlonu. „Esame vis dėlto šiaurės šalis. Norisi, kad ir tradicijos taptų bent kažkiek panašios į skandinavų. Norėčiau tokią misiją ir atlikti – noriu parodyti Lietuvai, kad ir žiemos sportas gali būti įdomus ir ten mes taip pat galime būti stiprūs“, – teigė jis. Biatlonininkas patvirtino, kad karjeros nebaigs – tikrai dar sportuos ir garsins Lietuvą. „Poilsio turėsiu 10 dienų Lietuvoje – svarbiausi startai jau už nugaros. Dabar išnaudosiu tą formą, kurią buvau įgijęs ir mėginsiu startuoti ir pasaulio taurės etape“, – sakė T. Kaukėnas.  Iš keturių Lietuvos biatlonininkų geriausius rezultatus šiose žaidynėse pasiekė 27-erių metų T. Kaukėnas. Jis persekiojimo lenktynėse užėmė 13-ąją vietą, sprinte buvo 17-as, o bendro starto lenktynėse - 30-as. 32-ejų metų Natalija Kočergina 15 km asmeninėse lenktynėse buvo 30-a, o penktosiose olimpinėse žaidynėse dalyvavusi 33-ejų metų Diana Rasimovičiūtė geriausiai pasirodė sprinto rungtyje, kurioje užėmė 65-ąją poziciją. 25-erių metų Vytauto Strolios geriausias pasiekimas - 43-ia pozicija persekiojimo lenktynėse. Pirmą kartą istorijoje olimpinių žaidynių estafetėje dalyvavę Lietuvos biatlonininkai jos nebaigė. N. Kočergina ir D. Rasimovičiūtė panaudojo septynis papildomus šovinius ir turėjo įveikti vieną baudos ratą. T. Kaukėnas ir V. Strolia startuoti nespėjo, nes lietuviai jau buvo aplenkti ratu. Lietuviai aplenkė tik labai nesėkmingai startavusią ir penkis pirmuosius kartus prašovusią Slovakijos komandą.