Konferencijoje madų nesivaikys Abejas festivalio dienas „Litexpo“ konferencijų centro 5.3 salėje vyks „Active Training“ sporto ir sveikatingumo konferencija. Jos ambasadoriai Aurimas Mačiukas ir Simona Pajaunienė tikina, kad šiemet visi 11 pranešimų ir diskusijų turės tvirtą vientisą liniją. „Šiemet mūsų moto yra „Judėkime intelektualiai“. Viskas turi būti su tikslu, su saiku ir neinant iš proto. Motyvavimo šių dienų sporte yra daugiau negu reikia, o tuos, kurie ateina sportuoti, kaip tik reikia raminti. Visi gyvenime turime aukštą tempą, o jei jis įsimeta ir į sportą, nesunkiai galime pažeisti kūno fiziologiją“, - pasakoja „ActiveTraining“ mokyklos programų vadovas, Europos trenerių-profesionalų registro 4 lygio asmeninis treneris Aurimas Mačiukas. Konferencijoje jis skaitys pranešimą apie tai, kodėl reikia treniruoti ne raumenis, o judesius. Jo kolegė Simona Pajaunienė kalbės apie tai, ar gali sveika gyvensena ir kūno tobulinimas tapti sveikatos sutrikimu. Asmeninis treneris Marius Bulbovas dalinsis patarimais sėdimą darbą dirbantiems žmonėms, jo kolega Andrius Kalvaitis patars, kaip tinkamai išsirinkti asmeninį trenerį. LSU doktorantas Artūras Sujeta skirs dėmesį sveikai mitybai, o profesorius, mokslų daktaras Albertas Skurvydas kalbės apie tai, kaip fizinis aktyvumas gali padėti išvengti 56 lėtinių ligų. Gydytojas Kęstutis Linkus pasakos, kaip išvengti traumų sportuojant, o mokslų daktaras Jonas Girskis kvies grąžinti kūnui skolą tikslingais judesiais. Konferencijoje dalyvaus ir ultra ilgų distancijų bėgikas Vaidotas Baužys, kuris kalbės apie tai, kaip išmokti džiaugtis ir mėgautis bėgimu ir tapti ne dėl medalių besivaikančių bėgiku, bet atradėju ir tyrėju. Konferencijoje vyks ir dvi panelinės diskusijos. Jų temos - ,,Protingas tinkamų sveikatingumo programų asmeninis pasirinkimas visai šeimai" ir „Asmeninio trenerio kompetencijos, rolė, atsakomybės“. „Bus tikrai įdomu tiek jau sportuojantiems, tiek dar besiruošiantiems, tiek šeimoms su vaikais. Kalbėsime ir apie tai, kaip nesivaikyti madų. Juk dažnai tėvai po skambių pergalių vaikus puola leisti tai į plaukimą, tai į krepšinį visai negalvodami apie tai, kad tam vaikui tokia sporto šaka visiškai netinka. Aiškinsimės, kodėl gražus ir raumeningas kūnas ne visada yra stiprus ir sveikas“, - dar kelias temas įvardijo konferencijos ambasadorius A. Mačiukas. Išsamias konferencijos paskaitų bei diskusijų temas ir tvarkaraštį galite rasti Facebook įvykyje „Sporto ir sveikatingumo konferencija „Active Training“, arba spustelėję čia. Geriausi pasiūlymai tik festivalio metu Vilniaus sporto festivalio metu veiks sporto prekių ir paslaugų paroda, kurios metu bus suteikiamos didžiulės nuolaidos. Maža to, parodos zonoje vyks sporto klubų pasirodymai, sporto madų šou, o patikusias pristatytas prekes galėsite įsigyti vos ne tiesiai nuo podiumo. Savo kūrinius pristatys ne tik žinomi sportinės aprangos gamintojai bei pardavėjai, bet ir žinomi dizaineriai. Vienas jų – Aleksandras Pogrebnojus. Parodoje dalyvaus ir dar daugiau žinomų žmonių. Tiesa, sporto ir madų šou programoje bus pristatoma ne tik sporto apranga. Pavyzdžiui, kompanija „Neshkis“ pristatys savo gamybos originalius sportinius krepšius, o riedlenčių gamintojas „Pašinas“ demonstruos specialaus dizaino Lietuvoje sukurtas riedlentes. Parodoje matysime ir daug sportinės aprangos atstovų – jie pristatys savo naujausias kolekcijas ir Lietuvoje gaminamą originalią produkciją. Be to, parodoje dalyvaus ir sveikos gyvensenos gamintojai ir pardavėjai. Jie siūlys paragauti bei įsigyti įvairių kultūrų maisto produktų, patiekalų, o jiems siūlys neeilines nuolaidas. Festivalio foje įsikurs dalis laisvalaikio terasos, esančios „Ogmios mieste“: sporto, šokių, įvairių užsiėmimų vaikams būreliai bei kūrybinės dirbtuvės, sveiką gyvenseną puoselėjančios grožio, masažų ir treniruočių studijos. Parodos metu bus galima kai kuriuos užsiėmimus išbandyti ir vietoje. Tiek madų šou pristatytai produkcijai, tiek ir parodos dalyvių prekėms bus taikomos įvairių dydžių nuolaidos, kurios sieks net 30-50%. Sporto prekių ir paslaugų parodoje dalyvaus ir žinomi žmonės, kurie ne tik papasakos apie siūlomą produkciją, bet ir mielai nusifotografuos bei dalins autografus. „Tikslus laikas/Chronos“ stende darbuosis stipriausiu pasaulio žmogumi tituluojamas Žydrūnas Savickas, o vandens jonizatorius „Burbuliukas ir Co“ pristatys lengvaatletė ir žurnalistė Vlada Musvydaitė. „Vilniaus sporto festivalis 2017“ vyks spalio 14-15 dienomis „Litexpo“ parodų centre Vilniuje. Bilietus į renginį platina bilietai.lt