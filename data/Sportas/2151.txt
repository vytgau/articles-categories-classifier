Bulgarijos sostinėje Sofijoje finišavusiose pirmenybėse varžėsi 225 atletai iš 34 šalių. A. Klemas varžybas pradėjo pergale prieš Andoros atstovą. Antra kova buvo labai permaininga: Lietuvos rinktinės lyderio spaudžiamas varžovas iš Serbijos Ivanas Karajavičius surinko 8 baudos taškus ir buvo diskvalifikuotas. Ketvirtfinalio kova dėl medalio su Turkijos atletu Hasanu Canu Lazoglu vyko labai įtemptai. Ilgą laiką turkas pirmavo, bet likus mažiau nei 10 sekundžių A. Klemas ne tik išlygino rezultatą, bet ir įgijo 3 taškų persvarą. Pusfinalyje trenerio Romualdo Montvido auklėtinis nusileido Portugalijos atstovui Julio Ferreirai. „Tai pirmas mūsų medalis suaugusiųjų Europos pirmenybėse, kuriuo mes labai džiaugiamės. Nors mūsų komandos nariai yra dar jauni, bet jau dabar demonstruoja puikią kovinę dvasią ir techninius tekvondo sugebėjimus“, – pažymėjo Lietuvos tekvondo federacijos generalinis sekretorius Žymantas Bražiūnas. A. Klemas yra Lietuvos olimpinės rinktinės kandidatų sąraše ir 2020 metais Tokijuje gali tapti pirmuoju Lietuvos tekvondo kovotoju olimpiadoje. Dvejais metais vyresnis jo brolis Andrius (-58 kg) Sofijoje laimėjo prieš Danijos atletą, tačiau po to neatsilaikė prieš Izraelio kovotoją. Klaudija Tvaronavičiūtė (-57 kg) startavo pergalėmis prie Kipro ir Vokietijos sportininkes, bet ketvirtfinalyje nusileido Rusijos atstovei ir užėmė penktą vietą. Edgaras Abromavičius (-68 kg) pralamėjo sportininkui iš Vokietijos Malikui Gulecui.