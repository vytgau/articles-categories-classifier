Lapkričio 18 dieną Vilniaus „Siemens“ arenoje į ringą žengs patys pajėgiausi šalies kovotojai. Dėl KOK čempiono titulo 71 kilogramo svorio kategorijoje stipriausiųjų „ketverte“ varžysis netgi du lietuviai: „Sparta Fight Gym“ auklėtinis Henrikas Vikšraitis ir „Titano“ jaunasis talentas Mindaugas Narauskas. Pirmajame pusfinalyje M. Narauskas pirštines surems su olandu Jordy Laretu, o H. Vikšraitis apšils su Shonzinyo Abena. Į areną susirinkę žiūrovai, žinoma, tikisi pamatyti lietuvišką finalą. „Mindaugą pažįstu ir linkiu jam pergalės pusfinalyje, – kalbėjo H. Vikšraitis prieš turnyrą. – Manau, publika norėtų išvysti mus finale, galiu palinkėti jam būti kuo geriausios formos ir lai lietuvis triumfuoja ketvertuko finale. Sunku būtų spėlioti, kaip atrodytų mūsų kova, tačiau žinau vieną – Mindaugui būtų sunku“. Nežarsto pažadų Nepamirštamą kovą žada ir po pertraukos į pagrindinį šalies ringą sugrįžtantis sporto klubo „Vendetta“ auklėtinis Martynas Jasiūnas. Jam teks suremti pirštines su lenku D. Makowski. Vasarą M. Jasiūnas buvo išvykęs į Muay Thai stovyklą Tailande. „Ruošiausi Europos Muay Thai čempionatui, – priminė kovotojas. – Dabar vyksta pasirengimas KOK turnyrui. Treniruojuosi du kartus per dieną, tad manau, kad būsiu geros sportinės formos. Nemažai dėmesio skyriau jėgos ištvermei ir treniruotėms su labai įvairiais varžovais. Kiek tai paveikė mano kovos braižą pamatysite jau visai netrukus“. Atsakingai kovai ruošiasi ir „Sparta Fight Gym“ sunkiasvoris Julius Mocka. „Ko galima ringe tikėtis iš manęs? Smagaus reginio, – nusijuokė J. Mocka. – Nenoriu įsprausti savęs į rėmus. Nenoriu žarstyti pažadų. Tik sužinojus varžovą, žinoma, sukilo jauduliukas. Žinau, kad tai bus didelis iššūkis. Nesu supermenas, mane taip pat valdo emocijos, tačiau žinau, kad dabar yra pats atsakingiausias momentas, kurio metu reikia užvesti savo varikliuką ir tinkamai pasiruošti artėjančiai kovai“. Spartietis ringe kovos su įspūdingų fizinių duomenų – 192 cm ūgio ir 108 kg svorio – šveicarų kovotoju Patricku Schmidu. Eis iki galo Vienam didžiausių savo karjeros iššūkių ruošiasi ir Tomas Pakutinskas. Sporto klubo „Rings“ auklėtinis T. Pakutinskas teigia, kad skambūs titulai ir varžovo šlovė jo nė kiek negąsdina. „Pasiruošimas šiai kovai vyksta intensyviai, šiuo metu vyksta po dvi treniruotes per dieną, – pasakojo T. Pakutinskas. – Aš būsiu pasiruošęs. Nemėgstu daugžodžiauti, todėl tiesiog palinkėsiu varžovui geros kovos“. Vienas geriausių Lietuvos kovotojų Sergejus Maslobojevas yra įsitikinęs, kad į „Siemens“ areną susirinkę žiūrovai neturės laiko žiovauti. „Žinau, kad neleisime žiūrovams žiovauti ir tikiu, kad abudu su varžovu eisime iki galo, todėl šioje kovoje galima tikėtis bet ko, – kalbėjo „Sparta Fight Gym“ kovotojas. – Geriau griūsiu negyvas nei pasiduosiu. Jo tikrai čia nelaukia lengvas pasivaikščiojimas“. Ringe vilnietis stos į kovą su bebaimiu graiku Vardaku Petros. „Bushido Hero‘s“ turnyro ringe žiūrovai taip pat galės mėgautis „atominio“ Igno Baryso, techniškojo Igorio Osinino, niekada nepasiduodančio Martyno Daniaus bei užsispyrėlio Manto Stankio kovomis. 