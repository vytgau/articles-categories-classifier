Vienas iš posėdžio klausimų buvo 2018 m. biudžeto tvirtinamas. VK nariams buvo pristatytos šių metų biudžeto rengimo prielaidos ir akcentai, įplaukų ir išlaidų struktūra bei pateikti siūlomi 2018 m. biudžeto rodikliai. Po diskusijų ir aktualių VK nariams iškilusių klausimų aptarimo, buvo nubalsuota tvirtinti pateiktą biudžetą. Šiais metais federacijos biudžetą, įskaitant UEFA, FIFA, KKSD ir LTOK skiriamas lėšas, sudarys 9 mln. eurų. Didžioji dalis biudžeto yra skirta nacionalinių rinktinių veiklai. Pagrindinė vyrų komanda šiais metais sužais beveik dvigubai daugiau rungtynių nei pernai, o U-21 jaunimo rinktinė taip pat turės daugiau pasiruošimo stovyklų. Reikšminga biudžeto dalis skirta ir pirmą kartą Lietuvai paskirto Europos WU17 merginų čempionato organizavimui, taip pat – vaikų ir jaunimo ugdymui. „Galime tik pasidžiaugti šiais ypatingais metais – nacionalinės rinktinės turės daugiau stovyklų ir išaugusį rungtynių skaičių bei taip galės tobulinti kokybinį lygį, o taip pat vertiname privilegiją organizuoti Europos merginų čempionatą Lietuvoje. Galų gale, vienas pagrindinių tikslų yra pakelti jaunimo ugdymo lygį. Todėl, atsižvelgiant į viską, biudžetas buvo sudėliotas teikiant prioritetą šiems aspektams“, – teigė LFF prezidentas ir VK pirmininkas Tomas Danilevičius. Posėdyje buvo sprendžiamos ir trijų komandų – FC „Kupiškis“, Nacionalinės futbolo akademijos (NFA) ir Klaipėdos „Koralo“ – prašymai išimties tvarka dalyvauti LFF Pirmos lygos pirmenybėse. Nors VK narių nuomonė kai kuriais klausimais išsiskyrė, VK sutiko, kad plėsti regionuose žaidžiančių komandų geografiją ir integruoti jaunimą yra sveikintinas ir reikalingas žingsnis, tad sprendimas žaisti varžybose suteiktas visoms trims ekipoms. Tai reiškia, jog šių metų Pirmos lygos čempionate dalyvaus 15 klubų ir komandų.