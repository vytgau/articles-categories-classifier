Pirmąkart į Lietuvos triatlono varžybų žemėlapį įtraukti Elektrėnai šeštadienį ketina priimti virš 200 triatlono taurės dalyvių, kurie startuos trijose skirtingose distancijose: olimpinėje (1500 m plaukimas/ 40 km dviračiu/ 10 km bėgimas), sprinto (750 m/ 20 km/ 5 km) rungtyje ir mėgėjams skirtoje „TRI-FUN“ trasoje (250m/ 10 km/ 2,5 km). Elektrėnų etapas – naujiena Lietuvos triatlono bendruomenei, tačiau ne vienintelė, kurią siūlo šalies triatlono taurės organizatoriai. Anot vieno varžybų organizatoriaus, šiemet pirmąkart į triatlono taurės įskaitą įtrauktas Žaslių miestelis, kuriame atletai turės galimybę įveikti ilgo nuotolio distanciją (1900 m plaukimas, 90 km dviračiu ir 21 km bėgimas). „Džiugu ne tik dėl naujų taškų šalies triatlono žemėlapyje, bet ir dėl dalyvių augančių gretų. Praėjusiais metais kiekviename etape fiksavome rekordinius dalyvių skaičius, manome, kad galėsime panašią tendenciją išlaikyti ir šiemet“, – DELFI TV eteryje mintimis apie artėjantį sezoną dalinosi vienas triatlono taurės organizatorių Audrius Jaraminas. Anot jo, prieš porą metų debiutavusioje triatlono taurėje prie starto linijos stojo vos 60 dalyvių, dabar atletų skaičius pirmame etape bus kone 5 kartus didesnis. Lietuvos triatlono taurės nugalėtojų vardus gins praėjusio sezono lyderiai Marijus Butrimavičius ir Inga Aukselytė. Pasak A. Jaramino, bus įdomu įvertinti tiek jų pačių sportinę formą, tiek ir artimiausių jų konkurentų. „Žinau, kad žiemą tiek M. Butrimavičius, tiek Inga I. Aukselytė laiko veltui nešvaistė, liejo prakaitą sporto salėse ir ruošėsi šiems metams. Išties įdomu ir dėl kitų pajėgių atletų, kurie bandys sudaryti jiems konkurenciją. Manau, laukia įdomus sezonas“, – svarstė A. Jaraminas. DELFI TV studijoje viešėjo ir šios sporto šakos entuziastas, ne kartą savo jėgas šioje sporto šakoje išbandęs Tomas Tumalovičius. „Prieš savo pirmą startą skolinausi iš draugo dviratį, o ežere plaukiau be jokio hidrokostiumo. Noriu pasakyti, kad pirmam startui tikrai nereikia pirkti dviratį už 2000 eurų ar brangaus hidrokostiumo. Pirmasis mėgėjo startas neturi būti brangus, nes visų pirma jis skirtas išbandyti šią sporto šaką, pajausti, ar tinka ir patinka. Turiu prisipažinti, kad ir dabar nemoku taisyklingai plaukti, o sprinto distancijos plaukimo rungtį (750 m) įveikiau taip vadinama varlyte. Ir niekas nesijuokė, nes visiems nusisplaut, kaip tu plauki. Svarbu įveikti nuotolį ir gerai praleisti laiką“, – šypsojosi nuolat gyvenime naujų iššūkių ieškantis T. Tumalovičius. Lietuvos triatlono taurė startuos balandžio 21 d. Eektrėnuose, antrasis etapas numatytas gegužės 26 d. Tauragėje, trečiasis – birželio 16 d. Zarasuose, ketvirtajame etape sportininkai varžysis Jonavoje liepos 21-ąją, rugpjūčio 5 d. Triatlonininkus kvies Žasliai, rugpjūčio 18-ąją – Veisiejų etapas, o triatlono taurės sezono finišas numatytas Druskininkuose rugsėjo 1-ąją dieną. 