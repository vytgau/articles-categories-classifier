Deividas Kazlauskas trečiame kėlinyje įmušė net keturis įvarčius, o „Energija“ svečiuose 12:3 (3:1, 2:1, 8:0) sutriuškino Klaipėdos „Baltiją“ bei iškovojo ketvirtą pergalę iš eilės. Intriga rungtynėse laikėsi du kėlinius. „Baltijos“ ekipą į priekį pirmojo kėlinio pradžioje išvedė Eimantas Noreika, tačiau jau po trijų minučių „Energija“ įgavo kiekybinę persvarą ir Povilas Verenis išlygino rezultatą. Kėliniui persiritus į antrą pusę P. Verenis pasižymėjo antrą kartą, o netrukus Artūras Katulis skirtumą padidino iki dviejų įvarčių – 3:1. Antrąjį kėlinį „Baltija“ vėl pradėjo įvarčiu, kai pasižymėjo Pavelas Bykovas, tačiau jau kitoje atakoje M. Marcinkevičius sugrąžino svečiams dviejų įvarčių pranašumą (4:2). Iki kėlinio pabaigos likus žaisti vos dvi sekundes, A. Židkovas aštuntą savo įvartį šiame sezone ir sumažino šeimininkų deficitą iki minimumo – 3:4. Visgi trečiame kėlinyje „Energija“ jau nebesižvalgė atgal ir mušė vieną įvartį po kito. Net keturis įvarčius pelnė D. Kazlauskas, o po kartą pasižymėjo M. Marcinkevičius, A. Katulis ir Aurimas Gaidauskas. „Energija“ atliko kur kas daugiau smūgių į vartus (70 prieš 40), laimėjo daugiau įmetimų (31 prieš 16) ir surinko mažiau baudos minučių (12 prieš 18). Visas rungtynes „Energijos“ vartus gynė Aleksejus Brišas, o „Baltijos“ vartus 49 min. 42 sek. gynė Maksimas Ponomarenko, vėliau jį pakeitė Andrejus Šutovas. „Energija“ per dešimt rungtynių yra iškovojusi devynias pergales ir su 27 taškais žengia pirmoje turnyrinės lentelės vietoje, tuo tarpu „Baltija“ per aštuonis susitikimus iškovojo penkias pergales ir su 14 taškų tarp septynių komandų užima ketvirtą poziciją. Sekmadienį 12.15 val. Klaipėdos Akropolyje „Energija“ ir „Baltija“ susitiks dar kartą.