Makedonijos klubas, sirgaliai albanai ir arabiški pinigai Tetovas – antras pagal dydį Makedonijos miestas, gyventojų skaičiumi labiausiai panašus į Alytų. Tiesa, čia net 70% gyventojų sudaro albanai, kurie iš trijų šio miesto ekipų yra atsidavę „Shkendija“ klubui. Būtent dėl šios priežasties, „Shkendija“ nėra pats mėgstamiausias klubas visoje Makedonijoje – kalbėti apie Albanijos bei kitų buvusios Jugoslavijos šalių politinius santykius turbūt net neverta, tačiau šiuo atveju sportas su politika yra maišomas labai stipriai. Retos rungtynės apsieina be skandalų tribūnose ar už stadiono ribų. Stadionuose skamba etninės albanų dainos bei šios šalies himnas, o ištikimiausi „Skhendija“ klubo sirgaliai „Ballistet“ visur turi nemenkų problemų su kitų komandų sirgaliais. Įdomu ir tai, kad į Makedonijos albanų sūkurį yra įsisukę ir arabai – 2013 metais klubą įsigijo milijardierius Lazimas Destani, kuris turi įmonę įsikūrusią net keliose pasaulio šalyse, tačiau svarbiausias pajamų šaltinis yra išgaunamas ne kur kitur, o Jungtiniuose Arabų Emyratuose. Tiesa, nepaisant to, kad klubas atsikratė finansinių problemų, pakartoti 2010/2011 metų sėkmės ir tapti šalies čempionais kol kas taip ir nepavyko. Pastaruosius dvejus metus teko tenkintis antrąja vieta, užleidžiant vietą principiniam varžovui „Vardar“ iš Skopjės. Didžiausia žvaigždė – patyręs puolėjas Didžiausiu galvos skausmu „Trakų“ gynėjams turėtų tapti šios komandos lyderis Besartas Ibraimi. 30 –metis Makedonijos nacionalinės futbolo rinktinės puolėjas praėjusiame sezone buvo neįmenama mįslė Makedonijos lygos komandoms. Kurį laiką Gelzenkircheno „Schalke“ klube rungtyniavęs futbolininkas tapo rezultatyviausiu Makedonijos pirmenybių futbolininku ir iš viso įmušė 20 įvarčių. Dar geriau futbolininkui sekėsi 2015/2016 metų sezone. Jis tada irgi tapo rezultatyviausiu lygos futbolininku, tačiau to sezono metu varžovus nubaudė net 26 kartus. Beje, futbolininkas jau 4 kartus pasižymėjo ir šių metų UEFA Europos lygos atrankoje – iš pradžių vieną įvartį pasiuntė į „Dacia“ klubo vartus, o pirmosiose rungtynėse su Helsinkio „HJK“ puolėjas „sprogo“ įmušdamas net tris įvarčius (du – nuo vienuolikos metrų žymos). Be jokios abejonės atskiro paminėjimo vertas ir komandos kapitonas bei brangiausiai vertinamas futbolininkas Ferhanas Hasani. Dar vienas Makedonijos rinktinės narys taip pat yra ragavęs legionieriaus duonos Europoje bei atstovavęs Vokietijos „Bundesligoje“ rungtyniaujantį „Wolfsburg“ klubui. Šių metų UEFA Europos lygos atrankoje jis taip pat sunkiai sustabdomas – per 4 susitikimus atliko 3 rezultatyvius perdavimus bei kartą pasižymėjo pats. Pavojingiausių futbolininkų trejetuką uždaro kylanti Makedonijos futbolo žvaigždė Marjanas Radeskis. 22 – ejų krašto saugas vos 19 metų debiutavo Makedonijos futbolo rinktinėje, kurioje jau spėjo ir pasižymėti. UEFA Europos lygoje „Shkendija“ sėkmės nebūtų ir be šio futbolininko indėlio – per keturis susitikimus įmušti du įvarčiai bei atlikti du rezultatyvūs perdavimai. Taktika ir žaidimo stilius Sunku nuspėti, kokį taktinį išsidėstymą „Shkendija“ vyriausiasis treneris Qatipas Osmani pasirinks rungtynėms su „Trakais“. Trejose iš ketverių šio klubo rungtynių UEFA Europos lygos atrankoje šiame sezone komanda žaidė skirtingais taktiniais išsidėstymais. Dukart „Shkendija“ žaidė 4-5-1, o po kartą aikštėje išsidėstę buvo 4-4-2 bei 4-2-3-1 taktinėmis schemomis. Tiesa, jei žvelgtume į praėjusį sezoną bei draugiškas rungtynes prieš UEFA Europos lygą, komanda dažniausiai naudodavo 4-2-3-1 taktiką. „Shkendija“ klubas visų pirma išsiskiria tuo, kad mėgsta ilgai kontroliuoti kamuolį – trijuose iš keturių mačų kamuolio kontrolė priklausė šiai ekipai ir tik paskutinis mačas su HJK šiuo statistiniu rodikliu buvo pralaimėtas. Tačiau tai neturėtų kelti nuostabos – Suomijos ekipa privalėjo žaisti pirmu numeriu ir mėginti persverti serijos rezultatą. Įdomu tai, kad pirmajame komandų susitikime „Shkendija“ kamuolį kontroliavo net 61% viso rungtynių laiko. Beje, tai komanda, gerai pasižyminti dvikovomis ore – iš ketverių rungtynių tik vieneriose su HJK „Shkendija“ nepirmavo pagal ore laimėtas dvikovas. Prisiekę sirgaliai – futbolo pasaulyje puikiai žinomi futbolininkai „Shkendija“ klubas gali pasigirti išties nemažu sirgalių būriu, o tarp klubui prijaučiančių žmonių galima rasti ir labai įdomių vardų. Šveicarijos rinktinės žvaigždė Xherdanas Shaqiri, „Manchester United“ klubo ateitimi vadintas Adnanas Januzajus, Albanijos rinktinės lyderis Lorikas Can – tai ryškiausios futbolo žvaigždės, kurios yra vienaip ar kitaip susijusios su šiuo Makedonijos klubu. Pirmieji du prisidėjo prie to, kad klubą 2013 metais išgelbėtų nauji investuotojai, o A.Januzajus taip pat turi albaniškų šaknų ir kartas nuo karto apsilanko Tetove, kuriame lanko savo giminaičius.