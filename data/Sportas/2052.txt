Šventę sau kuria patys Tradiciniai Kalėdų seneliai, snieguolės, nykštukai, originalumo nestokojantys gyvūnų kostiumai, vaikiškų filmukų personažai, elfai. Sostinės centre per 3000 kostiumuotų bėgikų pirmieji pasitinka šventes. Nuo Vinco Kudirkos aikštės duotas startas jau 42-ajam „Eurovaistinės Kalėdiniam bėgimui“. Per 42-ejus Kalėdinio bėgimo metus šiemet renginys sulaukė didžiausio skaičiaus dalyvių. „Džiugu stebėti, kaip kasmet auga bėgimą mylinčių žmonių būrys. Šis renginys – daugiau nei tik galimybė pasivaržyti ar parodyti savo jėgas, tai šventė, proga prasmingai ir aktyviai praleisti šventinį laikotarpį. To linkiu ir visiems čia susirinkusiems aktyviems žmonėms. Tebūna tai ne tik smagus atotrūkis nuo darbų, bet ir įkvėpimas siekti iššūkių Naujaisiais metais.“ – sako „Eurovaistinės Kalėdinį bėgimą“ organizuojančios VšĮ „Tarptautinis maratonas“ direktorius Darius Mikulis. Pagrindinio renginio rėmėjo, populiariausio šalyje vaistinių tinklo „Eurovaistinė”, valdybos pirmininkė Ingrida Damulienė sako, kad šiais metais renginyje bėga ir didžiausia istorijoje įmonės komandos dalis. „Pastebime, kad tai ne tik bėgimas, kuris yra šventinio laikotarpio starto simbolis, jis ir pats nuotaikingiausias bėgimas, kuriame lengviausia pradėti savo, kaip bėgimo renginių dalyvio startą. Šiais metais mums pavyko į savo komandą pritraukti beveik tris šimtus žmonių, tarp kurių daugybė mūsų įmonės darbuotojų, vaistininkų, rinkodaros specialistų, informacinių technlogijų žinovų, kurie bėga su savo šeimomis ir draugais”, – ir pati startui besiruošianti teigė nuolatinio renginio rėmėjo, „Eurovaistinės” valdybos pirmininkė Ingrida Damulienė. Pirmieji buvo tradicinės 12 km distancijos dalyviai. Savojo starto dar laukia 6 km, 3 km, nemokamos 3 km „Fun Run“ bėgimo dalyviai ir mažieji 200m „Etno Nykštukų bėgimo“ bėgikai. Sveikatą dovanoti gera Dalyviai registruodamiesi į pasirinktą distanciją taip pat aukojo mažųjų Adelės ir Pauliaus svajonių išsipildymui, arba „Raudonojo Kryžiaus“ globojamiems vienišiems seneliams. „Jau daugelį metų dalyvaujame tiek „Eurovaistinės Kalėdiniame bėgime“, tiek „Danske Bank Vilniaus maratone“, nes šie renginiai puikiai atspindi mūsų fondo vertybes. Šiandien žmonės susirinko ne tik gerai praleisti laiką ir pasportuoti, čia sklando šilta bei nuoširdi atmosfera, skatinanti dalintis ir padėti tiems, kuriems to labiausiai reikia. Registracijos metu surinktas lėšas mūsų „Aplenkime vėžį“ komanda skirs įgyvendinti Adelės ir Pauliaus svajones“, – apie fondo dalyvavimą bėgime pasakojo fondo steigėjas Rimantas Kaukėnas. „Bėgti smagu! O bėgti ir padaryti gerą darbą – dar smagiau! Labai džiaugiamės visais, kurie ne tik bėga, bet prisidėjo prie mūsų kvietimo padovanoti viltį krizės paliestiems žmonėms. Kiekvieno iš mūsų dėmesys mūsų globojamiems žmonėms yra labai svarbus“, – sakė Lietuvos Raudonojo Kryžiaus generalinė sekretorė Gintarė Guzevičiūtė. Labdaros tradicija Lietuvoje auga. Iš visos bėgikai abiems fondams paaukojo 1916 eur. Renginyje įrengtoje specialioje „Eurovaistinės” palapinėje SVEIKUČIAI, laukiami ir aktyviai judėti norintys vaikai, ir tėvai, kuriems mitybos, sveikatos, užimtumo patarimus dalins dr. gydytoja dietologė Rūta Petereit, vaikų ir paauglių sveikatos ugdymo specialistas Artiomas Šabajevas bei fizinio aktyvumo specialistė Laura Tumynaitė. Pusamžį nekintančios tradicijos Kalėdinis bėgimas šiemet vyko jau 42-ąjį kartą. Pirmosios varžybos, 1976 metais buvo surengtos tam, kad bėgimo entuziastai bendraminčių būryje galėtų atšvęsti Naujuosius metus. Jose dalyvavo 77 bėgikai. Daugelį metų varžybos buvo vadinamos Naujametiniu bėgimu, tačiau atgavus Nepriklausomybę jų laikas dažnai sutapdavo su Kalėdomis, todėl ilgainiui prigijo kitas pavadinimas – Kalėdinis bėgimas. Varžybų idėja nepakito ir šiandien. Šimtai bėgimo entuziastų paskutinį kartą metuose susirenka pasimatyti su draugais ir bendraminčiais, o ištroškę azarto – pasivaržyti. Tradiciškai bėgime dalyvavo ir nei vieno iki šiol dar nepraleidęs Kūno kultūros mokytojas Vytautas Stanevičius. Tradiciškai jis bėgo 12 km distanciją. 