Lietuvos edukologijos universiteto (LEU) sporto salėje vykstančiame turnyre baigėsi preliminarios kovos, po kurių paaiškėjo visi ketvirtfinalių dalyviai. Trečiadienį į ringą kopė aštuoni lietuviai, dviem iš jų pavyko iškovoti kelialapius į ketvirtfinalį. Svorio kategorijoje iki 60 kg Deividas Bagdanovičius vienbalsiu teisėjų sprendimu 5:0 nugalėjo lenką Albertą Orzelą. Kitoje kovoje Erikas Laurikietis 0:5 neprilygo Nurlanui Safarovui iš Azerbaidžano. Svorio kategorijoje iki 75 kg pergalę iškovojo Aras Dudėnas, kuris po atkaklios kovos taškais 3:2 įveikė ispaną Ricardą Jimerezą Roserą. Kiti lietuviai svorio kategorijoje iki 75 kg patyrė nesėkmes. Vilmantas Sirius 0:5 pralaimėjo azerbaidžaniečiui Mahammadui Jusifovui, o Deividas Dunauskas tokiu pat rezultatu nusileido čekui Pavelui Neveceralui. Svorio kategorijoje iki 52 kg Benas Svirnelis taškais 1:4 pralaimėjo azerbaidžaniečiui Hasanui Ibrahimovui. Kitoje šios svorio kategorijos kovoje Alanas Galinaitis 0:5 turėjo pripažinti vokiečio Domenico Yveso Kentscho pranašumą. Svorio kategorijoje iki 69 kg Ernestas Taraškevičius taškais 0:5 pralaimėjo vokiečiui Dirkui Weidenkelleriui. D. Pozniako turnyro ketvirtfinaliuose kovos aštuoni Lietuvos boksininkai. Burtai lėmė, kad nuo ketvirtfinalio etapo kovas pradės vieni iš Lietuvos rinktinės lyderių – praėjusių metų turnyro prizininkas Domantas Prišmantas ir Europos jaunių čempionato prizininkas Romanas Kudriavecas. D. Pozniako turnyro čempionai paaiškės šeštadienį. Finalus nuo 15.00 val. tiesiogiai rodys DELFI TV. D. Pozniako turnyro programa (renginys nemokamas): Lietuvos edukologijos universiteto Didžioji sporto salė (Studentų g. 39) Kovo 22 d. (ketvirtadienis) 13 val. ketvirtfinaliai; Kovo 23 d. (penktadienis) 13 val. pusfinaliai; Kovo 24 d. (šeštadienis) 15 val. finalai.