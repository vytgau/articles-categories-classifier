Lietuvos rinktinės kapitonas Rimvydas Mugevičius sako neabejojęs savo žaidėjų pergale, tačiau nesitikėjo, kad ji bus pasiekta trumpiausiu įmanomu keliu. „Kad nugalėsime (estus) trimis smūgiais nesitikėjau. Bet ruošėmės (susitikimui) labai rimtai. Dėka gero ilgo pasiruošimo Lauris (Laurynas Grigelis) ir pateikė tą staigmeną“, – apie pirmąją mačo dvikovą, kurioje L. Grigelis įveikė J. Zoppą, kalbėjo R. Mugevičius. Kitame Daviso taurės antros grupės Europos-Afrikos zonos mače Lietuvos laukia estų kaimynai suomiai. Dvikova balandžio 7-8 dienomis vyks Suomijoje, o tiksli jo vieta turėtų paaiškėti vasario viduryje. Suomijos – Lietuvos mačą pralaimėjusiai komandai Daviso taurės varžybų sezonas bus baigtas, o nugalėjusi rinktinė rudenį žais dėl patekimo į aukštesnę turnyro grupę su Danijos arba Egipto komanda. – Per paskutinius 10 metų Lietuvos teniso rinktinė 4 kartus žaidė Šiauliuose ir visus kartus įveikė savo varžovus. – Keturi Lietuvos ir Estijos tenisininkų Šiauliuose vykę mačai tetruko vos 277 minutes. 2011 metais Taline R. Berankis ir J. Zoppo akistata truko keturias valandas, tai yra vos geru pusvalandžiu trumpiau nei visi šiemet Šiauliuose žaisti susitikimai. Labiausiai prie to prisidėjo pakeistas Daviso taurės varžybų formatas, kuomet tenisininkai žaidžia iki dviejų, o ne trijų laimėtų setų. – Ainius Sabaliauskas tapo jauniausiu Lietuvos tenisininku, žaidusiu oficialų mačą už šalies vyrų rinktinę. A. Sabaliauskui šiuo metu yra 14 metų. Vyriausias susitikimo dalyvis J. Zoppas yra daugiau nei dvigubai vyresnis – netrukus jis švęs savo trisdešimtąjį gimtadienį. – Lietuvos rinktinės, besirengdama dvikovai su Estija, Šiaulių teniso mokyklos kortuose treniravosi kiek daugiau nei 26 valandas. Estijos rinktinė – beveik 20 valandų. – Susitikimų metų teniso kamuoliukai buvo keičiami naujais kas 7, o vėliau – kas 9 geimus. Mačuose buvo sunaudoti 108 „Dunlop Fort All Court“ kamuoliukai, dar 300 jų prireikė rinktinių treniruotėms. – Per abi Daviso taurės varžybų dienas Šiaulių teniso mokykloje apsilankė daugiau nei pusantro tūkstančio žiūrovų. Jiems buvo išdalinta per 800 triukšmalazdžių. – Susitikimo išvakarėse vykusi burtų traukimo ceremonija buvo surengta Šiaulių miesto savivaldybės Tarybos posėdžių salėje. – Mačų metu kamuoliukus tenisininkams padavė 20 vaikų. Viena vaikų komanda korte užtrukdavo iki 45 minučių. – Varžyboms teisėjavo vyriausiasis Tarptautinės teniso federacijos teisėjas Konstantinas Zasjadko iš Latvijos, du iš Graikijos ir Turkijos atvykę bokštelio teisėjai ir 22 linijų teisėjai. Linijų teisėjų pamainos korte keisdavosi kas 45 minutes. – Lietuvos rinktinės pasirengimo stovykloje dalyvavo ne tik geriausi Lietuvos tenisininkai, tačiau ir 6 perspektyvūs jauni žaidėjai. Iš jų į galutinį rinktinės penketuką pateko Ainius Sabaliauskas ir Pijus Vaitiekūnas.