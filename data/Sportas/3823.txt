20-ąjį reitingą čempionate turinčios lietuvės pirmosiose D grupės rungtynėse po dramatiškos 51 min. trukusios kovos 1-2 (21:19, 19:21, 14:16) pralaimėjo 13-oms pagal skirstymą austrėms Stefanie Scwaiger ir Katharinai Schutzenhofer. Trečiajame sete lietuvės turėjo progą vienu tašku iškovoti pergalę, bet apmaudžiai šia galimybe nepasinaudojo, o vėliau mūsiškių klaidomis pasinaudojusios varžovės savo šanso nebepaleido. „Skaudu, kai atvažiavus į tokį turnyrą ir dar turėjus iniciatyvą mačo pabaigoje, pridarėme tokių klaidų. Pirmojo mačo jaudulio daug nebuvo. Čia atmosfera yra puiki, daug sirgalių iš Lietuvos, tą jautėme, tačiau negalima taip klysti, kaip mes suklydome. Turėjome būti gudresnės šį kartą, – po mačo sakė M. Povilaitytė. – Mums svarbiausia išeiti iš grupės. Nėra didelio skirtumo iš kurios pozicijos, tačiau tam turime rytoj pagerinti padavimus, ištaisyti spragas gynyboje. Jau šiandien turėjome laimėti, todėl vis dar gaila, kad to nepadarėme“. Ketvirtadienį I. Dumbauskaitė ir M. Povilaitytė žais su šveicarėmis Tanja Huberli ir Nina Betschart bei latvėmis Marta Ozolina ir Alise Lece. Pastarųjų tinklininkių akistatą trečiadienį 2-0 (21:10, 21:12) laimėjo vienos turnyro favoričių šveicarės. Į atkrintamąsias varžybas pateks po tris stipriausias grupių komandas. Europos paplūdimio tinklinio čempionate dalyvauja po 32 vyrų ir moterų komandas. Čempionato prizų fondą sudaro 200 tūkst. eurų.