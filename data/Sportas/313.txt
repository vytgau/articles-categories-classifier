Puikus pasirodymas rungtynėse su „Trakais“ atnešė T. Malecui ir naudingiausio turo žaidėjo titulą. Futbolo rungtynių statistiką analizuojančios „Instat“ kompanijos duomenimis žalgirietis surinko net 414 naudingumo balų. Jis ne tik pelnė 3 įvarčius, bet ir 5 kartus smūgiavo į vartus, laimėjo 11 individualių dvikovų (iš 22), atliko 27 tikslius perdavimus komandos draugams (iš 36). Tačiau po rungtynių T. Malecas mieliau kalbėjo ne apie savo žaidimą, o apie komandą. „Įmušti tris įvarčius per vienerias rungtynes tikrai labai šaunu, tačiau svarbiausia, kad mes laimėjome ir iškovojome tris taškus. Paskutinės kelios rungtynės A lygoje mums buvo nesėkmingos, tad šie taškai yra labai svarbūs. Kalbant apie rungtynes, turime pripažinti, kad pirmame kėlinyje žaidėme lyg būtume kažko išsigandę, net nežinau kodėl. Atsilikdami 0:2 neturėjome kur trauktis, pradėjome žaisti drąsiau ir galiausiai pavyko pakeisti rungtynių eigą. Smagu, kad savo įvarčiais prisidėjau prie šios pergalės, bet ne tai svarbiausia. Būčiau toks pat laimingas, jei laimėtume ir be mano įvarčių“, – samprotavo „Žalgirio“ puolėjas Priminsime, kad šeštadienį LFF stadione vykusiose „Žalgirio“ ir „Trakų“ rungtynėse žalgiriečių varžovai po pirmo kėlinio pirmavo 2:0. Tačiau antrame kėlinyje žaliems ir baltiems pavyko atsitiesti. „Po pirmo kėlinio treneris sakė, kad žaidėme gerai, bet turime tikėti savimi, galvoti tik apie vieną – pirmą įvartį. Manau, kad „Trakai“ po praleisto įvarčio šiek tiek sutriko, o mes pradėjome juos labai aktyviai spausti, vertėme varžovus klysti, susikūrėme progas ir jas realizavome. Aišku, jie irgi galėjo įmušti, bet dabar tai jau nebesvarbu“, – konstatavo T. Malecas. 25 metų futbolininkui „hetrikai“ nėra naujiena. Du kartus po tris įvarčius jis įmušė ir Norvegijoje, žaisdamas Trondheimo „Rosenborg“ komandoje. Tiesa, tai nutiko 2015 m. šalies taurės turnyro antrojo ir trečiojo etapo rungtynėse, kuomet „Rosenborg“ negailestingai triuškino žemesnėse lygose žaidusius varžovus. Dar kartą tris įvarčius T.Malecas įmušė 2013 metais. Slovakijos pirmenybių 5 ture jo atstovaujama AS „Trencin“ ekipa 4:2 nugalėjo Bratislavos „Slovan“, o tuo metu vos 18-os sulaukęs puolėjas pelnė pirmą savo „hetriką“. Beje, tą sezoną T. Malecas iš viso pelnė 14 įvarčių ir tapo geriausiu Slovakijos čempionato snaiperiu. Šį sezoną per šešerias rungtynes 6 įvarčius pelnęs „Žalgirio“ puolėjas taip pat yra rezultatyviausias čempionato snaiperis. „Manau, kad šeši įvarčiai yra neblogas rezultatas. Tačiau norėčiau mušti dažniau. Keliose rungtynėse man nepavyko įmušti, sužaidėme lygiosiomis 0:0, o komanda prarado svarbius taškus. Neabejoju, jei būčiau įmušęs, būtume iškovoję pergales. Esu pasirengęs aikštėje daryti viską, ko tik reikia komandai. Jei reikia padėti gynyboje – aš ginsiuosi, jei reikia įvarčių – tikiuosi, kad pavyks įmušti ir daugiau“, – vylėsi T. Malecas. Šeštadienį iš LFF stadiono T.Malecas išsinešė ne tik pergalės džiaugsmo pojūtį, bet ir kamuolį, su kuriuo pelnė visus įvarčius. Komandos draugai ant šios atminimo dovanos paliko savo parašus bei linkėjimus. „Kelis kartus esu pasiėmęs rungtynių kamuolius ir anksčiau. Tiesa, šį kartą tai nutiko spontaniškai, aš atsinešiau kamuolį į persirengimo kambarį, vaikinai pastebėjo, paėmė, pasirašė ant kamuolio ir įteikė jį man. Labai smagu. Apskritai, man šios rungtynės labai patiko. Ir mūsų fanai buvo nuostabūs, jie mus palaikė net ir tada kai mes atsilikome, o po pirmo įmušto įvarčio tiesiog pašėlo ir įkvėpė mus kovai. Be abejo, tie įmušti įvarčiai irgi prisidėjo. Jausmas yra visai kitas, kai įmuši du įvarčius, o komanda laimi 4:0 ir kai įmuši tris įvarčius, o komanda atsilikdama 0:2 laimi 3:2. Tokios pergalės tikrai padeda komandai augti, nes jos reikalauja gerokai daugiau pastangų, širdies. Bet mes negalime sustoti ir turime tokias pat pastangas bei atsidavimą rodyti ir kitose rungtynėse“, – kalbėjo „Žalgirio“ puolėjas. Artimiausias rungtynes A lygoje „Žalgiris“ žais balandžio 11 d., 18 val. Klaipėdoje su vietos „Atlantu“. 