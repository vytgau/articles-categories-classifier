Abu laureatai vieninteliai Lietuvai pelnė medalius praėjusią liepą Astanoje (Kazachstanas) vykusiame Pasaulinės karatė organizacijos (WKO) rengiamame planetos čempionate. Tiek sunkiasvoris L. Kubilius, tiek svorio kategorijoje iki 60 kg dalyvaujanti I. Mikštaitė tuomet užsikabino bronzą. Pastaroji gruodį Jekaterinburge (Rusija) dar tapo Pasaulinės karatė sąjungos (KWU) pasaulio čempione. 37-erių kaunietė užtikrintai nugalėjo tiek visuomenės apklausoje, tiek specialistų balsavime. Į prizą taip pat pretendavo Gabija Gudeliauskaitė, Rita Pivoriūnaitė, Diana Balsytė, Rūta Brazdžionytė, Erika Žeburtovič, Diana Mačiūtė, Daiva Kriščiūnienė ir Monika Ryžkovaitė. L. Kubilius DELFI skaitytojų balsavime vos keliolika balsų atsiliko nuo šių metų KWU pasaulio čempiono (iki 95 kg) ir Europos čempionato bronzinio prizininko (per 85 kg) Edgardo Sečinskio, bet geriausio metų kovotojo apdovanojimą jam atnešė LKKF komisija. Tarp vyrų dar nominuoti buvo Eventas Gužauskas, Valdemaras Gudauskas, Andrius Miseckas, Kęstutis Radvila, Vytautas Cėpla ir Justinas Kvietka. Beje, penktadienį vakare Vilniuje surengto šventinio vakaro metu atsiimdamas apdovanojimą L. Kubilius patikino, kad taško didžiajame sporte nededa ir yra nusiteikęs pakovoti dėl pasaulio čempiono titulo. 34-erių klaipėdietis geriausiu Lietuvoje buvo pripažintas ir 2015 metais. Pernai tokio įvertinimo sulaukė jo auklėtinis E. Gužauskas. I. Mikštaitė geriausia kovotoja išrinkta antrus metus iš eilės. 