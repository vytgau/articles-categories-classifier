Vyrų čempionate kovas prie margųjų lentų pradėjo 55 šalies šachmatininkai, moterų – 18 žaidėjų. Atsižvelgiant į žaidėjų skaičių, vyrų čempionate bus sužaisti 9 ratai šveicariškąja burtų sistema, moterų pirmenybėse – 7 ratai. Abiejų čempionatų prestižą ir žaidėjų ambicijas kursto atrankos galimybė į Baltijos šalių zoninį čempionatą, kurio 3 etapai vasarą įvyks Taline, Palangoje bei Liepojoje, ir į Lietuvos olimpinę rinktinę, kuri dalyvaus rudenį Batumyje (Gruzija) vyksiančioje 43-iojoje Šachmatų olimpiadoje. Sekmadienio vakare Lietuvos vyrų čempionate jau buvo sužaisti 5 ratai iš 9-ių. Užtikrintai pirmavo 17-metis moksleivis iš Marijampolės Paulius Pultinevičius, laimėjęs visas 5 partijas. Nepaisant jauno amžiaus, P. Pultinevičius spėjo įgyti vertingos olimpinės patirties: jis 2016 metais kaip atsarginis žaidėjas sėkmingai atstovavo Lietuvos suaugusiųjų rinktinei Baku vykusioje 42-oje Šachmatų olimpiadoje. Ypač reikšmingą pergalę Paulius pasiekė sekmadienio rytą, IV rate įveikęs Lietuvos čempiono titulą Kaune ginantį daugkartinį Lietuvos šachmatų čempioną didmeistrį Vidmantą Mališauską iš Vilniaus. Po penkių sužaistų ratų nuo P. Pultinevičiaus tašku atsilikęs žengė kaunietis tarpt. meistras Tomas Laurušas, FIDE meistras iš Šiaulių Rokas Klabis ir Vilniuje studijuojantis Andrius Brazdžionis. Pirmadienio popietę prie pirmojo stalo susigrums P. Pultinevičius su R. Klabiu, prie antrojo – T. Laurušas su A. Brazdžioniu. Šalia vykstančiame Lietuvos moterų čempionate po sekmadienį sužaisto pirmenybių III rato vyravo trivaldystė tarp kaunietės Saulės Gailiūnaitės, kėdainietės Viktorijos Savickienės ir vilnietės Giedrės Ramanauskaitės, savo sąskaitoje turėjusių po 2,5 taško. Viena turnyro favoričių, ilgametė Lietuvos moterų rinktinės atstovė WFM Daiva Batytė iš Plungės III rate kiek netikėtai patyrė nesėkmę prieš klaipėdietę moksleivę Mariją Šibajevą ir savo sąskaitoje turėjo tik 1,5 tšk. iš 3 galimų. Pirmadienio popietę šalies moterų čempionatas Kaune kirs pusiaują. Prie pirmojo stalo G. Ramanauskaitė kovos prieš S. Gailiūnaitę, o prie antrojo V. Savickienė – prieš M. Šibajevą.