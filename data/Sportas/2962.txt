Rugpjūčio pabaigoje konservatorių pastangomis sostinės valdžia nutarė papildomai palepinti du reprezentacinius miesto klubus. R. Šimašius šį sprendimą viešai yra pavadinęs „paskutiniu lašu į kantrybės taurę“, kuriai užsipildžius liberalai ryžosi skirtis su konservatoriais, taip de facto išformuodami valdančiąją koaliciją Vilniuje. Po to, kai papildomos paramos skyrimą profesionaliems klubams Konkurencijos taryba įvertino kaip galimai neteisėtą, sprendimo vykdymą pabandyta sustabdyti. Trečiadienį savivaldybės taryba svarstė pasiūlymą skirti milijoną „Lietuvos rytui“ ir „Žalgiriui“ tik tuo atveju, jei lėšų pakaks miesto tvarkymo, mokyklų remonto, popamokinio krepšelio ir kitoms reikmėms. „Tai yra miesto prioritetai, o žaidimai ir visa kita tegali būti finansuojami, jei lieka pinigų“, – argumentavo klausimą pristatęs tarybos narys Liutauras Stoškus. Kadangi šioms programoms lėšų trūksta visada, taip pakoreguotas tarybos sprendimas papildomas dotacijas klubams iš esmės būtų nukėlęs į neapibrėžtą ateitį. Nors L. Stoškus pasiūlymą vadino kompromisu, dėl kurio susitarta su papildomo klubų finansavimo iniciatoriais konservatoriais, balsavimas to nepatvirtino. Už pakoreguotą sprendimą balsavo 17 tarybos narių iš 43, tad, nesurinkus daugumos, pasiūlymas buvo nepriimtas. Prieš jį balsavo arba susilaikė ne tik dalis konservatorių bei Artūro Zuoko vadovaujamos Lietuvos laisvės sąjungos atstovų, bet ir liberalų į naują valdančiąją daugumą nesėkmingai viliojama Lenkų rinkimų akcija bei kai kurie R. Šimašiaus bendražygiai. Tiesa, kaip pabrėžė meras, bet kokiu atveju pervesti milijono eurų klubams negalima, kol neįgyvendintas protokolinis nutarimas dėl didesnio savivaldybės svorio „Lietuvos ryto“ ir „Žalgirio“ dalininkų susirinkimuose. „Reikia pripažinti faktą: chaosas užvirtas, atgal jo nebeatvirsime, vienaip ar kitaip šitą klausimą reikės išspręsti“, – sakė R. Šimašius. Tad Lietuvos futbolo čempionams ir krepšinio bronziniams prizininkams savo biudžetų klausimą ir toliau teks palikti atvirą. DELFI anksčiau kalbinti klubų vadovai teigė nepuolę mėsinėti dar nenušauto briedžio – esą papildoma parama praverstų, bet išgyventi būtų įmanoma ir be jos. Primename, kad Vilniaus savivaldybė šiais metais „Lietuvos rytui“ jau skyrė 1,16 mln. eurų, o „Žalgiriui“ – 869 tūkst. eurų.