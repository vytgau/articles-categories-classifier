„Džiaugiamės, kad padarėme viską, ką galėjome. Starte buvo sumaištis, pramankštos padoriai neturėjome – aplink kėdes bėgiojome, visi sutrikę. O kai paskui išvedė, pagreitėjome apie 10 min. ir viskas, startas. Aišku, visiems lygios sąlygos“, – DELFI kalbėjo 42 km 195 m trasą per 2 val. 16 min. 34 sek. įveikęs R. Kančys, kurio asmeninis rekordas yra 2:13:12 val. „Buvo sunku bėgti. Užimtos vietos – fantastiškos. Mano rezultatas buvo priešpaskutinis startiniame protokole, o 51-a vieta – viskas, ką galėjau, – įspūdžiais dalijosi maratoną per 2 val. 22 min ir 20 sek. įveikęs I. Brasevičius. – Rezultatas nėra geriausias, nuo asmeninio rekordo (2:18:56) jį skiria trys minutės, bet pasaulio čempionate svarbiau vieta. Esu patenkintas, nors ir tikėjausi greičiau bėgti. Vieta atstoja rezultatą“. R. Kančys tvirtino, kad skirtingai nuo prognozių, trasa Londone nebuvo greitai: „Daug kalniukų ir posūkių. Tikrai sakiau, kad čia nevažiuosiu daryti Lietuvos rekordų. Čia kitas startas, kiti niuansai. Vieta buvo svarbiau. Kovojome, ką galėjome, padarėme“. Jei Remigijų labiausiai erzino ir iš ritmo mušė posūkiai, tai I. Brasevičius kaip sunkiausią distancijos dalį apibūdino nuo 25-o kilometro. „Jau buvau išsigandęs. 17 km bėgti iki finišo taip jaučiantis buvo tikrai nelengva. Tačiau likus 5 km atsigavau, pavijau dar penkis žmones, tai viskuo esu patenkintas“, – tvirtino jis. Abu vyrai juokėsi, kad dabar svarbiausia – poilsis. „Po tokio sezono su Ignu nusipelnėme pailsėti, nes daug padarėme. O nusiraminę imsime dėlioti ateities planus“, – kalbėjo R. Kančys. I. Brasevičius tikino, kad jis nėra profesionalas, todėl šis pasaulio čempionatas jam yra apsisprendimo kryžkelė. „Turiu atsigauti psichologiškai ir fiziškai. Tuomet matysiu, ką toliau darysiu, ar bandysiu kažko siekti. O sudalyvauti kažkur dar tikrai yra noras“, – sakė jis. Kitais metais Europos čempionate planuojama vyrų maratonininkų komanda ir tuo pasidžiaugė R. Kančys: „Paskutiniu metu Lietuvos vyrai bėga ir vejasi moteris. Susiėmė vyrukai, konkurencija didėja. Nėra vieno ryškaus favorito – neaišku, kuriam kokią dieną pasiseks“. 