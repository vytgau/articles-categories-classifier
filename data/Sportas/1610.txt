Greičiausias ketvirtadienį automobilių įskaitoje buvo Nassero Al-Attiyah ir Matthieau Baumelio ekipažas, trasą įveikęs per 5 val. 49 min. 57 sek. V. Žala su S. Jurgelėnu nuo lyderių atsiliko 1 val. 41 min. 30 sek. Kalbėdami apie ketvirtadienio greičio ruožą, „Agrorodeo“ ekipažo nariai išskyrė karštį. Leidžiantis iš aukštikalnių žemyn, karštis tik auga – vietomis jis siekia apie 40 laipsnių. „Karšta šiandien – buvau iškišęs ranką pro langą, tai ta šiluma ne vėsina, o tik dar labiau šildo. Kalbant apie greičio ruožą, šiandien nemažai saugotis reikėjo: daug akmenų buvo. Tačiau vieną kartą ratą vis tiek prakirtom“, – pasakojo šturmanas S. Jurgelėnas. V. Žala pridūrė, kad ketvirtadienio etapas jau yra paskutinis iš tų pačių sunkiausiųjų, kuriuose, kaip jis pats juokauja, „būna daug reikalų“. „Pirma dalis neblogai ėjosi, antroje dar įsivažiavom, bet gale prisidirbom. Iš pradžių ratą pramušėm, o po to paklydom ir sugaišom daug laiko. Tačiau panašu, kad visa velniava jau už mūsų. Paskutinis greičio ruožas bus ralinis – tikiuosi, pakaifuosim“, – kalbėjo lenktynininkas. Dėl trečiadienį patirto „Toyota Hilux“ gedimo jis pernelyg neišgyvena – toks jau automobilių sportas, kuriame techninių problemų neišvengsi. Daug metų klasikinio ralio varžybose dalyvaujantis V. Žala prisiminė turėjęs atvejų, kuomet sportinis automobilis sugenda paskutiniame greičio ruože – tuomet apmaudas dar didesnis.  Dvyliktame etape neblogai atrodė Antanas Juknevičius su Dariumi Vaičiuliu, užėmę 18-ą vietą ir pakilę į 13-ą bendroje įskaitoje. Benediktas Vanagas su Sebastianu Rozwadowskiu užėmė 20-ą vietą, o bendroje įskaitoje, preliminariais duomenimis, pakilo į 28-ą. Motociklininkas Balys Bardauskas ketvirtadienį nelenktyniavo – dėl nepalankių oro sąlygų motociklai ir keturračiai greičio ruože nevažiavo. Trasa jiems buvo numatyta kita nei automobiliams. Penktadienį Dakaro ralio dalyvių laukia priešpaskutinis maratono greičio ruožas iš San Chuano į Kordobą. Viso sportininkams teks įveikti 929 kilometrus, iš kurių 369 km – greičio ruožas. Lenktynininkams teks daug bekelės bei klasikinio ralio kilometrų – dalyje penktadienio trasų vyksta Argentinos Pasaulio ralio čempionato (WRC) etapas.