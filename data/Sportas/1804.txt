„Simboliška, tačiau net trys reikšmingiausi ledo ritulio įvykiai susiję su Kaunu – dar vienas ženklas, kad į ledo ritulio soste sėdinčių Elektrėnų vietą nusitaikė ne tik Vilnius ir Klaipėda, bet ir ledo ritulio lopšys Kaunas“, – rašo „Hockey Lietuva“. Reikšmingiausiu įvykiu 2017-aisiais tapo reprezentacinio miesto klubo „Kaunas Hockey“ įkūrimas. „Šis klubas praėjusiais metais tapo triukšmingiausiu ir matomiausiu viešojoje erdvėje ir socialiniuose tinkluose ne tik dėl milžiniško naujienų srauto, tačiau ir dėl įvykių aikštėje“,– skelbia asociacija. 2-oje „topo“ vietoje – 2017 m. pavasarį iškovota teisė Lietuvoje rengti pasaulio ledo ritulio čempionato IB diviziono kovas. Iškart nuspręsta, kad kovos vyks Kauno „Žalgirio“ arenoje, didžiausioje ir moderniausioje Baltijos šalyse. Tai bus pirmas kartas, kuomet šioje arenoje vyks ledo ritulio varžybos. Šios sporto šakos aistruolių antplūdžio Kaune tikimasi balandžio 22-28 dienomis. Dar vienas su „Kaunas Hockey“ klubu susijęs įvykis aptinkamas 3-oje topo vietoje – tituluočiausio šalies klubo Elektrėnų „Energijos“ pralaimėjimas Lietuvos ledo ritulio čempionate. Šią komandą lapkritį įveikė kauniečiai, taip nutraukę 5,5 m. trukusį „Energijos“ dominavimą. Taip pat rinkimuose daug balsų surinko Klaipėdos „Baltijos“ grįžimas į šalies čempionatą ir lietuvių Nerijaus Ališausko ir Manto Armalio sutartys su Rygos „Dinamo“. Prieš pat Naujuosius metus Kauno miesto savivaldybė viešai pranešė apie būsimas naujos ledo arenos statybas mieste. Kadangi tuo metu „Hockey Lietuva“ rinkimai jau buvo prasidėję, šis įvykis bus įtrauktas jau į 2018-ųjų sąrašą. Šiuo metu „Kaunas Hockey“ namų rungtynės vyksta Kauno ledo arenoje „Baltų ainiai“, esančioje Aušros g. 42C. Artimiausia kova – sausio 10 d., tuomet ant kaunietiško ledo sportininkai pasitiks Klaipėdos „Baltiją“.