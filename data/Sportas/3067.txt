LFF jau pardavė 1857 bilietus anglų futbolo fanams. Sekmadienį per paskutines Lietuvos rinktinės 2018 m. pasaulio čempionato atrankos F grupės rungtynes su Anglija šį sekmadienį, svečiai užpildys užvartinius Pietų tribūnos sektorius ir dar du sektorius E ir D Vakarų tribūnoje. Kaip ir per rugsėjo susitikimą su škotais, iš savo sektoriaus bus iškeldinti aktyviausi Lietuvos rinktinės gerbėjai. Jie bazuosis Rytų tribūnos A sektoriuje. Kituose sektoriuose, anot LFF plano, sėdės mažiau aktyvūs lietuviai. Jeigu viskas klostysis taip, kaip LFF sumanė, šiemet, skirtingai nei prieš dvejus metus, atmosfera tribūnose turėtų būti pakankamai rami ir neprimenanti tąsyk vykusios Lietuvos ir Anglijos rinktinių akistatos. Kilo muštynės 2015-aisiais Lietuvos ir Anglijos rinktinės tame pačiame LFF stadione Vilniuje susitiko labai panašiomis sąlygomis, kokios nusimato ir dabar. Tada anglai buvo aiškūs 2016 m. Europos pirmenybių atrankos grupės lyderiai ir paskutines rungtynes Lietuvoje žaidė jau užsitikrinę pirmąją vietą grupėje. O lietuviai jau buvo praradę daugelio savo gerbėjų pasitikėjimą dėl ne pačių geriausių rezultatų. Kaip ir dabar, tada anglų gerbėjams buvos skirta kur kas mažiau bilietų, nei jie prašė ir atvykę į Vilnių anglų aistruoliai nesirinko būdų, kaip patekti į rungtynes. Daugiausia jų pirko bilietus iš lietuvių už kur kas didesnę kainą. Stadione svečių fanų susirinko daug daugiau, negu Anglijos futbolo asociacijai buvos skirta bilietų. Beveik visa Pietų tribūna, išskyrus aktyviausiąjį Lietuvių palaikymo sektorių, buvo užtvindyta varžobų gerbėjų. Pasijutę šeimininkais, anglai bandė skverbtis ir į tą lietuvių sektorių, bet kilus konfliktui su jo nuolatiniais lankytojais, buvo iš sektoriaus išstumti. Policija įvykio vietoje pasirodė jau viskam nurimus ir atskyrė puses gyva pareigūnų siena. Tačiau po kurio laiko patys pareigūnai įsivėlė į konfliktą ir, paleidę debesis dujų bei mosuodamimi guminėmis lazdomis, puolė šturmuoti lietuvių aistruolius, po to, kai įsismarkavo lietuvių ir anglų apsisvaidymas monetomis ir kitais smulkiais daiktais. Kadangi lietuvių sektoriaus grindyse žiojėjo nesutvarkytos stadiono skylės, iki rimtos nelaimės trūko nedaug. LFF teigia pasirengusi geriau Dabar kiaurymių stadione neliko, o LFF tikina pasistengusi, kad dvejų metų senumo įvykiai nepasikartotų. Už saugumą per rungtynes atsakingas federacijos darbuotojas Laurynas Zibolis pasakojo, kokių prevencijos priemonių ėmėsi federacija: „Su platintojais buvo numatyta, kad internetu bilietus galima įsigyti tik perkant per Lietuvos bankų sąskaitą, tai turėtų padėti sumažinti šios problemos dydį. Kalbant apie fanų buvimą ir eitynes mieste, policija dalinasi informacija su kolegomis iš Anglijos, palydi fanus, turi galimybę laikinai riboti eismą ir panašiai. Rengiantis šio atrankos ciklo rungtynėms su Škotija ir Anglija nemažai nuveikta saugumo užtikrinimui: įrengtos naujos geros raiškos kameros, atnaujinta saugumo patalpa ir monitoriai, kur rungtynių metu visos tarnybos derina veiksmus, įrengtas papildomas įėjimas-išėjimas iš Rytų tribūnos, šiek tiek pakeista bilietų ir žiūrovų tikrinimo procedūra, užtikrintas geresnis abiejų pusių fanų atskyrimas. Šiose rungtynėse su anglais esame išsikėlę tikslą pagerinti apšvietimą prie visų įėjimų, taip pat geriau valdyti srautus tribūnose ant laiptų.“ Nuošaly neliks ir partneriai iš Anglijos. „Anglai atsiunčia iki dešimties žmonių grupę: dalis apsaugos darbuotojų, dirbančių su fanais, dalis policininkų, dirbančių su mūsų policijos departamento kolegomis, – teigė L. Zibolis. – Prieš rungtynes jie dalinasi informacija apie rungtynių riziką, įvertina, ar tikėtina, kad į šalį atvyks sirgaliai, turintys draudimą lankytis rinktinės rungtynėse. Tokių fanų nesitikima, tačiau manoma, kad bus sirgalių, kurie atvyks be bilietų ir bandys jų įsigyti iš Lietuvos sirgalių.“ Repetavo su škotais Toks Anglijos policininkų ir apsaugos darbuotojų, vadinamųjų stiuardų dėmesys nėra išskirtinai rungtynėms Lietuvoje. Jie keliauja į visas šalis, kur žaidžia Anglijos rinktinė ir klubai. Prieš kelis dešimtmečius Anglija garsėjo savo aistruolių nevaldomumu. Šalis nelengvai susitvarkė su didžiuliu futbolo chuliganizmu, kuris siautė tribūnose ir pačioje šalyje, ir už jos ribų tada, kai žaidė Anglijos komandos. Ir nors anglai jau senokai aršiausiųjų fanų laurus perdavė lenkams ir kitiems rytų europiečiams, padauginę alaus jie vis dar gali sukelti neramumų. Ypač jei svečiuose aptinka tam nepasiruošusius rungtynių organizatorius ir policiją, kaip buvo Lietuvoje 2015-aisiais. Tam tikrus namų darbus prieš rungtynes jų rengėjai šį kartą padarė. Tačiau per „repeticiją“ su škotais 100 procentų užtikrinti dviejų komandų aistruolių atskyrimą nepavyko. Lietuvių sektoriuose buvo įsimaišę gana nemažai svečių gerbėjų. Jokių neramumų tarp lietuvių ir škotų fanų nekilo. Škotai pabrėžtinai pasisako prieš smurto stadionuose proveržius. Bet sekmadienį į LFF stadioną rinksis ne škotai, o anglai.