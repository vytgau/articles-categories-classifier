1,2 mlrd. eurų turto turintis Zijavudinas Magomedovas ir jo brolis buvo suimti šeštadienį, teismui nusprendus nepaleisti verslininko į laisvę už 35 mln. eurų užstatą. Policija kol kas nedetalizuoja, dėl ko atliekamas tyrimas, tačiau viena iš Z. Magomedovo kompanijų pastaruoju metu figūravo spėlionėse, kodėl atidedamos Karaliaučiaus futbolo stadiono statybos. Šiame stadione vasarą turėtų būti žaidžiamos pasaulio futbolo čempionato rungtynės. Z. Magomedovo kompanija „Summa“ buvo atsakinga už pelkėtos vietovės, kur yra statomas stadionas, stabilizavimą smėliu. Pastaruoju metu viešojoje erdvėje buvo keliami klausimai dėl šių darbų, kurie buvo atlikti 2014-2016 metais, kokybės. Kaip ir daugelis turtingų Rusijos verslininkų, turinčių ryšių su valdžia, Z. Magomedovas ir jo bendrovės gaudavo valstybinių užsakymų. Visgi Z. Magomedovo suėmimas paskatino spėliones, kad verslininkas galėjo tapti Kremliaus pastangų „pavogti“ jo verslą įkaitu. Tačiau Kremliaus atstovas spaudai Dmitrijus Peskovas pirmadienį neigė tokius įtarimus ir tvirtino, kad tokie ir panašūs sulaikymai yra Rusijos pastangų kovoti su korupcija rezultatas.