„Po šių metų Europos čempionato buvo atrinkti penki teisėjai, kurie pateko į pasaulio čempionatą. Panašios kvotos skirtos ir teisėjams iš kitų žemynų. Likusius teisėjus AIBA atrinks pagal pasaulinį reitingą. AIBA taip pat informavo, kad pasaulio čempionate dirbsiantys teisėjai yra kandidatai teisėjauti ir 2020 metų Tokijo olimpinėse žaidynėse“, - sakė pasaulio čempionate debiutuosiantis G. Šniukšta, kuriam Tarptautinė teisėjo kategorija suteikta 2005 metais. Aukščiausią 3 žvaigždučių AIBA teisėjo kategoriją turintis G. Šniukšta šių metų Europos čempionate birželio mėnesį Ukrainoje teisėjavo net penkioms finalinėms kovoms iš dešimties. „Aišku, jaudulio prieš debiutinį pasaulio čempionatą yra, kaip ir kiekvienam sportininkui, nes tai – svarbiausias šių metų bokso renginys. Labai svarbi yra pirma kova, svarbu pajusti čempionato dvasią, žiūrovų kuriamą atmosferą, boksininkus ir kita. Padeda ir didžiulė patirtis, sukaupta teisėjaujant apie dešimt Europos jaunimo ir jaunių čempionatuose, Azijos suaugusiųjų pirmenybėse, pasaulio studentų žaidynėse ir WSB lygoje bei tarptautiniuose turnyruose“, - teigia G. Šniukšta. Iki tol net trijuose pasaulio čempionatuose iš eilės – 2011, 2013 ir 2015 m. teisėjavo lietuvis Kęstutis Bagdanavičius. Jis teisėjavo ir dvejose olimpinėse žaidynėse – 2012 m. Londone ir 2016 m. Rio de Žaneire. Pasaulio čempionate Hamburge dalyvaus ir Lietuvos boksininkas Evaldas Petrauskas, kuris kelialapį į planetos pirmenybes iškovojo tapęs šių metų Europos čempionato prizininku.