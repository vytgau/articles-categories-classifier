Kaunietis prisipažino jaučiantis labai didelį pasitikėjimą savo jėgomis. „Svarbiausia, kad turnyre lydėtų sėkmė“, – sakė rugsėjo 23-ą dieną Kauno „Žalgirio arenoje“ su britu Dominicu Dilonu pirštines suremsiantis lietuvis. „Noriu laimėti. Teturiu vieną baimę – nenoriu nuvilti žmonių, – pabrėžė I. Barysas. – Jaučiuosi labai gerai, tačiau man šiek tiek pritrūko MMA treniruočių pobūdžio kovų. Vasarą sunku „sugaudyti“ visus sportininkus, juk žmonės atostogauja, tačiau laiko dar tikrai yra, sugebėsiu užglaistyti šią spragą“. Lietuvis prisipažino, kad apie būsimą varžovą žino tik vieną dalyką – jis yra geras kovotojas. „Daugiau nieko nežinau. Visus šiuos dalykus palieku treneriams. Tai yra jų darbas. Būtent jie sudėlioja visą būsimos kovos strategiją, – teigė savo įgūdžius bokso, džiudžitsu ir kudo treniruotėse tobulinantis I. Barsysas. – Darome tai, ką reikia, pasitikiu savo treneriais. Esu ramus. Kiekvienoje treniruotėje glaistome net pačias mažiausias detales, kurios kovos metu gali būti lemiamos“. Klubo „Cunamis“ auklėtinis teigė, kad turnyras gimtajame mieste įpareigoja. „Ginsiu savo miesto sienas. Ginti savo pilį yra labai atsakingas darbas. Bet viskas bus gerai, tikiuosi labai stipraus, nuoširdaus žiūrovų palaikymo. Iš patirties žinau, ką reiškia žiūrovų palaikymas – tai suteikia labai daug papildomų jėgų ir pasitikėjimo savimi, – kalbėjo I. Barysas. – Pats nerealiausias jausmas? Girdėti savo skanduojamą vardą. Tai yra fantastiška. Tokiu momentu tiesiog matai vieną žmogų, kurį nori sudraskyti, išmesti jį iš ringo, ir lauki, kada teisėjas pakels tavo ranką į viršų“. 