Kim Yong-cholas, valdančiosios Šiaurės Korėjos Darbininkų partijos atstovas, kuruojantis abiejų Korėjų santykius, vadovaus aštuonių žmonių delegacijai, kuri pietinėje pusiasalio dalyje viešės nuo penktadienio iki sekmadienio, skelbiama Pietų Korėjos suvienijimo ministerijos pranešime. Jie dalyvaus ir sekmadienį vyksiančioje Pjongčango žiemos olimpinių žaidynių uždarymo ceremonijoje, priduriama pranešime. Prieš žaidynes ir jų metu pusiasalyje, kuriame dažniausiai tvyro įtempta atmosfera, suaktyvėjo diplomatija, surengti keli dvišaliai vizitai. Padėtis Korėjos pusiasalyje buvo itin paaštrėjusi pernai po Šiaurės Korėjos atliktos virtinės ginklų bandymų ir šalies lyderio Kim Jong-uno apsikeitimų įžeidimais su D. Trumpu. Tikėtina, kad Pietų Korėjos prezidentas Moon Jae-inas asmeniškai susitiks su Pchenjano delegacija, naujienų agentūra „Yonhap“ citavo Pietų Korėjos prezidentūrą, Mėlynuosius rūmus.