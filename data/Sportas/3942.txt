Pasak Lietuvos golfo federacijos (LGF) generalinio sekretoriaus Mindaugo Markevičiaus, čempionatas šiemet išsiskirs savo konkurencingumu, nes dalyvaus ne tik Lietuvoje, bet ir Europos čempionatuose pergales skinantys žaidėjai. Tarp dalyvių bus ir Lietuvos vyrų golfo rinktinės nariai Juozapas Budrikis, Mindaugas Vaičius, Donatas Puodžiukynas bei Gediminas Markevičius, pirmąjį rugpjūčio savaitgalį triumfavę „European Team Shield Championship 2017“ turnyre. „Šio savaitgalio su nekantrumu laukia visa Lietuvos golfo bendruomenė. Tikimės azartiškų ir emocijų kupinų varžybų, kuriomis galės mėgautis visi golfo entuziastai. Ypatingai smagu geriausius mūsų žaidėjus, laiminčius trofėjus tarptautiniuose turnyruose Europoje, matyti sugrįžtančius į gimtinę ir savo talentą demonstruojančius vietiniuose čempionatuose“, – teigia M. Markevičius. Ant vejos atkaklios kovos netrūks ir vyrų, ir moterų grupėse. Vyrų kategorijoje nugalėtojo titulą gins praeitų metų šio turnyro čempionas ir vienas iš „European Team Shield 2017“ nugalėtojų M. Vaičius. Moterų grupėje praeitų metų sėkmę pakartoti sieks jaunoji šalies golfo žvaigždė Gilė Bitė Starkutė. Čempionate dalyvaus ir šiemet vieną sensaciją jau pateikęs Lietuvos atvirojo golfo mėgėjų čempionato nugalėtojas Darius Momkus. Kaip teigia vyrų kategorijos nugalėtojo titulą ginsiantis Mindaugas Vaičius, Lietuvos golfo čempionatas yra vienos svarbiausių sezono varžybų, kurių nevalia praleisti. „Šiame turnyre konkurencija turėtų būti milžiniška. Būtų netgi kiek įžūloka laikyti save favoritu, kai teks varžytis su tokiais stipriais žaidėjais kaip J. Budrikis ir G. Markevičius. Maža to, turnyre dalyvaus ir visas būrys itin perspektyvių jauniausios kartos žaidėjų. Tačiau į Klaipėdą važiuoju tikrai ne poilsiauti ir galiu pažadėti atkaklią kovą“, – sako M. Vaičius. Lietuvos golfo čempionatas yra septintasis Lietuvos golfo turo etapas iš dešimties. Šiuo metu bendroje jo įskaitoje pirmauja G. B. Starkutė ir J. Budrikis. Rugpjūčio 12-14 d. vykstančiam turnyrui antrus metus iš eilės pasirinktas netoli Klaipėdos įsikūręs „National Golf Resort“ aikštynas.