Per rungtynes su Klaipėdos „Atlantu“ prieš savaitę „Sūduvos“ vyriausiasis treneris Vladimiras Čeburinas atliko net 3 priverstinius keitimus. Dėl sumušimų ir skausmų aikštę anksčiau laiko turėjo palikti Aleksandaras Živanovičius, Gersonas Acevedo ir Josipas Tadičius. Vis dėlto visi šie futbolininkai yra sveiki ir treniruojasi su komanda. Tyrimai taip pat buvo atlikti Semirui Kerlai, kuris viename rungtynių su klaipėdiečiais epizode stipriai susimušė petį. Paaiškėjo, kad dėl traumos bosnis negalės sportuoti apie 2 savaites. Tiesa, balandžio 12-osios rungtynes su „Kauno Žalgiriu“ gynėjas vis tiek turės praleisti dėl mačo su „Atlantu“ pabaigoje gautos raudonosios kortelės.