Dėl stipriausios vardo šiemet varžosi 12 ekipų, tarpusavyje jos susitinka po kartą. Sezono varžybos vyksta penkiuose etapuose penkiuose skirtinguose šalies miestuose. LMFA pirmenybių dalyvius jau priėmė Varėna, Alytus ir Telšiai, o šeštadienį šias varžybas rengs kurortinis Druskininkų miestas. Ketvirtą etapą galima vadinti maratoniniu. Paprastai komandos per dieną sužaidžia po dvejas rungtynes, o šį kartą joms aikštelėje teks pasirodyti tris sykius. Tad per šeštadienį Druskininkuose iš viso bus sužaista net 18 rungtynių. Toks intensyvus varžybų grafikas iš komandų pareikalaus ne tik daug jėgų, bet taip pat gali turėti lemiamos įtakos galutiniam jų išsidėstymui turnyro lentelėje. Kol kas mažojo futbolo pirmenybėse pirmauja Vilniaus „El Dorado“ futbolininkai, laimėję visas 6 žaistas rungtynes ir surinkę 18 taškų. Prarasti išsikovotų pozicijų lyderiai nenori, tad vilniečių kapitonas Martynas Rašinskas sako, kad komanda šeštadienio iššūkiams rengiasi maksimaliai susikaupusi: „Trys pergalės ir devyni taškai mus labai priartintų prie tikslo. Suprasdami tai, surinkome optimalią komandos sudėtį, kuri atlaikytų visus tris dienos mačus.“ Beje, „El Dorado“ ekipa praėjusiais metais laimėjo „Turo per Lietuvą“ varžybas ir šiuo metu taip pat ruošiasi debiutui mėgėjų EMF Čempionų lygos varžybose. Jos prasidės po savaitės Slovėnijoje. Įkandin „El Dorado“ seka Kauno „Arsenalo“ ir Alytaus „Rese“ komandos, per 6 dvikovas pelniusios po 15 taškų. Kauniečių ekipos pagrindą sudaro salės futbolo žaidėjai, ne vieną sezoną su „Arsenalo“ komanda rungtyniaujantys Lietuvos salės futbolo A lygoje. Tuo metu alytiškių branduolys - buvę, arba karjerą baigiantys šio krašto futbolininkai, sukaupę nemenką patirtį. „Rese“ pagal amžiaus vidurkį yra ir vyriausia komanda LMFA pirmenybėse. Vis tik alytiškių vadovas Sigitas Jančiauskas šypteli paklaustas apie galimą nuovargio faktorių: „Priešingai - dažniausiai veteranai turi daugiau jėgų, nei jaunimas. Jau nekalbant apie kantrybę. Kai komanda realiai pretenduoja į prizininkų trejetą, kalbėti apie nuovargį nėra prasmės. Būsime motyvuoti.“ Vilčių tapti Lietuvos pirmenybių prizininkais dar neprarado ir Vilniaus „Eagle Team-Žibintas“ bei Varėnos „Merkys“, surinkę po 12 taškų. Tačiau vilniečiams bei varėniškiams reikia ne tik pergalių, bet ir varžovų kluptelėjimų. Neeilinis LMFA pirmenybių etapas Druskininkų miesto stadione prasidės šeštadienį nuo 11 val.