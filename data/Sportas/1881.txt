Pirmajame pagrindinio turnyro D grupės mače 23-ejų metų lietuvės 0-2 (15:21, 22:24) pralaimėjo amerikietėms Alexandrai Klineman ir April Ross. Antrajame sete lietuvaitės pirmavo 20:17, bet patyrusios amerikietės nepasidavė ir išlygino rezultatą, o vėliau ir laimėjo antrąjį setą. A. Ross su kita partnere Kerri Walsh 2016 metų Rio de Žaneiro olimpinėse žaidynėse iškovojo bronzos medalius, o 2012 metais Londone pelnė sidabro apdovanojimus. Kitame grupės susitikime ketvirtąją vietą pasaulio reitinge užimančios brazilės Agatha Bednarczuk ir Eduarda Santos Lisboa 2-0 (21:12, 21:12) įveikė ruses Kseniją Dabižą ir Juliją Abalakiną. Moterų atrankos varžybų pirmajame rate lietuvės Urtė Andriukaitytė ir Irina Zobnina 0-2 (16:21, 19:21) pralaimėjo ispanėms Amarantai Navarro ir Angelai Herrero. Vyrų atrankos varžybose savo jėgas išbandė Arnas Rumševičius ir Lukas Každailis. Mūsiškiai pirmajame rate po atkaklios kovos 2-1 (13:21, 21:19, 16:14) įveikė norvegus Hendriką Molą ir Mathiasą Berntseną, bet lemiamame, antrajame, rate 0-2 (17:21, 16:21) pralaimėjo suomiams Jyrki Nurminenui ir Santeriui Sirenui. Pagrindinėse varžybose dalyvauja po 32 vyrų ir moterų komandas. Į kitą etapą pateks po 24 ekipas. Turnyro prizų fondą sudaro 150 tūkst. JAV dolerių.