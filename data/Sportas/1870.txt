Startavus kelioms naujoms LPOK paramos ir skatinimo programoms, įvairioms neįgaliųjų sporto piramidės grandims bus išdalinti 73 tūkst. eurų. Pasak LPOK prezidento Mindaugo Biliaus, išaugęs finansavimas – tai darbo su naujaisiais partneriais ir rėmėjais rezultatas, padėsiantis pamatus ateities pergalėms aukščiausio rango tarptautinėse varžybose. LPOK Vykdomasis komitetas patvirtino du sąrašus sportininkų, kurių pasirengimas ir dalyvavimas varžybose bus finansuojamas iš naujųjų paramos programų lėšų. Pirmajame sąraše – dešimt aukščiausio meistriškumo atletų, kuriems LPOK šiemet padengs dalyvavimo vienose papildomose varžybose išlaidas. Šiai visiškai naujai paramos programai skirta 15 tūkst. eurų. Antrame sąraše – dešimt perspektyviausių šalies sportininkų, kurie lėšas pasirengimui gaus kas mėnesį. Iš viso planuojama jiems skirti 36 tūkst. eurų. Pernai ši suma siekė 21 600 eurų. „Žinau, kokia svarbi ši parama. Mūsų sportininkai iki šiol jautė didelį aukšto lygio startų stygių, o tai trukdydavo dar sėkmingiau pasirodyti per svarbiausias metų varžybas. Programoje yra numatytos lėšos ir šių sportininkų treneriams, techniniams pagalbininkams. Labai džiaugiamės, galėdami išplėsti šią programą“, – sako M. Bilius. Daugiau investuoti planuojama ir į naujos sportininkų kartos ruošimą. Lietuvoje šiuo metu iš viso veikia 9 aklųjų ir 20 neįgaliųjų sporto klubų. LPOK pirmą kartą istorijoje pradeda klubų skatinimo programą. Šiai programai 2018 m. numatyta iš viso 10 tūkst. eurų. Kaip sako LPOK prezidentas, būtent klubai yra neįgaliųjų sporto piramidės pagrindas, todėl jiems bus siekiama ir toliau skirti kaip įmanoma daugiau dėmesio. „Būtent čia prasideda kelias į didįjį sportą. Turime labai gražių ir sektinų klubų veikimo pavyzdžių. Tačiau kai kuriems iš jų reikėtų pasitempti, pasistengti į savo veiklą pritraukti daugiau neįgalių žmonių. Tikimės, kad naujoji skatinimo programa, sukursianti konkurencinę aplinką, taps taip reikalinga varomąja jėga. Programos esmė labai paprasta: geriausių rezultatų šiais metais pasieksiantys klubai bus skatinami finansiškai – sulauks premijų“, – žada jis. Pasak M. Biliaus, klubų veiklos vertinimo kriterijus artimiausiu metu nustatys speciali darbo grupė, kurią sudaro LPOK generalinis sekretorius Paulius Kalvelis, Lietuvos neįgaliųjų sporto federacijos generalinės sekretorė Irena Burim ir Lietuvos aklųjų sporto federacijos generalinė sekretorė Marina Dynda. Jau patvirtinta ir naujoji LPOK finansinės paramos programa, į kurios lėšas galės pretenduoti bet kuris projektą pateikęs sportininkas ar klubas. Jai šiemet iš viso numatyta 12 tūkst. eurų. LPOK prezidentas tvirtina, kad naujosios sportininkų paramos ir klubų skatinimo programos – tai tik vienas iš pirmųjų žingsnių, didinant neįgaliųjų sporto finansavimą. „Privalome visomis išgalėmis gerinti sąlygas sportininkams. Taip užtikrinsime ne tik kokybiškesnį pasirengimą varžyboms, bet ir visiškai kitokį psichologinį nusiteikimą. Norime, kad sportininkai žinotų esantys svarbūs, jaustų LPOK paramą. Ne ką mažiau svarbus ir efektyvesnis žmonių su negalia pritraukimas į sportą. Norime paskleisti žinią, kad šie žmonės yra laukiami klubuose. Iš patirties žinau, kaip sportas gali padėti turintiems negalią.. Kiekvienas, atėjęs sportuoti, parolimpiniu čempionu netaps, bet judėti ir turėti tikslą yra svarbu“, – sako M. Bilius.