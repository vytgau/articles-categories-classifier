„Alytus visada garsėjo futbolo tradicijomis, čia užaugo gausus būrys Lietuvos rinktinės futbolininkų, turime vieną geriausių stadionų Lietuvoje, trūksta tik klubo A lygoje. Būtent tokie tikslai sugrąžino mane į gimtinę. Jaučiu pareigą prisidėti prie „Dainavos“ vystymosi ir kartu su klubo vadovybe sieksime suburti konkurencingą komandą. Mūsų tikslas – per keletą sezonų patekti ir įsitvirtinti A lygoje“, – tvirtina D. Vencevičius. Praėjusiame sezone I lygoje 4 vietą užėmę „Dainavos“ futbolininkai treniruotis pradės vasario 1 dieną. „Aišku, norėtume, kad „Dainavoje“ žaistų visi geriausi Alytaus futbolininkai, tačiau to pasiekti neįmanoma, nes geriausi alytiškiai žaidžia JAV, Turkijoje, Škotijoje, Izraelyje. Stengsimės remtis vietiniais žaidėjais, tačiau ieškom pastiprino ir kituose šalies miestuose bei užsienyje. Tikimės ir geranoriško savivaldybės vadovų požiūrio, nes šiuolaikiniame futbole daug lemia ir finansinės klubo galimybės. Tikiu, kad miesto vadovų ir visų alytiškių noras matyti „Dainavą“, rungtyniaujančią su stipriausiomis Lietuvos komandomis, išsipildys“, – tikisi D. Vencevičius. Saugo pozicijoje rungtyniavęs alytiškis profesionalo karjerą pradėjo Vilniaus „Žalgiryje“, su kuriuo 1992 m. tapo Lietuvos čempionu ir net keturis kartus laimėjo Lietuvos taurę. Medalių kolekciją jis pildė ir užsienio klubuose. 1998 m. su Varšuvos „Polonia“ tapo Lenkijos vicečempionu, o su FC „Copenhagen“ komanda 2001 m. triumfavo Danijos čempionate. D. Vencevičius taip pat žaidė Norvegijos „IK Start“, Švedijos „GIF Sundsvall“ ir Maltos „Marsaxlokk“ klubuose, o futbolininko karjerą baigė 2006 m. Vilniaus „Vėtroje“. Šiame sostinės klube 2007 m. jis pradėjo trenerio karjerą. Vėliau trims sezonams D. Vencevičius persikėlė į Marijampolės „Sūduvą“, jo vadovaujama „Sūduva“ 2010 m. iškovojo A lygos sidabro medalius. 2011-2016 m. lietuvis dirbo Lenkijoje Suvalkų „Wigry“ klube. Į Lietuvą D. Vencevičius grįžo 2017 m. ir pernai treniravo „Jonavos“ komandą. D. Vencevičius turi patirties ir Lietuvos rinktinės trenerių štabe, kur dirbo portugalo Jose Couceiro bei Raimondo Žutauto asistentu. Per futbolininko karjerą D. Vencevičius Lietuvos rinktinėje sužaidė 33 rungtynes ir įmušė 2 įvarčius.