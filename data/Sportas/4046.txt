Pakeitusi vyriausiąjį trenerį Aukštaitijos ekipa nelaimi jau šešias rungtynes iš eilės. Mindaugo Čepo vadovaujama „Jonava“ aktyviai pradėjo rungtynes prieš keletą pagrindo žaidėjų nusprendusius patausoti riterius ir jau mačo pradžioje Pavelas Krukas buvo priverstas blokuoti Tautvydo Eliošiaus smūgį po gero brolio Tado Eliošiaus perdavimo. 11-ą minutę aikštės šeimininkų ataka virto įvarčiu. Td.Eliošius labai lengvai išvengė Arūno Klimavičiaus priežiūros ir be didesnių problemų smūgiu į vartų kampą išvedė savo komandą į priekį. Be Maksimo Maksimovo ir Oscaro rungtynes pradėję „Trakai“ po praleisto įvarčio ėmė daugiau kontroliuoti kamuolį, bet rimtesnio pavojaus surengti nesugebėjo. Kėlinio viduryje Artūras Rocys blokavo Justino Marazo bandymą, vėliau iš toli šalia vartų mušė Dovydas Norvilas. Sužaidus pusvalandį, Ignas Plūkas išgelbėjo riterių komandą, kai M.Marusičius prieš vartus išvedė Td.Eliošių, bet jonaviečių kapitonui įmušti dar sykį nepavyko, vartininkas smūgį sugebėjo atremti. Prieš pat pertrauką iki tol progų neturėję „Trakai“ išlygino rezultatą. Po Aleksandro Byčenoko idealaus perdavimo 43-ą minutę Modestas Vorobjovas vienu lietimu mušė tiksliai. Povilas Valinčius kamuolį lietė, bet atremti smūgio nesugebėjo. Nors antrojo kėlinio pradžioje svečių komandos treneris į aikštę metė Maksimą, bet pavojingesnes progas kūrė „Jonava“. Sužaidus 10 minučių, po Mindaugo Grigaravičiaus perdavimo M.Marusičius pasiuntė kamuolį į tinklą, bet arbitras užfiksavo nuošalę. Netrukus dar sykį savo komandą gelbėjo I.Plūkas, sugebėjęs koja atremti prieš vartus iššokusio M.Grigaravičiaus smūgį. Sužaidus valandą, fortūna šypsojosi jonaviečiams. Kampinio metu P.Valinčiui nepavyko kumščiais sėkmingai išmušti kamuolio, kuris po rikošeto nuo Lukos Peričiaus kojos vos neatsidūrė tinkle, bet vartininkui pavyko susiorientuoti ir jį sugauti. Po šio momento „Trakai“ įjungė kitą pavarą. Atakų organizavimą į savo rankas perėmus A.Byčenokui, svečių komanda ėmė kurti atakas. Po jo perdavimo į baudos aikštelę L.Peričius nukreipė kamuolį į savo vartus, bet arbitras svečių veiksmuose įžvelgė taisyklių pažeidimą. 67-ą minutę, trakiškiai išsiveržė į priekį. A.Byčenoko perdavimas į baudos aikštelę pasiekė Arūną Klimavičių. Pirmą gynėjo smūgį P.Valinčius atmušė, bet antruoju bandymu jau gulėdamas ant žemės trakiškis įvartį įmušė. Be įvarčio neliko ir M.Maksimovas. Atrodė, kad puolėjas po Oscaro perdavimo pametė kamuolį, bet šis veiksmas suklaidino A.Paškevičių. Nuo jo priežiūros išsivadavęs puolėjas apsisuko ir smūgiavo tiksliai 75-ą minutę. Po kelių minučių M.Maksimovas buvo arti dublio, po dar vieno puikaus A.Byčenoko perdavimo legionierius iššoko prieš vartus, bet pergudrauti P.Valinčiaus nesugebėjo. Vėliau rusas grasino ir tolimu smūgiu pažeme, kurį „Jonavos“ vartininkui teko atremti šuoliu. Jau per arbitro pridėtą laiką pavojingai mušė daug erdvės prie baudos aikštelės gavęs A.Byčenokas. Jonavos „Jonava“ – Trakų „Trakai“ 1:3 (1:1) „Jonava“: P. Valinčius, M. Žučikovas, A. Osipovas, L. Peričius, A. Rocys, A. Paškevičius (77 min. K. Upstas), Tv. Eliošius (74 min. L. Stonkus), K. Šilkaitis, M. Grigaravičius (62 min. T. Salamanavičius), Td. Eliošius. M. Marusičius. „Trakai“: I. Plūkas, D. Česnauskis, A. Klimavičius, V. Šilėnas, P. Krukas, M. Vorobjovas, V. Jeriomenka, D. Norvilas (46 min. M. Maksimovas), S. Čyžas (71 min. Oscaras), J. Marazas, A. Byčenokas. Įvarčiai: Td.Eliošius (11); M.Vorobjovas (43), A.Klimavičius (67), M.Maksimovas (75). Geltonos kortelės: M.Grigaravičius (38), M.Žučikovas (64); P.Krukas (14).  A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): Rezultatyviausi čempionato žaidėjai: D. Šermas („Žalgiris“) – 12, A. Paniukovas („Atlantas“) – 11, Elivelto („Žalgiris“) ir M. Maksimovas („Trakai“) – po 9 įvarčius.