Tokiu būdu sostinės ekipa išlaikė nuo antrojoje vietoje žengiančių „Trakų“ devynių taškų pranašumą. Po 22-ajame ture iškovotos pergalės prieš „Jonavą“ 5:0 „Žalgirio“ strategas Valdas Dambrauskas dėkojo puikiai pasirodžiusiems futbolininkams ir į stadioną atėjusiems sirgaliams. „Po dvejų lygiųjų iš eilės smagu iškovoti pergalę. Klube niekam nesinori žaisti lygiosiomis, visi čia dirbame tam, kad laimėtume kiekvienas rungtynes, smagu sugrįžti į pergalių kelią. Turėjome rungtynėse gana daug erdvės, ja pasinaudojome ir šiandien atrodėme aštrūs priekyje. Sukūrėme daug momentų ir dėl to iškovojome pergalę. Futbolą visada keičia įvarčiai. Berods, 20-ąją sekundę turėjome gana neblogą situaciją, kur galėjome įmušti įvartį. Pirmas pelnytas įvartis padėjo nusiraminti ir leido mėgautis futbolu – to, ko visą laiką prašau iš komandos, kad, žaisdami namuose, visada būtume kūrybingi, stengtumėmės įmušti kuo daugiau įvarčių, jog atėję žiūrovai turėtų geras emocijas ir su jomis išeitų namo. Džiugina, kad nėra atsipalaidavimo ir žaidėjai vykdo tai, kas jų yra prašoma. Svarbu žaisti iki paskutinės sekundės, paskutinio teisėjo švilpuko. Tai yra malonu, manau, kad dėl to komanda nusipelno tik pačių geriausių žodžių, jog neatsipalaiduoja“, - teigė klubo vyriausiasis treneris. Savo ruožtu po keitimo aikštėje pasirodęs rumunas Liviu Antalis džiaugėsi dėl pirmų dviejų savo įvarčių A lygoje ir tiek dėl asmeninės, tiek komandos sėkmės: „Esu laimingas, kad komanda iškovojo pergalę ir pelnė daug įvarčių, mums tai buvo labai svarbu. Džiugu, kad įmušiau pirmuosius įvarčius A lygoje, tikiuosi, jog jie nebuvo paskutiniai. Iškovojome labai svarbią pergalę po dvejų lygiųjų iš eilės. Esu laimingas tiek dėl savęs, tiek dėl komandos, nes mums šių trijų taškų tikrai reikėjo, kitose rungtynėse taip pat kovosime tik dėl pergalės. Rungtynių metų pajutau šiokį tokį skausmą kelyje, bet, manau, jog ten nieko pernelyg rimto nėra“. 