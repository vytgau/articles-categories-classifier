Patyręs orientacininkas V. Aleliūnas – nuolatinis šių varžybų dalyvis, kone kasmet lipantis ant aukščiausio apdovanojimų laiptelio. Sekmadienį „S-Sporto” klubo narys Vilius 14,5 km nežymėtą trasą aplink Rėkyvos ežerą įveikė per 53:39 min. Antrą vietą užėmė 4 min. nuo jo atsilikęs Modestas Bacys („Sportovaistinė“, 57:39 min.), trečią poziciją iškovojo Dovydas Kaušakys 58:19 min. (Krekenava, OK „Arboro“). „Pasiekiau asmeninį šio bėgimo rekordą. Trasa šiemet buvo kitokia nei visuomet. Bet tuo Rėkyva ir žavinga, nes ji visuomet skirtinga. Vyravo puikios sąlygos pasiekti gerą rezultatą. Laimėjau čia tiek kartų, kiek bėgau, dabar net sunku tiksliai prisiminti, manau 5-6 kartus lipau ant aukščiausio apdovanojimų laiptelio“, – teigė pergalę pasiekęs V. Aleliūnas. Moterų įskaitoje pergalę pasiekė šiaulietė Evelina Miltenė („Cosma“), ji nuotolį įveikė per 1.04:27 val. Antrą vietą iškovojo Vesta Ambrazaitė („S-Sportas”, 1.07:04 val.), trečia liko Kristina Vaidelinskienė („Bėgimo klubas“) – 1.12:14 val. „Iškart nuo pirmų metrų pradėjau bėgti pirma. Po kelių pirmų kilometrų prisijungiau prie kelių vyrukų ir su jais įveikiau visą trasą, bėgau pirmą kartą šiose varžybose ir nesinorėjo bėgti vienai nežinomoje trasoje. Varžybose dalyvauti paskatino treneris Justinas Beržanskis, kuris yra jau ne kartą įveikęs šią trasą. Ji įdomi, buvo labai slidu, kelis kartus vos nenukritau, bet pavyko išsilaikyti ant kojų. Bet manau, kad geriau slidu, nei purvynai ir minkšta žemė, būtu sunkiau bėgti, jeigu nebūtų pašalę“, – po renginio kalbėjo Evelina.  Lietuvos bėgimo taurės V etapas vyks balandžio 14 dieną Panevėžyje – tradicinis, jubiliejinis 50-asis „Senvagės“ bėgimas Panevėžyje.