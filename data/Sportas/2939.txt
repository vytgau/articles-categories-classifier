Aistringas Madrido „Real“ sirgalius Haielas Sitawe kartu su kolega Kamilu Shnaanu žuvo per teroristų išpuolį Jeruzalėje birželio 14-ą dieną. H. Sirgawe mėgstamiausias žaidėjas – S. Ramosas, tad nenuostabu, kad jis parinko savo sūnui vardą Ramosas. Tačiau vos po trijų savaičių, kai gimė Ramosas, 30-metis policininkas tragiškai žuvo trims arabų ekstremistams pradėjus šaudyti Jeruzalėje. H. Sitawe troškimas buvo kartu su sūnumi nuvykti į Madridą ir, pažiūrėjus rungtynes, susitikti su S. Ramosu. Žuvusiojo brolis Housamas nusprendė realizuoti tą svajonę ir Ispanijos rinktinei viešint Izraelyje per pasaulio čempionato atranką, nuvyko į „Teddy“ stadioną kartu su savo sūnėnu. Paprastai viešumos vengiantis ir su sirgaliais nepozuojantis S. Ramosas čia buvo itin dėmesingas ir atidavė pagarbą šeimai. „Real“ kapitonas nusifotografavo su mažuoju Ramosu ir padovanojo šiam savo aprangą. „Haiel turėjo dvi svajones – nuvykti į „Santiago Bernabeu“ stadioną ir pažiūrėti rungtynes ir kartu su sūnumi susitikti S. Ramosą. Jam pavyko pirmąją svajonę įgyvendinti gegužę, tačiau antrosios – ne“, – pasakojo Housamas. Jis teigė, kad po brolio tragiškos žūties šeimai buvo itin sudėtinga susitaikyti ir visi tikėjo, kad susitikimas su S. Ramosu gali netekties skausmą bent kažkiek numaldyti. „Kaip pamatėme Sergio, visi pravirkome. Tuo momentu grįžo visi prisiminimai apie brolį, mirtį ir jo svajonę“, – sakė Housamas. סרחיו פגש את משפחתו של לוחם מג"ב האיל סתאווי ז"ל, שקרא לבנו ראמוס על שמו של השחקן אותו העריץ pic.twitter.com/4ZguWx0uPr— Madridista.co.il (@MadridistaCoil) October 10, 2017  Šeima nuoširdžiai dėkojo futbolininkui, o „Real“ ir Ispanijos rinktinės kapitonas taip pat buvo susijaudinęs. Haielio tėvas Afifas vėliau pridūrė: „Mano sūnus žavėjosi Madrido „Real“ ir Ramoso žaidimu. Kai pamačiau žaidėją, pajutau, kad jis atėjo susitikti su mano sūnumi“. Izraelyje vykusiose pasaulio čempionato atrankos rungtynėse Ispanija 1:0 įveikė aikštės šeimininkus.