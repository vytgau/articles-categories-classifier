Po šių rungtynių „Dragūnas“ turi 26 taškus ir realią galimybę reguliarųjį sezoną baigti pirmoje turnyro lentelės vietoje. Klaipėdos „Dragūnui“ po 7 įvarčius pelnė Laurynas Simonavičius. „Šviesos“ gretose rezultatyviausias buvo 10 kartų pasižymėjęs Valdas Drabavičius. Po rungtynių „Šviesos“ žaidėjas Tomas Bernatavičius sakė, kad komanda tikėjosi laimėti, tačiau sukliudė spragos gynyboje. „Pralaimėjome dėl mūsų padarytų klaidų ir nukentėjome dėl gynybos. Įmetėme 27 įvarčius – su tokia mūsų sudėtimi tai buvo neblogas rezultatas, bet neapsigynėme. Varžovų įmestas 31 įvartis yra per daug. Manyčiau, didžiausia mūsų problema buvo gynyba ir padarytos klaidos. Atvykome į Klaipėdą ne visos sudėties, bet ligos nėra pasiteisinimas, nes „Dragūno“ komanda taip pat išretinta traumų, tiek viena, tiek kita komanda turėjo netekčių“, – sakė T. Bernatavičius. „Dragūno“ vyr. treneris Artūras Juškėnas pagyrė savo auklėtinius. „Gerai žaidėme, tikrai gerai. Taip, darėme klaidas, bet su tokia gynyba tos klaidos buvo neišvengiamos. Buvo keletas momentų, kai po darbo gynyboje turėjome įmesti įvarčius, bet tai nepavyko. Pirmame kėlinyje turėjome įmesti 20 įvarčių. Tikrai gaila, kad po viso darbo gynyboje tų įvarčių nepelnėme dėl vaikiškų sprendimų ir klaidų, tačiau smagu, kad net ir praradę tiek žaidėjų einame, kaunamės ir esame viršuje. Tai labai džiugina“, - pozityviai į situaciją žvelgė A. Juškėnas. Artimiausias rungtynes „Dragūnas“ žais kitą trečiadienį išvykoje - susikaus su šiuo metu pirmoje vietoje esančia Kauno „Granito-Kario“ ekipa, o kitą savaitgalį, kovo 17-18 d., Klaipėdoje prasidės Baltijos rankinio lygos atkrintamosios kovos - klaipėdiečiai susitiks su Zaporožės ZTR (Ukraina) komanda. Kitose LRL rungtynėse Kauno KTU ekipa namuose 31:25 (17:13) nugalėjo Vilniaus „Vilniaus“ komandą.