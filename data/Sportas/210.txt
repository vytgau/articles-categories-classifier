Pirmą kartą „Barcelona“ kapitono raištį ryšėjo vokiečių vartininkas Marc-Andre ter Stegenas. Be Lionelio Messi ir Luiso Suarezo mačą pradėję katalonai 36 min. džiaugėsi įvarčiu – pirmą kartą „La Liga“ rungtynėse pasižymėjo Ousmane'as Dembele. Tačiau netrukus rezultatą išlygino Jonny Castro (45). Antrajame kėlinyje po keitimo aikštėje pasirodžius L. Messi antrąjį įvartį Barselonos ekipai pelnė Paco Alcaceris (64). S. Roberto 71 min. teisėjas parodė raudonąją kortelę, mažuma likę svečiai per likusį rungtynių laiką neatsilaikė – 82 min. rezultatą išlygino Iago Aspasas. „Barcelona“ gali guostis tuo, kad nenutrūko jos įspūdinga nepralaimėtų rungtynių serija Ispanijos čempionate – pasiektas apvalus skaičius 40. Artimiausią persekiotoją turnyro lentelėje – Madrido „Atletico“ katalonai lenkia 12 taškų.