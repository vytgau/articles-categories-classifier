LSU Taryba teigia, kad aktyviai dalyvauja valstybinių universitetų tinklo optimizavime. Bet Taryba nepritaria Vyriausybės nutarimui prijungti LSU prie Lietuvos sveikatos mokslų universiteto (LSMU) ir artimiausiu metu pateiks Švietimo ir mokslo ministerijai veiksmų plano projektą, kuriame siūlys sporto ir sveikatinimo krypties studijas bei mokslą sutelkti autonomiškame specializuotame universitete. To paties posėdžio metu dėl netinkamo Tarybos įpareigojimų vykdymo pareikštas nepasitikėjimas rektoriui dr. Aivarui Ratkevičiui, kuris atleistas iš pareigų pačiam prašant. Laikinąja rektore iki rektoriaus rinkimų paskirta LSU Tarybos narė doc. dr. Diana Rėklaitienė, iki šiol vadovavusi LSU Treniravimo mokslo katedrai. „Tikimės, kad naujoji vadovė užtikrins Senato ir Tarybos sprendimų įgyvendinimą bei tęstinumą, paskatins aktyvesnį universiteto bendradarbiavimą su Seimu, ministerija bei socialiniais partneriais“, – teigia LSU Tarybos pirmininkas Arūnas Kučikas. Artimiausiu metu Taryba apsispręs dėl LSU rektoriaus rinkimų datos. „Pagrindiniai tikslai – sutelkti Lietuvoje išsibarsčiusį sporto mokslininkų ir akademinės bendruomenės potencialą Lietuvos sporto universitete, siekti aukščiausių tarptautinių sporto mokslo ir studijų standartų, glaudžiau bendradarbiauti su šalies socialiniais partneriais rengiant specialistus, atsižvelgiant į šalies sektoriaus poreikius bei numatant ilgalaikes rinkos raidos tendencijas. Didelis dėmesys bus skiriamas valdymo efektyvumui, siekiant skirti kuo daugiau lėšų mokslo ir studijų infrastruktūrai gerinti“, – apie laukiančius darbus kalba laikinoji LSU rektorė D. Rėklaitienė.