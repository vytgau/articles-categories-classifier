Aikštės šeimininkai drąsiai pradėjo rungtynes ir grasino riterių vartams standartinių situacijų metu. Sykį visiškai šalia vartų galva mušė Guillermo Smitarello, vėliau į juos nepataikė ir Yassine’as Kharbouchas. Pamažu įsibėgėjusių „Trakų“ gretose progas švaistė Maksimas Maksimovas. Iš pradžių rusas visiškai laisvas galva mušė tiesiai į Luką Paukštę. Vėliau kampinio metu jis vienu lietimu nesugebėjo pataikyti į vartų stačiakampį. Kėlinio viduryje M.Maksimovas pats nesuprato, kaip neišvedė riterių į priekį. Po labai gražios, kurioje futbolininkai perdavimus atliko vienu lietimu, rezultatyviausias „Trakų“ žaidėjas iš poros metrų atstumo įsigudrino pataikyti į virpstą. Į stadioną susirinkę žiūrovai liko nepatenkinti arbitro sprendimu už pražangos simuliaciją įspėti link vartų prasiveržusį G.Smitarello. „Utenio“ kapitonas galėjo lengviau atsikvėpti, kai varžovų atakos metu jis šalia baudos aikštelės nugriovė M.Maksimovą, bet antrosios geltonos kortelės išvengė.  Vis tik „Trakų“ legionierius tarė savo žodį 40-ą minutę, kai greitos atakos Justinas Marazas jam nukreipė kamuolį. Puolėjas šia proga pasinaudojo tinkamai ir pelnė 10-ąjį čempionate savo įvartį. Kėliniui baigiantis, kamuolį į vartus pasiuntė ir Utenis“, bet Y.Kharbouchui beliko skėsčioti rankomis, kai jam buvo užfiksuota nuošalė. Antrąją mačo pusę aikštės šeimininkai vėl pradėjo labai aktyviai, bet 56-ą minutę praleido antrąjį įvartį. Po perdavimo iš krašto M.Maksimovas kovoje su pora varžovų sugebėjo atiduoti kamuolį Oscarui, kuris nesunkiai laimėjo akistatą su L.Paukšte. Nepaisant „Utenio“ pastangų, jiems pavyko sukurti tik vieną pavojingą ataką, kai, sužaidus daugiau nei valandą, Ignui Plūkui teko šuoliu palydėti visiškai šalia virpsto skriejusį kamuolį po Jose Ruzo tolimo šūvio. Svečiai 80-ą minutę surengė dar vieną rezultatyvų išpuolį. Aleksandras Byčenokas krisdamas išsaugojo kamuolį varžovų baudos aikštelėje, atsidūrė prieš vartininką ir nepagailėjo perdavimo antrajame kėlinyje į žaidimą įsijungusiam S.Čyžui, kuriam beliko įmušti į tuščius vartus. Po poros minučių jau pats S.Čyžas gražiu smūgiu galva po Valdemaro Borovskio perdavimo į savo sąskaitą įsirašė dublį, pelnydamas ketvirtąjį komandos įvartį. „Utenio“ nuotaikas mačo pabaigoje puikiai iliustravo Pablo Roca, be ceremonijų „nušienavęs“ nuo jo atitrūkusį A.Byčenoką ir prieš save išvydęs raudoną kortelę. Jau per arbitro pridėtą laiką uteniškiai surengė pavojingą ataką, bet prieš vartininką atsidūręs Johnas Hernandezas pergudrauti I.Plūko nesugebėjo. Rungtynės: Utenos „Utenis“ 0 – 4 „Trakai“ 41' [0 – 1] Maksimas Maksimovas 56' [0 – 2] Oscaras Dorley 80' [0 – 3] Svajūnas Čyžas 82' [0 – 4] Svajūnas Čyžas