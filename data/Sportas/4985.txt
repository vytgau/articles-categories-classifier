„Vettelio poelgis yra tikra gėda“, – sakė L. Hamiltonas. S. Vettelis atšovė: „Lewisas taip turėjo būti nubaustas“. Trasoje važiuojant saugos automobiliui L. Hamiltonas už posūkio staiga sumažino greitį, o jam iš paskos važiavęs S. Vettelis sugurino į britą savo bolido priekį. Nepatenkintas vokietis privažiavo prie L. Hamiltono, pakėlė rankas ir ratais stuktelėjo į varžovo šoną. Teisėjai šio incidento pro pirštus nepraleido ir skyrė čempionato lyderiui 10 sek. baudą. Sausas iš šios situacijos išlipęs L. Hamiltonas vis tiek turėjo sukti į techninio aptarnavimo juostą – reikėjo pritvirtinti vieną detalę. Bausmę atlikusiam S. Vetteliui pavyko grįžti į trasą prieš savo pagrindinį varžovą ir galiausiai jis finišo liniją kirto ketvirtas, o britas – penktas. 💥 The moment when two title rivals collided #AzerbaijanGP 🇦🇿 #F1 pic.twitter.com/0zT8BI4w1U — Formula 1 (@F1) June 25, 2017  „Kontroliavau greitį. Esant visiems pakartotiniams startams toje vietoje sulėtėdavau. Jis prarado koncentraciją ir „įvažiavo“. Tuomet dar važiavo šalia manęs ir specialiai kliudė. Tai tikra gėda, – komentavo incidentą L. Hamiltonas. – Jei jis kaip vyras nori kažką įrodyti, tegul tai daro išlipęs iš automobilio, veidu į veidą. Taip kliudyti automobilį yra pavojinga“. Toliau kalbėdamas britas atkreipė dėmesį į jaunąją „Formulės-1“ auditoriją, kurie stebėjo, kaip elgiasi keturis kartus pasaulio čempionas: „Taip lenktynininkas neturėtų elgtis, nes pavojinga. Aišku, tokie dalykai nutinka ir čia jau neturiu daugiau ką pridurti. Važiuojame toliau“.  S. Vettelis tikino, kad neturėjo kaip išsisukti, kai britas netikėtai nuspaudė stabdžius. „Visiems aišku, kad lenktynių lyderis kontroliuoja tempą. Tačiau stabdyti ten nebuvo būtina. Mums abiem. Dėl bausmės nesutinku. Jei nubaudė mane, turėjo ir jam skirti baudą“, – kalbėjo vokietis. Jo nuomone, čia visi suaugę žmonės ir yra yra tam, kad lenktyniautų – to tikisi visi žiūrovai, todėl tam tikrose situacijose naudojamos alkūnės. „Buvau labai nepatenkintas, kaip Lewisas važiavo. Privažiavau iš šono ir jam tai aiškiai parodžiau. Mes dar išsiaiškinsime. Tačiau kaip ir anksčiau gerbiu jį kaip lenktynininką“, – komentavo S. Vettelis. „Red Bull“ komandos patarėjas Helmutas Marko pateikė savo nuomonę: „Hamiltonas jį provokavo. Vettelis supyko ir norėjo revanšuotis. Hamiltonas norėjo išmušti Vettelį iš ritmo. Tai, ką Sebastianas padarė, buvo tiesiog emocijos“. 1996 metų „Formulės-1“ čempionas Damonas Hillas kalbėjo, kad vokietis veikiausiai tikėjosi Lewisą pagreitėsiant. „Po susidūrimo Vettelio priekinis sparnas buvo sutrupintas ir jis labai supyko. Nežinočiau, kaip vertinti jo poelgį, jei būčiau teisėjas. Jei naudoji automobilį, kad į kažką atsitrenktumei, tai rodo kontrolės trūkumą. Pykčio čia negali būti. Čia kaip futbole, jei teisėjas švilpia, o žaidėjas eina prie varžovo ir jį muša, tuomet rodoma raudonoji kortelė“, – teigė jis. Po aštuonių etapų šių metų čempionate S. Vettelis pirmauja su 153 taškais, antras rikiuojasi L. Hamiltonas (139), trečias – Valtteri Bottas (111), ketvirtas – Danielis Ricciardo (92), penktas – Kimi Raikkonenas (73). UPDATED DRIVER STANDINGS The dust has just about settled on a crazy #AzerbaijanGP Here's how things now stand 👀⬇️ pic.twitter.com/D9wiUSQ86w — Formula 1 (@F1) June 25, 2017