Prieš finalą 16-metės sportininkės teigė, kad svarbiausias jų tikslas besivaržant su vyresnėmis konkurentėmis – pelnyti kelialapį į 2018 metų jaunimo olimpines žaidynes, kurios vyks Argentinoje. Tam reikėjo finale aplenkti bent vieną varžovių įgulą ir patekti į pirmąjį penketuką. Pirmąjį tikslą įgyvendinti pavyko labai greitai – jau distancijos pradžioje mūsų komanda tvirtai aplenkė Kinijos irkluotojas ir vis didino savo pranašumą prieš jas. Įveikus 1 km Lietuvos irkluotojos buvo penktos, tačiau antrojoje trasos dalyje sugebėjo įsiterpti į kovą dėl medalių. Dar po 500 metrų lietuvaitės aplenkė Vokietijos komandą ir pakilo į ketvirtąją vietą. Paskutinėje distancijos dalyje V. Urbonaitei ir K. Kralikaitei pavyko pavyti ir aplenkti dar ir Italijos komandą, tačiau tuo metu trečiąją poziciją susigrąžino ir bronzos medalius iškovojo labai galingai finišavusi Vokietijos ekipa. Lietuvos irkluotojos 2 km nuirklavo per 7 min. 43,47 sek., o Vokietijos – per 7 min 40,95 sek. Pasaulio čempionėmis tapo Rumunijos irkluotojos (7.35,83), vicečempionėmis – Graikijos (7.38,79).  Titas Mašanauskas ir Paulius Černevičius šeštadienį laimėjo Trakuose vykstančio pasaulio jaunių (iki 19 metų) irklavimo čempionato vaikinų porinių dviviečių valčių C finalą (13-18 vietos) ir galutinėje įskaitoje užėmė 13-ąją vietą. Mūsų šalies irkluotojai 2000 m nuotolį įveikė per 6 min. 39,67 sek. Merginų porinių dviviečių C finale Viktorija Vareikaitė ir Ieva Medelinskaitė (7 min. 25,55 sek.) nusileido tik Australijos įgulai ir bendrojoje įskaitoje užėmė 14-ąją vietą. Vaikinų dviviečių be vairininko C finale Dovydas ir Domantas Stankūnai (6.59,43) užėmė antrąją vietą, o galutinėje įskaitoje jiems atiteko 14-oji pozicija. Merginų vienviečių valčių C finale Eglė Bezzubovaitė (8.09,29) taip pat finišavo antra. Vaikinų porinių keturviečių C finale Paulius Lukšas, Martynas Vaitkevičius, Gvidas Nienius ir Mantas Linkevičius (6.17,61) buvo šešti, o bendrojoje įskaitoje – 18-i. Keturviečių be vairininko D finale (19-21 vietos) Paulius Antanavičius, Algirdas Staškevičius, Augustinas Jankevičius ir Valdas Venckus (6.32,23) finišavo antri ir galutinėje įskaitoje užėmė 20-ąją vietą. Vaikinų vienviečių valčių D finale (19-24 vietos) Kasparas Keršanskas (7.37,77) liko penktas, o galutinėje įskaitoje – 23-ias.