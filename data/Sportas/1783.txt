Incidentas, kurio kaltininku tapo ilgiems metams iš sporto pašalintas Y. Suzuki, užfiksuotas 2017-ųjų Japonijos baidarių ir kanojų irklavimo čempionate. Slapta paėmęs jaunesnio savo varžovo, 25-erių metų Seiji Komatsu gėrimo talpą, į ją Y. Suzuki įšvirkštė anabolinių steroidų, tikėdamasis kad pastarasis suklups atlikdamas dopingo testą. Taip ir nutiko – S. Komatsu laimėjo 200 metrų vienviečių baidarių irklavimo varžybas (Y. Suzuki finišavo aštuntas), bet jo dopingo testas buvo teigiamas ir sportininkas sulaukė suspendavimo bausmės. Visgi yla po kurio laiko išlindo iš maišo. Sąžinės užgraužtas neatlaikė pats Y. Suzuki: japonas prisipažino švirkštęs anabolinius steroidus į tautiečio gėrimą. „Norėjau patekti į keturvietės baidarės įgulą Tokijo olimpinėse žaidynėse, bet mano vietą užėmė jaunesnis S. Komatsu, todėl taip ir pasielgiau, – prisipažino Y. Suzuki. – Vėliau supratau, kad į keturvietės įgulą vis tiek nebūčiau patekęs. Supratau, kad pasielgiau nesąžiningai.“ Po šios Y. Suzuki išpažinties S. Komatsu buvo reabilituotas, suspendavimas jam panaikintas, o dopingą švirkštęs japonas nubaustas nepaisant to, kad prisiėmė kaltę. Sužinojęs, kad yra diskvalifikuojamas aštuoneriems metams, japonas paskelbė apie savo karjeros pabaigą. „Šis įvykis tiesiog neįtikėtinas, apie panašius dalykus Japonijoje man nebuvo tekę girdėti, esu priblokštas“, – griežtą sprendimą bausti Y. Suzuki komentavo jo bendrapavardis, Japonijos antidopingo agentūros vadovas Daichi Suzuki.