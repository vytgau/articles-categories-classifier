Šią savaitę Lietuvos sporto Meka dienai tapo ledo ritulio arena ir priėmė ledo ritulio bortus, kurie buvo sukonstruoti arenoje. Pasaulio ledo ritulio čempionato varžybas rengianti asociacija „Hockey Lietuva“ kartu su „Žalgirio“ arenos specialistais laisvą nuo renginių dieną arenoje surinko ledo ritulio bortus ir tikrino arenoje įrengtų bortų stacionarių tvirtinimų, kitų mazgų tinkamumą ledo ritulio rungtynėms. „Žalgirio“ arenos ir visos Lietuvos sporto aistruolių laukia neeilinis renginys, tad jam ruošiamės jau dabar. Išbandėme bortų tinkamumą arenos konstrukcijoms. Bandymų dienos metu arenoje surinkome bortus be stiklų, juos tvirtinome prie betone jau įrengtų „ankerių“ ir pamatėme, kad viskas tinka puikiai. Ledo ritulys „Žalgirio“ arenoje atitiks aukščiausius reikalavimus“, – po tikrinimo dienos sakė arenos direktorius Paulius Motiejūnas.   Beje, asociacijos „Hockey Lietuva“ pernai Vokietijos Kelno „Lanxess“ arenoje įsigyti bortai jau buvo išbandyti Lietuvoje. Iš šio Vokietijos miesto bortai trimis vilkikais keliavo tiesiai į Lietuvos uostamiestį. Pirmieji bortų tvirtumą ir tinkamumą patikrino „Švyturio“ arenos darbuotojai, kurie bortus buvo įrengę „CROWNS Baltic Challenge Cup“ turnyrui lapkričio pradžioje. „Bortų surinkimas – vienas pagrindinių renginio techninių elementų. Tad jų tinkamumą „Žalgirio“ arenai išsibandėm iš anksto ir esame ramūs – ledo ritulio čempionato įranga tinkama ir kokybiška. Laukia tolimesni darbai tiek arenoje, tiek už jos ribų“, – kalbėjo čempionato vykdantysis direktorius Remigijus Valickas. „Žalgirio“ arenoje bus įrengti klasikiniai „europinių matmenų“, 60 metrų ilgio ir 30 metrų pločio bortai. Čempionato metu bortus „papuoš“ apsauginiai stiklai, arenos galuose už vartų bus įrengti apsauginiai tinklai. Arenoje jau buvo įrengti ledo ritulio bortai, jie buvo naudojami ledo ritulio reklamai. Sporto šakos varžybos „Žalgirio“ arenoje bus rengiamos pirmą kartą. „Hockey Lietuva“ pasaulio ledo ritulio čempionatui Kaune tikisi surinkti geriausią visų laikų Lietuvos ledo ritulio rinktinę. Pasaulio čempionatui pagal individualią programą jau ruošiasi Dainius Zubrus, pasiryžimą atstovauti Lietuvai ne kartą deklaravo Darius Kasparaitis. Abu žaidėjai bus labiausiai patyrę ir yra vieninteliai lietuviai, žaidę NHL. Šalia patyrusių meistrų, rikiuojamos kitos Lietuvos ledo ritulio žvaigždės – KHL lygos Rygos „Dinamo“ klubo žaidėjai vartininkas Mantas Armalis, gynėjas Nerijus Ališauskas, po traumos sparčiai atsigaunantis Drezdeno „Eislowen“ (Vokietijos antra lyga) puolėjas Tadas Kumeliauskas. Pasaulio ledo ritulio čempionato IB divizione Lietuvos rinktinė dėl teisės žaisti IA divizione paeiliui susitiks su Kroatijos, Rumunijos, Japonijos, Ukrainos ir Estijos rinktinėmis.