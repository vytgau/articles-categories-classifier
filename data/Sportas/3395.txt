Sportininkas ant nugalėtojo pakylos žengė surinkęs 62 taškus ir laimėjęs šešias iš septynių rungčių. Dešimčia taškų nuo jo atsiliko birštonietis Vidas Blekaitis (52 tšk.), trečias liko šiaulietis Karolis Aleksandravičius (37,5 tšk.). Sportininkai varžėsi padangų vertimo, „Cramo“, traktoriaus tempimo, burbulų atkėlimo, pritūpimų su burbulais, lagaminų nešimo ir akmenų sukėlimo rungtyse. Šalies pirmenybių finale taip pat rungėsi marijampolietis Martynas Brusokas (30 tšk.), kaišiadoriškis Donaldas Andriulis (24 tšk.), birštonietis Antanas Žiurauskas (22,5 tšk.), vilnietis Mindaugas Jaras (18 tšk.) ir šakiškis Audrius Jokūbaitis (16 tšk.). Įtemptos kovos buvo laukiama „Cramo“ rungtyje tarp Ž. Savicko ir pavasarį pasaulio rąsto kėlimo vicečempiono titulą iškovojusio V. Blekaičio. Nors kova vyko taškas į tašką, vienu kartu daugiau 150 kg rąstą per 75 sek. iškelti pavyko Ž. Savickui. Puikią sportinę formą demonstravo ir prieš porą dienų iš pasaulio jaunimo galiūnų čempionato grįžęs ir ten vicečempiono titulą iškovojęs Martynas Brusokas. 21-erių metų sportininkas liko ketvirtas, bet lagaminų nešimo rungtyje net sugebėjo aplenkti čempionu tapusį Ž. Savicką.