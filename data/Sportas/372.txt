Po keturias stipriausias vyrų ir moterų komandas per dvi dienas išsiaiškins, kurios vertos tapti stipriausiomis Lietuvoje. Visiškai neprognozuojamas ir intriguojantis turėtų vyrų finalas tarp Marijampolės „Sūduvos“ ir Kelmės „Etovio“. Abi komandos į Jonavą atvyks su gausiomis palaikymo komandoms, todėl atmosfera bus karšta. Ir abu klubai sieks tik vieno – tapti čempionais. Reguliariajame Lietuvos čempionato sezone pergales 3-1 ir 3-0 iškovojo „Sūduva“, tačiau šios ekipos treneris Romas Sujeta šių rezultatų nesureikšmina. „Paskutinėse rungtynėse namuose prieš Kelmę laimėjome gana ramiai, tačiau žaidžiant neutralioje arenoje, komandos pasidaro visai kitokios. Dėl to mūsų pergalės reguliariajame sezone mums jokio pranašumo nesuteikia. Turime viską ruoštis iš naujo ir viskas spręsis paskutiniuose setų taškuose. Laukia atkakli kova. Mes žinome, kad „Etovis“ su savo tradicijomis, su savo charakteriu bus sudėtingas varžovas“, – mintimis dalinosi R. Sujeta. Video iš „Sūduvos“ pasiruošimo:   „Kelmės miestui jau pusfinalio serija buvo didžiulė šventė, o finalai dar labiau didina susidomėjimą. Žinau, kad yra nuomojami autobusai ir sirgaliai vyks mūsų palaikyti į Jonavą, – pabrėžė „Etovio“ strategas Arnoldas Barauskis. – Stebėjome paskutines „Sūduvos“ rungtynes, atliekame namų darbus. Marijampolės ekipa taip pat yra gerai sukomplektuota, bet manau, kad mes būsime pasiruošę ir parodysime gražų tinklinį“. Moterų finale laukia intriguojantis mūšis tarp Baltijos pirmenybių prizininkių. Baltijos vicečempionės Alytaus „Prekybos-Paramos“ tinklininkės susitiks su bronzos medalių laimėtoja ir praėjusių metų Lietuvos čempione Kauno „Kauno-ASU“ komanda. Geriausią sezoną žaidžiantis Alytaus klubas Baltijos lygos rungtynėse namuose 3-2 nugalėjo Kauno ekipą, o išvykoje nusileido 0-3. Visgi, svarbiausioje tarpusavio akistatoje – pusfinalyje – „Prekyba-Parama“ 3-1 nugalėjo kaunietes. „Žaidėjų nuotaikos geros, visos laukiame finalinių susitikimų. Šiuo metu sprendžiame varžybinius uždavinius, deriname komandinius veiksmus. Nors komandos susitinka ne pirmą kartą, bet tikrai dar ne tiek, kad mintinai žinotų viena kitą. Manau, kad tiek viena, tiek kita komanda pateiks staigmenų. Na o pergalę lems daug veiksnių – nusiteikimas, mažesnis klaidų skaičius, trenerio uždavinių vykdymas“, – kalbėjo „Kauno-ASU“ trenerė Vida Makauskienė. Ne mažiau intriguojantys bus mūšiai ir dėl bronzos medalių. Vyrų varžybose dėl bronzos kausis dvi Baltijos lygoje šiame sezone dalyvavusios, bet Lietuvos pirmenybių pusfinalyje suklupusios Raseinių „Norvelitos“ ir Šiaulių „Elgos-Master Idea-SM Dubysos“ komandos. Praėjusiais metais šiauliečiai pasidabino sidabru, o raseiniškiai – bronza, todėl nei viena ekipa nenorės šiemet likti tuščiomis. Moterų mažajame finale savo sirgalius mėgins pradžiuginti savo namuose žaisiančios Jonavos „Achemos-KKSC“ tinklininkės. Joms iššūkį mes Vilniaus universiteto merginos, kurios mėgins parodyti, kad gali kautis su Baltijos lygos klubais. Bilietus į Lietuvos tinklinio čempionato finalus platina „TicketMarket“. Jaunimui iki 18 metų ir senjorams įėjimas nemokamas. Finalinių varžybų tvarkaraštis: Šeštadienis. 11:00 Raseinių „Norvelita“ – Šiaulių „Elga-Master Idea-SM Dubysa“ (vyrai, dėl 3-4 vietų) 13:00 Vilniaus universitetas – Jonavos „Achema-KKSC“ (moterys, dėl 3-4 vietų) 15:00 Alytaus „Prekyba-Parama“ – Kauno „Kaunas-ASU“ (moterys, finalas) 17:00 Kelmės „Etovis“ – Marijampolės „Sūduva“ (vyrai, finalas) Sekmadienis. 10:00 Šiaulių „Elga-Master Idea-SM Dubysa“ – Raseinių „Norvelita“ 12:00 Jonavos „Achema-KKSC“ – Vilniaus universitetas 14:00 Kauno „Kaunas-ASU“ – Alytaus „Prekyba-Parama“ 16:00 Marijampolės „Sūduva“ – Kelmės „Etovis“ 18:00 Apdovanojimai.