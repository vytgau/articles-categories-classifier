Čempionatas startuos gegužės 9 dieną, grupių varžybos vyks Alytuje ir Šiauliuose, o finalinės rungtynės vyks Marijampolėje. Kovo pabaigoje paaiškės 7-ios atrankos grupių nugalėtojos, kurios kartu su Lietuvos merginų rinktine varžysis finaliniame etape. Balandžio pradžioje bus ištraukti burtai, kurie komandas suskirstys į dvi grupes. Į pusfinalius pateks po dvi stipriausias ekipas. Bus svarbi ir mažojo finalo kova, nes trečią vietą iškovojusi rinktinė pateks į pasaulio merginų iki 17 m. čempionatą, vyksiantį metų gale. Surengti žemyno merginų futbolo čempionato finalinį etapą Europos futbolo asociacijų sąjunga (UEFA) Lietuvai paskyrė prieš trejus metus. Tokio rango moterų varžybos mūsų šaliai patikėtos pirmą kartą. Panašus tarptautinis turnyras vyko 2013 metais. Tuomet Europos jaunimo (iki 19 metų) vaikinų čempionatas buvo tarp lankomiausių istorijoje ir buvo puikiai įvertintas UEFA. Įkvepia „Gintros“ pavyzdys Lietuvos merginų rinktinei vadovauja buvusi rinktinės gynėja, iš Kanados lietuvių šeimos kilusi Ieva Kibirkštis. Angliškai kalbanti, tačiau gerai lietuviškai suprantanti futbolo specialistė neabejoja, kad merginos parodys, kad yra konkurencingos, moka žaisti ir gali kovoti. „Noriu, kad čempionate sėdintys žiūrovai stebėtųsi ir teigtų, jog žaidžiame tikrai šauniai, o į rungtynes atėję lietuviai pamatytų, jog merginų futbolas nėra kažkuo prastesnis. Mūsų tikslas parodyti, kad kovojame. Šiandien ypatinga diena, tikrai jau jaučiu, kad čempionatas nenumaldomai artėja. Mūsų laukia didelis iššūkis. Tai svarbu ne tik mūsų rinktinei, bet visai moterų futbolo bendruomenei“, – šypsojosi I. Kibirkštis, kuri Kanadoje, Švedijoje ir Suomijoje įgyta patirtimi dalinasi su jaunosiomis Lietuvos futbolininkėmis. Per metus ši septyniolikmečių merginų rinktinė sužaidė aibę kontrolinių rungtynių, o paskutiniuose mačuose rinktinė išmėgins skirtingas taktines schemas. Vasarį mūsiškės susitiko su U-19 Estijos merginų komanda, šeštadienį laukia akistata su bendraamžėmis iš Latvijos, balandį – kontrolinis mačas su Baltarusija. Anot Lietuvos futbolo federacijos (LFF) prezidento Tomo Danilevičiaus, toks čempionatas yra geras šansas visam šalies futbolui. „Tai Lietuvos futbolo bendruomenės pripažinimas. Prieš beveik penkis metus rengėme vaikinų iki 19-os metų Europos čempionato finalinį etapą, dabar laukia septyniolikmečių merginų Senojo žemyno pirmenybės. Ne tik Lietuvoje, bet ir kitose šalyse moterų futbolas žengia tvirtesnius pirmus žingsnius, išskyrus Skandinavijos šalis, kur tradicijos yra šiek tiek gilesnės. Nuo masiškumo prasideda futbolas, tad sieksime ir Lietuvoje didinti žaidžiančių moterų skaičių. Turime gerų pavyzdžių, Šiaulių „Gintra-Universitetas“ pateko geriausių Europos klubų šešioliktuką, tą sėkmės istoriją reikia tęsti“, – teigė LFF federacijos vadovas Tomas Danilevičius. Jis nesibaimino galimų skaudžių varžovių pamokų mūsų merginų rinktinei. „Taip, tai bus didelis išbandymas, bet mūsų komanda ne vienerius metus ruošėsi šiam čempionatui. Būsime greta geriausių elitinių komandų, manau, mūsų merginos atiduos visas jėgas, kad rezultatas būtų teigiamas“, – vylėsi LFF vadovas. Džiaugiasi šansu Rinktinė jau tris kapitones, pagrindinės kapitonės pareigos patikėtos Gintarei Blažytei, ją pavaduos Eva Jakaitė ir Judita Sabatauskaitė. Anot kapitonės, laiko treniruotėms merginos negaili, kasdien vyksta po vieną ar net dvi treniruotes. Trenerė I. M. Kibirkštis nurodymus paprastai aikštėje duoda anglų kalba, tačiau dėl to jokių problemų nekyla. „Visos mokame anglų kalbą, o jei kuriai kažkas neaišku, padeda kiti treneriai. Kartu su vyr. trenere Ieva dirbame vienerius metus. Apie galimas varžoves negalvojame, mums visoms jau bus didelė garbė atstovauti Lietuvai finaliniame etape ir žaisti čempionate“, – kalbėjo Gintarė Blažytė. Įteikė trispalvę Įkvėpimo futbolininkės galės pasisemti iš dviejų sporto aukštumų pasiekusių moterų. Čempionato ambasadorėmis tapo Sidnėjaus olimpinė čempionė, Lietuvos tautinio olimpinio komiteto prezidentė Daina Gudzinevičiūtė ir šachmatų didmeistrė, LR Seimo narė Viktorija Čmilytė-Nielsen. „Labai džiaugiuosi, kad Lietuvoje pradėjome tokių renginių tradiciją ir tikiuosi, kad ją tęsime. Futbolas universali sporto šaka, kurią propaguoja žmonės visose šalyse. Moterų sportas viena iš tų sričių, kur dar reikia kovoti dėl lygybės. Daugelis Šiaurės Europos šalių futbole jau parodė pavyzdį. Tikiuosi, kad taip bus Lietuvoje ir futbolininkės taip pat taps sporto žvaigždėmis“, – sakė V. Čmilytė-Nielsen. „Savo laiku taip pat buvau vadinama ne moteriško sporto atstove. Džiaugiuosi futbolo federacijos požiūriu į šios sporto šakos lygybę tarp abiejų lyčių. Manau, kad nėra vyriško ar moteriško sporto. Yra tik tas sportas, kurį mylime. Merginos gali įrodyti, kad jūsų sporto šaka, kuria mėgstate, yra svarbi. Tikiuosi, kad garbingai nešite Lietuvos vėliavą ir šis čempionatas bus žingsnis į priekį“, – kalbėjo trispalvę komandai įteikusi D. Gudzinevičiūtė. Žiūrovus į stadionus kvies čempionato talismanas – lapės bruožų personažas, kuriam vardą bus galima išrinkti internetu, bei specialiai artėjančiam turnyrui sukurtas himnas. Dainą „Our stories“ (Mūsų istorijos) atliko merginų duetas „Golden Age“, kūrinio autorius – Stanislavas Stavickis-Stano. Rotušėje susirinkę svečiai čempionato himną išgirdo pirmą kartą.  Istoriniai faktai: - UEFA Europos merginų WU17 (iki 17 metų) futbolo čempionatas rengiamas 11-tą kartą. - Pirmasis čempionatas startavo (atranka) 2007 metais ir finišavo (finalinis etapas) 2008-aisiais. - 2008-2013 m. čempionato finaliniai etapai surengti Šveicarijoje, greta UEFA būstinės. Dalyvavo po 4 komandas. - Nuo 2014 m. finaliniame etape dalyvauja po 8 komandas. - Čempionatą 6 kartus laimėjo Vokietija (2008, 2009, 2012, 2014, 2016, 2017), 3 kartus Ispanija (2010, 2011, 2015), 1 kartą Lenkija (2013). Atrankos varžybos (2017-2018): – Šį sezoną Europos WU17 čempionate dalyvauja 46 merginų rinktinės. – Pirmajame atrankos etape 44 komandos (šiame etape nedalyvauja tik čempionė Vokietija ir finalinio etapo šeimininkė Lietuva) suskirstytos į 11 grupių po 4 komandas. – Grupėse komandos sužaidžia po trejas rungtynes. Dvi pirmąsias vietas užėmusios komandos ir 5 geriausios trečiosios vietas pateko į antrąjį „Elitinį“ atrankos etapą. – „Elitiniame“ atrankos etape dalyvauja 28 komandos. Suskirstytos į 7 grupes jos sužaidžia po 3 rungtynes. Į finalinį etapą pateks 7 grupių nugalėtojos. Finalinis etapas: – 8 komandos bus suskirstytos į dvi grupes po keturias komandas. – Grupių varžybose komandos sužais tarpusavyje po trejas rungtynes. – Po dvi geriausias grupių komandas pateks į pusfinalius. – Pusfinalių nugalėtojai žais finale, o pralaimėjusios komandos – rungtynėse dėl trečiojo kelialapio į FIFA Pasaulio merginų WU17 (iki 17 metų) čempionatą Urugvajuje. – Iš viso bus sužaista 15 rungtynių. – Rungtynės vyks Alytaus, Marijampolės ir Šiaulių stadionuose. Svarbios čempionato datos (2018): – Kovo 31 d. – „Elitinio“ atrankos etapo pabaiga. – Balandžio 6 d. – finalinio etapo burtų ceremonija (planuojama Kaune). – Gegužės 9, 12, 15 d. – finalinio etapo grupių rungtynės. – Gegužės 18 d. – pusfinaliai – Gegužės 21 d. – finalas ir rungtynės dėl vietos Pasaulio čempionate. Lietuvos WU17 rinktinės žaidėjos (kandidatės): Vartininkės: Monika Bačkieriūtė – Marijampolė Marijampolės FC Meda Šeškutė – Grigiškės Vilniaus FM Dominyka Vaiginytė – Vilnius Vilniaus MFA „Žalgiris“ Gynėjos: Dorotėja Aidukaitė – Vilnius Vilniaus MFA „Žalgiris“ Gintarė Blažytė – Vilnius Vilniaus MFK „Žalgiris“ Eva Jakaitė – Kaunas MFK „Kauno Žalgiris“ Greta Markauskaitė – Jonava Jonavos KKSC EOS-Aušra Alina Špakovskaja – Vilnius Vilniaus FM Milita Ragauskaitė – Jonava Jonavos KKSC EOS-Aušra Laura Ubartaitė – Gargždai Gargždų „Banga“ Saugės: Dovilė Dockaitė – Raudondvaris (Kauno r.) Vilkaviškio „Šešupė“ Marija Galkina – Panevėžys Panevėžio FA Saulė Jonynaitė – Simnas (Alytaus r.) Vilniaus MFA „Žalgiris“ Monika Judeikytė – Žadvainai (Rietavo r.) Gargždų „Banga“ Ugnė Lazdauskaitė – Vilnius Vilniaus MFA „Žalgiris“ Kamilė Pranulytė – Priekulė (Klaipėdos r.) Gargždų „Banga“ Gabrielė Ragauskaitė – Jonava Jonavos KKSC EOS-Aušra Loreta Rogačiova – Vilnius Vilniaus FM Judita Sabatauskaitė – Jonava Jonavos KKSC EOS-Aušra Sylvia Šafranovič – Nemenčinė MFK „Nemenčinė“ Gabija Toropovaitė – Dainava (Ukmergės r.) Šiaulių SG-FA Vitalija Žatkina – Dovilai (Klaipėdos r.) Gargždų „Banga“ Puolėjos: Erika Deventinaitė – Nemenčinė MFK „Nemenčinė“ Karilė Liužinaitė – Panevėžys Panevėžio FA Erika Šupelytė – Vilnius Vilniaus MFA „Žalgiris“ Gabija Valiukevičiūtė – Marijampolė Alytaus SRC-MFK Trenerių štabas: vyriausioji trenerė Ieva Melanija Kibirkštis, trenerės asistentė Kotryna Kulbytė, asistentas Markas Razmaratas, vartininkių treneris Mantas Tamulionis, fizinio rengimo treneris Lukas Šinkūnas.