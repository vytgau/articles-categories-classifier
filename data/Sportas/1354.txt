Nors „Anfield“ stadione Mohamedas Salah dar trečiąją minutę išvedė šeimininkus į priekį, o rezultatas 1:0 laikėsi didžiąją susitikimo dalį, paskutiniosios minutės tapo neįtikėtinu nervų karu, kuris „Liverpool“ klubui susiklostė nesėkmingai. 80-ąją minutę Victoras Wanyama įspūdingu tolimu smūgiu nuginklavo Lorisą Kariusą, o jau po penkių minučių „Tottenham“ gavo ir puikų šansą išsiveržti į priekį. 87-ąją minutę L. Kariusas baudos aikštelėje pargriovė Harry Kane‘ą, kuris gavo šansą mušti 11 metrų baudinį. Vis dėlto tiesiai į vartininką smūgiavęs Londono ekipos atakų lyderis pasižymėti nesugebėjo, o jau po trijų minučių „Liverpool“ sirgaliai triumfavo – antrąjį įvartį pelnė svečių gynybą pergudravęs M. Salah. „Raudonųjų“ sirgaliai džiaugėsi neilgai. Paskutinę pridėto laiko minutę Virgilas van Dijkas savo baudos aikštelėje spirdamas kamuolį pataikė Erikui Lamelai į koją, o mačo teisėjas pasitaręs su šoniniu arbitru skyrė dar vieną 11 metrų baudinį. Antrą kartą prie 11 metrų atžymos atsistojęs H. Kane‘as nebeklydo ir išplėšė sostinės ekipai dramatiškas lygiąsias. Šis įvartis anglui buvo 100-asis „Premier“ lygoje. Liverpulio ekipos strategas Jurgenas Kloppas po susitikimo neslėpė savo nusivylimo ir nevyniodamas žodžių į vatą kritikavo diskutuotinus sprendimus priėmusį šoninį teisėją. „Rezultatą nulėmė šoninio teisėjo sprendimai. Pirmojo 11 metrų baudinio neturėjo būti dėl nuošalės. Kalbant apie antrąjį, Virgilas lietė Eriką Lamelą, tačiau visi puikiai žinome, kad Lamela šio kontakto siekė ir pats jį sukūrė“, – kalbėjo J. Kloppas. Pergalę apmaudžiai praradę „Liverpool“ futbolininkai su 51 tašku bent kuriam laikui pakilo į trečiąją vietą, o „Tottenham“ su 49 taškais lieka penkti. Kitose sekmadienio rungtynėse Londono „Crystal Palace“ ir „Newcastle United“ komandos taip pat pasidalino po tašką sužaisdamos lygiosiomis 1-1. How they stack up after a dramatic #PL Sunday... pic.twitter.com/HdbbUdK2yB— Premier League (@premierleague) February 4, 2018 