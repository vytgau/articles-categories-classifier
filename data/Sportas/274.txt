Aštuoniskart olimpinis čempionas šiuo metu Australijoje palaiko Britanijos tautų sandraugos žaidynėse dalyvaujančius tautiečius. Vienam iš žurnalistų ketvirtadienį vykusioje spaudos konferencijoje paklausus, ar pasaulis gali tikėtis išvysti U. Boltą 2020 metų Tokijo olimpinėse žaidynėse, sprinteris pabrėžė, kad to nebus ir pareiškė, jog labai rimtai ketina pradėti žaisti futbolą. 31-erių metų bėgikas kovo mėnesį svečio teisėmis treniravosi su Dortmundo „Borussia“ (Vokietija) klubu. Tai buvo dalis U. Bolto pasiruošimo birželio 10 dieną Mančesterio „Old Trafford“ stadione vyksiančiam labdaros mačui. „Kol kas per anksti apie tai kalbėti, vis dar bandau savo jėgas ir mėginu pasiekti gerą sportinę formą, šlifuoju keletą dalykų, – juokdamasis sakė U. Boltas, paklaustas, ar ketina tapti komandos dalimi. - Neturiu jokių pasiūlymų iš Mančesterio, bet tikiuosi ateityje jų sulaukti. Šiuo metu nesuku sau galvos dėl komandos, tik noriu pasiekti tokį lygį, kad jausčiausi patogiai futbolo aikštėje“. U. Boltas, kuriam priklauso 100 m ir 200 m bėgimo pasaulio rekordai, vylėsi, kad artimiausiu metu šie rezultatai nebus pagerinti: „Rekordai yra tam, kad būtų gerinami. Tik tikiuosi, jog to nenutiks artimiausiu metu“. Sprinteris taip pat teigė pasiilgstantis minios palaikymo ir varžybų, nes šie dalykai varo jį iš proto ir jis tuo mėgaujasi. „Vis dėlto, jau pasiekiau viską, ką norėjau, tad noriu išbandyti ką nors naujo. Turėti pinigų yra puiku, bet dar nuostabiau įgyvendinti tai, ko visada troškai“, – sakė jamaikietis.