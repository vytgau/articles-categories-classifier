M. Kittelis laimėjo antrą etapą iš eilės. Nugalėtojui nustatyti prireikė net fotofinišo, toks pat laikas buvo įskaitytas 2-124 vietas užėmusiems dviratininkams. Antras finišavo norvegas Edvaldas Boassonas Hagenas („Dimension Data“), trečias - australas Michaelas Matthewsas („Sunweb“). 31-erių lietuvis Ignatas Konovalovas (FDJ, +1.36) užėmė 158-ą vietą. Jo komandos draugas Arnaud Demare'as liko 11-as ir prarado taškų klasifikacijos lyderio poziciją. „Šiandien mūsų lyderiui diena buvo sunkesnė. Ryte jis skundėsi, kad blogai miegojo, neturėjo didelio apetito prie stalo. Per varžybas taip pat mažai valgė, – pasakojo I. Konovalovas. – Ir man šiandien buvo sunkiau. Kojose jau pirmieji rimtesni raumenų skausmai atsiranda. O išbėrimai jau slopsta. Dar trukdo, bet bent jau įmanoma kojas į batelius įkišti be didesnių pastangų. Dabar jau įsivažiuojam į pragaro ritmą: pasimatys, kam seksis geriau, o kam bus blogiau. Laukia du sunkūs etapai prieš poilsio dieną – pirmadienį. Ypač sekmadienį bus labai sunku.“ Lenktynių lyderiu išliko britas Christopheris Froome'as („Sky“). Antrą vietą užima kitas britas Geraintas Thomasas („Sky“, +12 sek.). I. Konovalovas (+26 min. 4 sek.) bendrojoje įskaitoje užima 166-ą poziciją. Iš viso klasifikuoti 193 dviratininkai. Lenktynės, kurias sudaro 21 etapas, baigsis liepos 23 dieną Paryžiuje. Tuo metu Italijoje vykstančių 28-ųjų moterų dviračių lenktynių „Giro d'Italia“ aštuntame etape lietuvė Rasa Leleivytė („Aromitalia Vaiano“) finišavo 14-a. Etapą laimėjo olandė Lucinda Brand („Sunweb“). Ji 141,8 km nuvažiavo per 3 val. 46 min. 10 sek. R. Leleivytė nuo nugalėtojos atsiliko 1 min. 51 sek. Lenktynių lydere išliko olandė Anna van der Breggen („Boels-Dolmans“). Ji aštuntajame etape finišavo šešta. R. Leleivytė (+11 min. 43 sek.) bendrojoje įskaitoje iš 43-ios pozicijos pakilo į 32-ą. Lenktynes tęsia 142 dviratininkės. Dešimties etapų lenktynės baigsis sekmadienį.