Vyrų vienviečių kanojų 200 m distancijos pirmajame pusfinalyje antras finišavo ir į finalą pateko Henrikas Žustautas. Europos čempionas distanciją įveikė per 39,588 sek. ir atsiliko tik nuo vengro Jonatano Haido (Jonatan Hajdu, 39,422 sek.). Vyrų dviviečių baidarių 200 m distancijos antrajame pusfinalyje olimpiniai prizininkai lietuviai Aurimas Lankas ir Edvinas Ramanauskas finišavo per 32,077 sek. ir užėmė trečiąją vietą. Būtent trys greičiausios įgulos iš kiekvieno pusfinalio pateko į finalą. Antrajame pusfinalyje greičiau už mūsiškius irklavo Vokietijos (31,816 sek.) ir Rusijos (32,027 sek.) atstovai. Vyrų dviviečių baidarių 1000 m distancijos antrajame pusfinalyje Lietuvos atstovai Ričardas Nekriošius bei Andrejus Olijnikas (3.17,537) užėmė trečiąją vietą ir taip pat pateko į finalą. Lietuvius aplenkė tik Serbijos (3.14,737) ir Ispanijos (3.17,164) sportininkai. Vyrų vienviečių kanojų 1000 m distancijos antrajame pusfinalyje Lietuvos atstovas Vadimas Korobovas (4.01,423) užėmė ketvirtąją vietą ir pasirodymą tęs B finale (10-18 vietos). Iki vietą A finale garantavusios trečiosios pozicijos mūsiškiui pritrūko 0,411 sek.