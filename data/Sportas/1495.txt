26-erių Lietuvos sportininkas prašovė vos vieną šūvį iš 20-ies bei aplenkė įspūdingą sąrašą biatlono žvaigždžių – Sočio olimpinių žaidynių prizininką prancūzą Jeaną Guillaume Beatrixą, 2015 metų pasaulio taurės asmeninių lenktynių bendros įskaitos laimėtoją Sergejų Semionovą iš Ukrainos bei visą galingą Norvegijos rinktinę. „Įvyko stebuklas. Jei atvirai, dvi dienas prieš varžybas dar galvojau, ar išvis išeiti į startą. Treniruotėje nesugebėjau padaryti to, ką turėjau, ją baigiau anksčiau, kadangi labai silpnai jaučiausi. Nebuvo jėgų, tai matėsi visą sezoną iki šiol, – rezultatu negalėjo patikėti K. Dombrovskis. – Ryte atsikėlęs, pavalgęs supratau, kad gerai jaučiuosi. Gražus oras, gera trasa ir buvo vidinė nuojauta, kad gali pasisekti.“ Prieš metus Lenkijoje vykusiame Europos čempionate biatlonininkas šaudė dar taikliau – pataikė visus 20 šūvių bei užėmė 16 vietą. Šįkart K. Dombrovskį nudžiugino ne tik šaudymas, bet ir greitis trasoje, ypatingai – paskutiniame rate. „Greitis nebuvo įspūdingas, bet džiaugiuosi, kad visus ratus įveikiau panašiai, o paskutiniame dar pridėjau, nors dažniausiai būna, kad tada daugiausiai pralošiu. Šįkart po paskutinio šaudymo 12-as išėjau ir 12-as finišavau“, – džiaugėsi Lietuvos atstovas. Europos čempionu tapo austras Felixas Leitneris, 43 sek. pranokęs čeką Tomašą Krupčiką bei 56,6 sek. – vokietį Phillippą Horną. Visi trys prizininkai šaudymo zonoje suklydo po sykį. K. Dombrovskis nugalėtojui pralaimėjo 2 min. 31,1 sek. Beje, jei visi mūsiškio šūviai būtų buvę taiklūs, jis būtų atsidūręs net šeštoje pozicijoje. Sėkmingas Europos čempionato startas K. Dombrovskiui pakėlė nuotaiką po nesėkmingai susiklosčiusios kovos dėl vietos Pjongčango olimpinėse žaidynėse. Lietuvos vyrų biatlono rinktinė praėjusį sezoną iškovojo du bilietus į olimpiadą, kurių savininkai paaiškėjo praėjusią savaitę – jais tapo aukštesnes vietas per pirmus šešis pasaulio taurės etapus užėmę Vytautas Strolia bei Tomas Kaukėnas. „Apmaudu, bet šiais metais nepataikėme su mano fizine forma. Man atrankos į olimpines žaidynes net nebuvo: negalėjau kovoti – nebuvo nė vieno starto, kur galėčiau kaip lygus su lygiu kovoti su savo komandos draugais. Buvau palūžęs psichologiškai iki Europos čempionato ne dėl to, kad nepatekau į olimpiadą, bet todėl, kad negalėjau sudaryti konkurencijos“, – atviravo K. Dombrovskis. Kiti Lietuvos biatlonininkai Europos čempionato starte užėmė kuklesnes vietas: Rokas Suslavičius buvo 102-as, Deividas Demkovas – 104-as, tuo tarpu analogiškose moterų varžybose Natalija Paulauskaitė užėmė 63 vietą, o su sveikatos problemomis susidūrusi Gabrielė Leščinskaitė – 67-ą. Penktadienį vyksiančiose sprinto varžybose dalyvaus visi pajėgiausi Lietuvos biatlonininkai, tarp kurių bus ir Pjongčange šalies garbę ginsiantys V.Strolia, T.Kaukėnas bei Natalija Kočergina. Startą praleis Estijoje žaidynėms besiruošianti Diana Rasimovičiūtė.