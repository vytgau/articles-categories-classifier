Stipriausiu pasaulio žmogumi tituluojamas garsiausias Lietuvos galiūnas Žydrūnas Savickas teigia, jog šiemet turnyre dalyvavo ypač daug stiprių dalyvių. Konstantiną Janashia ir Krzysztofą Radzikowskį Ž. Savickas dar prieš varžybas įvardijo turnyro favoritais. Pats Ž. Savickas savo vardo turnyre sako nebedalyvaujantis, nors ir labai norėtų. Tiesa, pirmuosius du „Savickas Classic“ turnyrus galiūnas laimėjo. Po jų ir buvo priimtas sprendimas, jog atėjo metas vietą turnyre užleisti kitiems. Prieš dvi savaites Ž. Savickas laimėjo Mančesteryje vykusį „Giants Live“ serijos varžybų finalą. Sportininkas pasakoja, kad sėkmingai vykęs pasirengimas šioms varžyboms leido tikėtis gerų rezultatų. „Mažiausiai buvau nusitaikęs į prizininkų trejetą, bet slapta, aišku, tikėjausi ir laimėti. Varžybų išvakarėse jau jaučiau, kad galiu būti pirmas. Pasirodo, nuojauta, kaip ir dažniausiai būna, neapvylė.“ Sėkmingas pasirodymas Mančesteryje privertė Ž. Savicką pakeisti sprendimą baigti sportinę karjerą šių metų pabaigoje. Galiūnas prasitaria, kad jį tikrai išvysime 2018 m. Europos ir Pasaulio čempionatuose. Šiuo metu sportininkas teigia besitreniruojantis daugiau negu bet kada, o be treniruočių jam dar tenka atlikti ir įvairius kineziterapinius pratimus. Kineziterapija sportininkui ypač svarbi atsistatant po traumų. Bent porą valandų per dieną jis skiria reabilitacijai, kasdien laikosi griežtos mitybos, tad beveik visa Žydrūno diena yra skirta sportui. „Dabar esu tikras profesionalas. Turbūt niekada savo karjeroje nesitreniravau tiek daug ir taip kryptingai“, – šypsosi sportininkas. Ž. Savickas atskleidė ir metinį savo sezono biudžetą. Kelionės, maitinimas ir visos dalyvavimo išlaidos yra apmokamos kai kuriose varžybose yra apmokamos, tačiau ne visur. „Viską apskaičiavus gautųsi labai didelė suma, manau, apie 50 tūkstančių eurų. Pasiruošimas dar maždaug tiek pat. Metinis biudžetas tikrai siekia 100 tūkstančių eurų. Tai čia tokią nedidelę komandą išeitų išlaikyti“, – skaičiuoja galiūnas. Šiemet prie Ž. Savicko rėmėjų komandos prisijungė „Vilkyškių pieninė“, įžengusi į sporto mitybos pasaulį su „GymOn“ baltyminiais kokteiliais sportui. „Pabaigėme statyti naują fabriką, kuriame gaminame sportininkams būtinus baltymus. Labai džiaugiuosi, kad dėl bendradarbiavimo sukirtome rankomis būtent su Žydrūnu. Juk jis yra vienas iš geriausiai Lietuvoje ir pasaulyje žinomų mūsų sportininkų“, – pasakoja „Vilkyškių pieninės“ generalinis direktorius Gintaras Bertašius. Kalbėdamas apie galiūnų sporto ateitį Lietuvoje Ž. Savickas sako matantis perspektyvaus jį pakeisti galėsiančio jaunimo. „Pavyzdžiui, Martynas Brusokas laimėjo sidabro medalį Pasaulio jaunimo čempionate. Jam vos 21-eri, tačiau Martyno rezultatai jau ir suaugusiųjų varžybose tikrai neblogi.“ Ž. Savickas priduria, kad Lietuvoje atsirado dar keli jauni, perspektyvūs ir labai gerus duomenis turintys sportininkai. „Manau, kad per ateinančius dešimt metų tikrai bus kam mane pakeisti. Atrodė, kad nieko ilgai nebuvo, ir staiga atsirado labai daug jaunimo. Galbūt ta karta, kuri žiūrėdavo mano varžybas prieš 10–15 metų, užaugo“, – neslepia galiūnas. Apie tolimesnius savo planus Ž. Savickas smarkiai neatvirauja, tačiau prasitaria, jog su sportu visiškai atsisveikinti nežada. „Galiūnų sportas labai sparčiai vystosi, bus dar įdomesnių dalykų, apie kuriuos dabar kalbėti negaliu. Bet sporte aš liksiu, tiesiog šiek tiek kitokia forma. Tačiau konkrečių detalių atskleisti kol kas negaliu“. „Savickas Classic 2017“ galiūnų turnyras buvo rengiamas kartu su Vilniaus miesto sporto festivaliu „Sveikas miestas“, kurio metu vyko įvairios sporto varžybos, parodos, konferencijos ir mokymai.