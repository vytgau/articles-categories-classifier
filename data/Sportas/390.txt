Į nokdauną Turine šeimininkai buvo pasiųsti jau rungtynių pradžioje – 3 min. po Isco perdavimo į baudos aikštelę pasižymėjo puikią sportinę formą pastaruoju metu demonstruojantis C. Ronaldo. Sulig šiuo įvarčiu 33-ejų portugalas tapo pirmuoju futbolininku istorijoje, kuriam pavyko įmušti per 10 UEFA Čempionų lygos rungtynių paeiliui. Simboliška, kad ši portugalo serija tęsiasi nuo praėjusių metų Čempionų lygos finalo Kardife, kur Cristiano į „Juventus“ vartus pasiuntė du tikslius smūgius. Maža to, tai buvo pats greičiausias C. Ronaldo įvartis per visą jo karjerą prestižiniame turnyre nuo 2003-ųjų. Įpusėjus kėliniui iniciatyvą aikštėje perėmė šeimininkai, tačiau antrą realią progą pasižymėti 36 min. turėjo „Real“ – kamuolys po galingo Toni Krooso smūgio atsitrenkė į skersinį. Baigiantis kėliniui aistros kilo jau „Real“ baudos aikštelėje, kur griuvo Paulo Dybala. Viskas baigėsi tuo, kad teisėjas iš Turkijos Cuneytas Čakiras argentiniečiui parodė geltoną kortelę už vaidybą. Po pertraukos 55 min. įspėjimą gavo „Real“ kapitonas Sergio Ramosas, prasižengęs prieš P. Dybalą. „Juventus“ po baudos smūgio pasižymėti nepavyko, tačiau nedidelė pergalė šioje situacijoje pasiekta – S. Ramosui dėl kortelių limito teks praleisti atsakomąjį mačą Madride. 64 min. savo žodį dar kartą tarė C. Ronaldo. Ir tai padarė taip įspūdingai, kad jam paplojo netgi pilnutėlis „Allianz“ stadionas, o dalis publikos atsistojo. Sulaukęs skerso perdavimo iš Danielio Carvajalio, C. Ronaldo kamuolį į Gianluigi Buffono ginamus vartus pasiuntė smūgiu per save, įmušdamas vieną gražiausių karjeros įvarčių. Tai buvo 119 C. Ronaldo įvartis per karjerą Čempionų lygoje ir jau 14 tikslus smūgis šiame sezone. If Cristiano Ronaldo was a club, he would be 10th on the All-Time scoring list. ⚽️ pic.twitter.com/EJcDn0XThG— ☇ASAP Sports News☇ (@ASAP_SportsNews) April 3, 2018  Dar po minutės „Juventus“ futbolininkai ant vejos liko dešimtiese – antrą įspėjimą gavo ir buvo išvytas P. Dybala. Šeimininkų žaidimas ėmė byrėti ir tuo pasinaudojo svečiai, o įvykių sūkuryje ir vėl buvo C. Ronaldo. Portugalas atliko tikslų rezultatyvų perdavimą, po kurio kamuolį į tuščius vartus „įstūmė“ Marcelo – 0:3. Per likusį laiką rezultatas liko nepakitęs, o „Real“ kelialapį į turnyro pusfinalį beveik užsitikrino dar prieš atsakomąsias rungtynes. Rezultatas „Juventus“ 0 – 3 „Real“ 3' Cristiano Ronaldo [0-1] 64' Cristiano Ronaldo [0-2] 66' Paulo Dybala [„Juventus“] – pašalintas iš aikštės 72' Marcelo [0-3]  Emocijų netrūko ir rungtynėse Sevilijoje, kur 12 min. kilo masinis susistumdymas tarp žaidėjų – priešais save geltoną kortelę išvydo Frankas Ribery. 20 min. tobulą progą pasižymėti turėjo šeimininkų saugas Pablo Sarabia, tačiau kamuolį patogioje pozicijoje gavęs futbolininkas nepataikė į vartus. Visgi 32 min. tas pats P. Sarabia ištaisė savo klaidą – sulaukęs tikslaus Sergio Escudero perdavimo, ispanas nukreipė kamuolį į Sveno Ulreicho ginamus vartus. Į „Bayern“ žaidėjų protestus, neva stabdydamasis kamuolį saugas sužaidė ranka, mačo arbitras iš Italijos Daniele Orsato dėmesio nekreipė. 36 min. „Bayern“ strategui Yuppui Heynckesui teko atlikti priverstinį keitimą – susižeidusį Arturo Vidalį pakeitė Jamesas Rodriguezas. Gana paradoksalu, bet kolumbiečio pasirodymas aikštėje buvo vainikuotas svečių sėkme. Vienas pirmųjų J. Rodriguezo perdavimų buvo adresuotas atakai patogioje padėtyje atsidūrusiam F. Ribery, kurio spirtas kamuolys netrukus atsidūrė vartuose – į juos įskriejo po rikošeto nuo Jesuso Navaso kojos. Po pertraukos svečiai ėmė didinti savo spaudimą, o tai galų gale davė vaisių. Kurį laiką „Sevilla“ laikėsi, tačiau 68 min. Thiago Alcantara iš arti galva persvėrė rezultatą – 1:2. Pergalę išvykoje pasiekęs Miuncheno klubas taip pat žengė milžinišką žingsnį pusfinalio link. „Sevilla“ 1 – 2 „Bayern“ 32' Pablo Sarabia [1-0] 37' Jeusas Navasas [1-1] – savus vartus 68' Thiago Alcantara [1-2] Atsakomosios šių porų rungtynės bus žaidžiamos balandžio 11 d. atitinkamai Madride ir Miunchene. Kitos keturios komandos ketvirtfinalio etapą pradės trečiadienio, balandžio 4-osios vakarą. „Barcelona“ namie susirems su „Roma“, o „Liverpool“ savame stadione priims „Manchester City“. UEFA Čempionų lygos finalas gegužės 26-ąją vyks Kijevo olimpiniame stadione.