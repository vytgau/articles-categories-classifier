S. Biličius prie „West Ham United“ vairo stojo 2015-ų metų vasarą ir pirmąjį sezoną su ekipa baigė 7-oje „Premier“ lygos vietoje, tačiau vėlesni rezultatai ir pastarojo sezono startas klubo savininkus privertė imtis pokyčių – per 11 rungtynių tik du kartus su komanda pergalę šventęs S. Biličius buvo atleistas. Antradienį paskelbta, kad prie „West Ham United“ vairo stoja D. Moyesas, praėjusį sezoną treniravęs „Sunderland“ ir, kaip juokauja kai kurie britai, nuvaręs šią komandą „į kapus“. „Sunderland“ Anglijos čempionate užėmė paskutinę vietą ir pirmą kartą per 10 metų iškrito į žemesnį divizioną. Praėjusį sezoną D. Moyesas labiausiai pagarsėjo ne vadovaujamos komandos rezultatais, o seksistiniu išpuoliu prieš BBC žurnalistę Vicky Sparks, po kurio 54-erių treneriui teko viešai atsiprašinėti. Ilgiausiai per savo karjerą – nuo 2002 iki 2013 m. – D. Moyesas yra treniravęs Liverpulio „Everton“. 2013-2014 m. jis buvo vyriausiuoju „Manchester United“ strategu, 2014-2015 m. dirbo Ispanijoje, San Sebastiano „Real Sociedad“ klube.