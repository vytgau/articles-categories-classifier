Šios rungties 2016 metų Europos čempionė ir triskart pasaulio vicečempionė pusfinalyje 2-0 nugalėjo olandę Laurinę van Riessen, o finale 1-2 nusileido vokietei Paulinei Grabosch. Atrankoje S. Krupeckaitė tarp 22 dalyvių buvo trečia (10,947 sek.), o Miglė Marozaitė – devinta (11,063 sek.). Dešimt geriausių dviratininkių iškart pateko į aštuntfinalį, o likusios kovojo šešioliktfinalyje. S. Krupeckaitė aštuntfinalyje įveikė airę Robyn Stewart, o M. Marozaitė pralaimėjo 2011 metų Europos čempionei ukrainietei Liubovei Basovai ir galutinėje įskaitoje liko dešimta. S. Krupeckaitė ketvirtfinalyje 2-0 įveikė 2015 metų Europos čempionę ir pasaulio vicečempionę bei Rio de Žaneiro olimpinių žaidynių keirino čempionę olandę Elis Ligtlee. Galutinėje pasaulio taurės įskaitoje S. Krupeckaitė su 1350 taškų užėmė trečiąją poziciją. Pirmoji vieta atiteko olandei L. van Riessen (1525 tšk.), o antroji – vokietei Kristinai Vogel (1500 tšk.). M. Marozaitė (950 tšk.) tarp 55 klasifikuotų sportininkių buvo septinta. Olivija Baleišytė daugiakovėje tarp 20 dalyvių užėmė penktąją vietą. Lietuvė surinko 92 taškus. Pirmojoje daugiakovės rungtyje – skreče – O. Baleišytė užėmė šeštąją vietą, tempo lenktynėse buvo ketvirta, o atkrintamosiose lenktynėse – septinta. Prieš grupines lenktynes Lietuvos dviratininkė buvo penkta ir po paskutinės rungtis išsaugojo turėtą poziciją. Nugalėjo pasaulio vicečempionė olandė Kisten Wild, surinkusi 122 taškus. Galutinėje pasaulio taurės įskaitoje O. Baleišytei (1175 tšk.) atiteko trečioji vieta. Lietuvė nusileido tik amerikietei Jennifer Valentei (1350 tšk.) ir japonei Yumi Kajiharai (1325 tšk.). Iš viso klasifikuota 51 dviratininkė.