Tokiu būdu Šiaulius iš sporto komandų paskutinį kartą pasiekė Prancūzijos ir Vokietijos nacionalinės vyrų krepšinio rinktinės 2011 metais Lietuvoje vykusio Europos krepšinio čempionatu metu. Barselonos moterų futbolo komandos trečiadienį laukia pirmoji UEFA moterų Čempionių lygos aštuntfinalio akistata su Lietuvos futbolo čempionėmis – Šiaulių „Gintros-Universiteto“ futbolininkėmis. Šiauliuose žaidžiančią turėtume išvysti ir ryškiausią varžovių komandos žvaigždę – 24 -erių metų Nyderlandų futbolininkę Lieke Martens. 170 cm ūgio saugo ir puolėjo pozicijose galinčiai rungtyniauti futbolininkei pastarieji metai buvo tiesiog nuostabūs. Praėjusią vasarą ji su Olandijos moterų rinktine triumfavo Europos čempionate, kuriame pasižymėjo trimis tiksliais smūgiais bei buvo apdovanota „auksinio kamuolio“ trofėjumi, taip pat pasirašė kontraktą su „Barcelona“, o vasaros pabaigoje buvo pripažinta geriausia 2016-2017 metų sezono Europos futbolininke, kur prizą atsiėmė greta Christiano Ronaldo. Atvykusios „Barca“ futbolininkės atrodė geros nuotaikos, tačiau klubo viešųjų ryšių atstovas teigė, kad futbolininkės yra pavargusios po daugiau nei 3 valandas trukusios kelionės lėktuvu, todėl į klausimus žiniasklaidai atsakys tik viena iš žaidėjų. Su gausiai Zoknių oro uostą užpildžiusia žiniasklaida bendravo šią vasarą „Barcelona“ marškinėlius apsivilkusi 23 -ejų metų Makedonijos rinktinės kapitonė Nataša Andonova. Įdomu tai, kad ši futbolininkė prieš septynerius metus jau viešėjo Šiauliuose, kai atstovaudama Makedonijos ekipai susitiko su „Gintros“ komanda. „Pamenu, kad su Šiaulių klubu buvome patekę į vieną atrankos grupę kartu ir žaidėme šiame mieste. Tačiau nuo tada prabėgo labai daug laiko. Manau, kad „Gintra“ yra pajėgi komanda. Kai žaidžiau prieš septynerius metus, atstovavau Makedonijos klubui, jis buvo tokio pat aukšto lygio, kaip „Barcelona“. Iš „Gintros“ šiuo metu žinau tik Jeleną Čubrilo iš Serbijos. Kitų merginų nepažįstu. Mūsų stiprybė – komandinis žaidimas, stengiamės padėti viena kitai aikštėje, rungtyniauti kompaktiškai, kovoti iš visų jėgų, tai yra svarbiausia“ – teigė N. Andonova, kuri pridūrė, kad šiais metais ekipos tikslas yra patekti į Čempionų lygos finalą.  Nepaisant to, jog didžioji dalis šiauliečių katalonėms nusileidžia ir savo meistriškumu, yra vienas elementas, kuris aikštėje kartais sulygina ir visiškai skirtingo kalibro ekipas – širdis. Būtent šią savybę – kovą iš visos širdies prieš aštuntfinalio dvikovą akcentavo „Gintros-Universiteto“ krašto saugė iš Serbijos Jelena Čubrilo. „Esu įsitikinusi, kad galime su jomis kovoti, jeigu aikštėje atiduosime savo širdis. Žiūrovų parama mums turėtų suteikti papildomą impulsą kovoti ir nenuleisti galvų, net jeigu ir ne viskas seksis taip kaip norėtume. Privalome žaisti garbingai iki finalinio teisėjo švilpuko siekiant išsaugoti intrigą iki atsakomojo mačo Barselonoje“, – neskubėdama pasmerkti savo komandos pralaimėjimui kalbėjo serbė. Pirmosios Čempionų lygos aštuntfinalio rungtynės tarp Šiaulių „Gintros“ ir „FC Barcelonos“ vyks trečiadienį, lapkričio 8 d. 18 val. Šiaulių miesto savivaldybės centriniame stadione. Katalonijos moterų ekipa Ispanijos čempionate triumfavo penkis kartus: 1998, 2012, 2013, 2014 ir 2015 metais. Tuo metu praėjusius du sezonus „Barcos“ futbolininkės pasidabino sidabro medaliais. Geriausias ispanių pasiekimas Čempionų lygoje – pusfinalis, pasiektas praėjusiais metais. „Gintra“ šešioliktfinalyje rungtynėse eliminavo Ciuricho „Frauen“ komandą: namuose sužaista lygiosiomis 1:1, o išvykoje laimėta 2:1. Pagrindiniame UEFA Čempionų lygos turnyre po metų pertraukos kovojančios šiaulietės šešioliktfinalio barjerą įveikė antrą kartą klubo istorijoje. 