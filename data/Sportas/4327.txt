10-ąjį savo įvartį pelnė Darvydas Šernas, kuriam pasivyti Klaipėdos „Atlantą“ jau palikusį Andrejų Paniukovą trūksta jau tik vieno tikslaus smūgio. Nors nuo mačo pradžios kamuolį daugiau kontroliavo aikštės šeimininkai, pirmąjį pusvalandį kiek aštresnius išpuolius greitomis atakomis rengė kauniečiai. „Stumbro“ vartininkui Rodrigo Josviakiui teko padirbėti už vartų nukreipiant Manto Kuklio perdavimą nuo kampinio gairelės. Tuo tarpu kitoje aikštės pusėje pasisekė Linui Klimavičiui. Bandęs nutraukti Levano Matčarašvilio perdavimą, gynėjas jo vos nenukreipė į savo vartus, kamuolys atsimušė į virpstą. Po kelių minučių „Stumbro“ naujokas iš Brazilijos Lucas Villela puikiai suklaidino Egidijų Vaitkūną, tačiau jo perdavimą paversti įvarčiu dar vienam svečių užsieniečiui Erickui Kassi nepavyko. 33-ą minutę čempionas išsiveržė į priekį. Po fantastinio Vytauto Lukšos reido per pusę aikštės smūgiu iš labai aštraus kampo įvartį sugebėjo pelnyti Darvydas Šernas. Pirmąsias rungtynes „Žalgirio“ gretose žaidęs D.Bartkus išgelbėjo savo komandą iškart po pertraukos, kai šuoliu sugebėjo atremti labai pavojingą Tomo Snapkausko smūgį galva standartinės situacijos metu. Sužaidus valandą, savo reakciją demonstravo ir R.Josviakis. Po dar vieno gero V.Lukšos perdavimo į vartus pažeme mušė M.Kuklys, bet „Stumbro“ vartininkas sugebėjo viena ranka kamuolį atmušti. Aktyviai į žaidimą po keitimo įsijungė „Stumbro“ legionierius Kgaogelo Sekgota. Iš pradžių jis vienu lietimu šovė šalia vartų, vėliau jo aštrų perdavimą pirštų galais lietęs D.Bartkus sutrukdė įmušti kamuolio laukusiam svečių puolėjui. Antrojo kėlinio viduryje įmušti privalėjo D.Šernas. Nesusikalbėjus kauniečių vartininkui ir gynėjui, visiškai laisvas žalgirietis įsigudrino galva nepataikyti į tuščius vartus. Netrukus už galvos griebėsi ir L.Villela. Atsainiai šalia savo baudos aikštelės sužaidę vilniečiai padovanojo kamuolį K.Sekgotai, kuris pasiuntė jį link vartų, bet ten buvęs jo komandos draugas buvo netikslus. Pernelyg atsipalaidavę vilniečiai dar kelis sykius suteikė „Stumbro“ žaidėjams galimybes pavojingai smūgiuoti į vartus, todėl aikštės šeimininkų vyr. treneris Valdas Dambrauskas nuo suolo pakėlė Slavko Blagojevičių. Pasirodžius šiam patyrusiam vidurio saugui, sostinės komanda vėl ėmė žaisti ramiau, kontroliuoti kamuolį bei regzti atakas. Savo debiuto A lygoje vėliau sulaukė ir Ernestas Stočkūnas, pakeitęs į „Žalgirį“ sugrįžusį Danielį Romanovskį. Mačui baigiantis, „Stumbras“ pabandė surengti paskutinį šturmą, tačiau su visais kauniečių bandymais pasiųsti kamuolį į baudos aikštelę aukštais perdavimais čempionato lyderių gynyba susitvarkė be didesnių problemų. Jau per pridėtą laiką R. Josviakiui dar sykį teko padirbėti, atremiant D. Šerno smūgį pažeme greitos atakos metu. A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):   