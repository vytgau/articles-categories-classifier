Čempionatas mūsiškėms prasidėjo skaudžiu ir apmaudžiu pralaimėjimai pajėgiai Latvijos ekipai po penkių setų kovos 2-3 (25:18, 25:19, 18:25, 12:25, 11:15), bet vėliau lietuvės atsitiesė ir 3-0 (25:13, 25:14, 26:24) nugalėjo armėnes bei 3-1 (22:25, 25:18, 25:17, 25:18) pranoko estes. Kitame mače lietuvės 0-3 (12:25, 11:25, 17:25) neatsilaikė prieš favorite laikytą bei visas rungtynes Gruzijoje laimėjusią Ukrainos komandą. Lemiama kova dėl bronzos medalių mūsiškių laukė su šeimininkėmis gruzinėmis. Laimėjusios pirmus du setus, lietuvės kiek atsipalaidavo ir pralaimėjo susitikimą 2-3 (25:17, 25:17, 21:25, 15:25, 12:15), bet iškovoto taško užteko, kad Lietuvos tinklininkės išliktų trečioje pozicijoje ir pasidabintų bronzos medaliais. „Džiugu labai pozityviai užbaigti ciklą su Lietuvos jaunių rinktine, kur mergaitės, atidavusios visas jėgas, užėmė tokią aukštą vietą. Sunkaus darbo dėka pasiektas komandos meistriškumo lygis leidžia praktiškai su visomis varžovėmis kovoti lygiai bei tobulėti dalyvaujant aukšto lygio tarptautiniame turnyre. Jaunimui tai yra neįkainojama patirtis“, – po turnyro sakė Lietuvos merginų treneris Saulius Matikonis, taip pat padėkojęs mergaičių tėvams, Kauno Vilniaus, Šiaulių sporto mokykloms bei Lietuvos tinklinio federacijai (LTF) už sudarytas sąlygas pasiruošti ir dalyvauti turnyre. Puikiu Lietuvos jaunių merginų pasirodymu džiaugėsi ir LTF prezidentas Darius Čerka. „Mes džiaugiamės merginų laimėjimu ir sveikiname jas su jų pačių iškovotu pasiekimu. Ši pergalė mums yra ypatingai džiugi, kadangi ji buvo iškovota visų bendro darbo ir solidaraus sutarimo dėka – prie jos prisidėjo ir merginos, ir jų tėvai, ir sporto mokyklos, ir LTF. Federacija viešojoje erdvėje dažnai susiduria su kryptingais priekaištais, kad rinktinės „nedalyvauja“ tarptautinėse varžybose ir tuo pačiu užkulisine veikla trukdančia rinktinių sudarymui, todėl ypatingai norėtume padėkoti rinktinės treneriui S. Matikoniui ir Kauno sporto mokyklos „Startas“ trenerei Rūtai Skorupskienei, kurie, nepaisydami išorinio spaudimo ir tam tikrų klubų bandymų atkalbėti merginas dalyvauti varžybose, susitelkė bendro tikslo labui ir milžiniškų pastangų ir jėgų dėka padėjo šiai jaunių merginų komandai išvykti ir deramai atstovauti savo šalį. Tai parodo tiek trenerių, tiek žaidėjų brandą ir supratimą, kad norint pasiekti rezultatą, reikia pamiršti asmenines ambicijas ir susitelkti bendro tikslo labui, – pabrėžė D. Čerka. – Džiaugiamės, kad tai suprato ir merginų tėveliai ir sporto mokyklos, kurie visi prisidėjo prie šių merginų sėkmės. Solidariai paskirstę visus dalyvavimo kaštus trimis lygiomis dalimis (tarp federacijos, sporto mokyklų ir tėvų), turėjome galimybę išleisti merginas į tarptautines varžybas ir jose įrodyti, ko esame verti kaip komanda. Pagal šį kaštų paskirstymo projektą šiais metais turėjome galimybę į tarptautines varžybas išleisti jau antrą jaunių rinktinę, suteikiant jai progą semtis patirties, augti ir siekti sportinio meistriškumo“.