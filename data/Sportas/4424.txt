Rungtynes „Utenio“ stadione stebėjo ir HB „Koge“ direktorius Peras Rudas. Jis su svetaine utenosutenis.lt pasidalijo įspūdžiais apie kontrolinius mačus Lietuvoje ir visą treniruočių stovyklą Utenoje. – Kaip vertinate draugiškas rungtynes su „Uteniu“? , – paklausėme P. Rudo. – Jos mums buvo labai naudingos. Prieš kelias dienas žaidėme Jonavoje su vietos „Jonava“. Ten daugiau rėmėmės savo atsarginiais futbolininkais. Šįkart Utenoje žaidė pagrindinė mūsų komanda. Tai buvo paskutinė repeticija prieš Danijos futbolo čempionatą ir pergalė įkvėpė vyrukus. Ne taip dažnai žaidžiame su klubais iš užsienio. – „Utenį“ šio perėjimų lango metu papildė daug naujų futbolininkų. Ar atkreipėte dėmesį į jų žaidimą? – Žinoma. Na, akivaizdu, kad komandai vis dar trūksta susižaidimo. Kartais jūsiškiai klydo lygioje vietoje. Bet vyrukai yra techniški. Turėtų viskas būti gerai. Teko pasikalbėti ir su Davidu Campana, „Utenio“ treneris labai malonus ir motyvuotas žmogus. – Ar pavyko treniruočių stovykla Utenoje? – Žinote, po šios savaitės įsitikinau, kad sudaryti bendradarbiavimo sutartį su „Uteniu“, buvo labai sėkmingas sprendimas. Visa stovykla buvo labai kruopščiai suplanuota, mums niekur nereikėjo laukti. Maistas buvo labai skanus, nakvynės sąlygos idealios. Išties, kitiems Danijos klubams rengti treniruočių stovyklą Lietuvoje būtų mažų mažiausiai egzotiška, bet aš galiu drąsiai sakyti, kad viskas čia buvo puiku. – Jau kitą savaitę prasidės Danijos pirmos lygos čempionatas. Kokius keliate tikslus savo komandai, gal dar kitą sezoną išvysime jus ir Europos turnyruose? – Na, taip drąsiai gal ir nekalbėčiau apie Europos turnyrus, bet kodėl gi ne (juokiasi). Visada savo klubui keliu aukščiausius tikslus, bet mūsų vizija yra ilgalaikė. Esame panašus klubas, kaip ir „Utenis“, turime jaunimo akademiją. Net Utenos ir Kiogės dydžiai yra panašūs. Noriu pasakyti štai ką: kai „Utenis“ žais Europos lygoje, tai ir mes prie jų prisijungsime. To ir linkiu abiem klubams.