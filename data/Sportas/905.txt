Atrankos varžybų B4 grupėje mūsų moterims teks kovoti su Suomijos, Izraelio ir Islandijos ekipomis, o vyrai taip pat B4 grupėje varžysis su Azerbaidžano, Airijos ir San Marino atstovais. Iš kiekvienos grupės į antrą atrankos etapą pateks po dvi geriausias komandas. Žemyno komandinio čempionato atranką mūsų vyrų ir moterų ekipos pradės vasario 27 dieną Vilniuje, sporto mokykloje „Tauras“. Varžybas tiesiogiai transliuos DELFI TV. Žaidžiančiosios trenerės Rūtos Paškauskienės vadovaujamos lietuvės savo žiūrovų akivaizdoje susitiks su Suomijos komanda, o vyrai, kuriuos treniruoti pradėjo Artūras Orlovas, jėgas išmėgins su Azerbaidžano atstovais. Lietuvos moterų rinktinės garbę gins Eglė Stuckytė (ITTF reitingas 210), Ugnė Baskutytė (ITTF-728), Kornelija Riliškytė (ITTF-625) ir žaidžiančioji trenerė R. Paškauskienė (ITTF-132). Suomijos komandą sudarys dvi geriausios šios šalies stalo tenisininkės Ana Kirichenko (ITTF-156) ir Annika Lundstrom (ITTF-330) bei Anna-Sofia Erkheikki (ITTF-580). Varžybų išvakarėse R. Paškauskienė pabrėžė, jog pirminis moterų komandos tikslas – prasibrauti į kitą atrankos etapą. Su suomėmis mūsų moterys žaidė pastarajame Europos komandiniame čempionate. Tąkart lietuvės laimėjo 3:2. „Visos komandos moka žaisti. Mums nebus taip paprasta“, – sakė Lietuvos moterų rinktinės trenerė. Jos žiniomis, pajėgių sportininkių neturinti Islandija atsisakė dalyvauti žemyno čempionato atrankos turnyre. Bet tai nieko nekeičia. Trenerės teigimu, silpnų komandų jau nebelikę, tad su visomis varžovėmis reikės žaisti rimtai. R. Paškauskienės manymu, atėjo laikas moterų komandai pergales skinti be jos pagalbos. „Aš juk nežaisiu amžinai, – sakė ji. – Todėl dar nežinau, ar antradienį Vilniuje per akistatą su suomėmis būsiu tik trenerė ar ir padėsiu rinktinei.“ Lietuvos vyrų rinktinės garbę sostinėje gins Tomas Mikutis (ITTF-252), Alfredas Udra (ITTF-273), Medardas Stankevičius (ITTF-439) ir Matas Skučas (ITTF-753). Į Vilnių kautis su lietuviais Azerbaidžano rinktinė atvyks tokios sudėties: Yangas Xinyu (ITTF-203), Eminas Mammadovas ir Aliverdis Šahgeldijevas. „Azerbaidžanas turi du natūralizuotus kinus, bet, kiek žinau, atvyks tik vienas, – sakė mūsų ekipos treneris A. Orlovas. – Jei šioje komandoje rungtyniautų abu natūralizuoti kinai, manyčiau, kad tai būtų rimčiausia pretendentė grupėje užimti pirmą vietą.” Be lietuvių ir azerbaidžaniečių, B4 grupėje taip pat yra Airija ir San Marinas. A. Orlovo manymu, jo auklėtiniams grupėje realu užimti antrą vietą, tačiau labiau norėtųsi būti pirmiems. „Mūsų rinktinės sudėtis šiuo metu yra rimta, visi keturi atletai aktyviai sportuoja, žaidžia užsienio lygose, dalyvauja įvairiuose turnyruose ir neblogai pasirodo. Šiuo metu mūsų vyrų rinktinė yra stabili“,˙– kalbėjo treneris. Vasario 27 dienos varžybų tvarkaraštis 17:00 Lietuva – Suomija (moterys) 19:30 Lietuva – Azerbaidžanas (vyrai)