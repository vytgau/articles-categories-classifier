Pasaulio reitinge, kuriame klasifikuojama 1500 tekvondo kovotojų, 19-metis A. Klemas užima 17-ąją poziciją. Šiauliuose gyvenantis bei sportuojantis atletas TV laidoje „Lietuvos mokyklų žaidynės“ neslėpė, kad pagrindinis jo tikslas ir svajonė – patekti į 2020 metų Tokijo olimpines žaidynes: „Vien ten patekti ir atidarymo ceremonijoje eiti kartu su olimpine rinktine jau būtų pergalė. Tai dabartinis mano siekis“. Tekvondo – kovos menas, kuriame didelis vaidmuo tenka smūgiams kojomis. „Tai labai dinamiškas sportas ir tuo jis man patinka. Mano manymu, čia itin svarbus staigumas bei lankstumas, todėl šias savybes labiausiai ir tobulinu. Tiesa, kiekvienas kovotojas turi savo stilių: vieni staigesni, kiti – didesni, ir t. t. Retai kada kovotojų stiliai sutampa“, – teigė Lietuvos kovotojas. Tekvondo dvikovos nugalėtojas nustatomas pagal taškus, kurie surenkami už sėkmingus smūgius. Pastarieji vertinami nuo 1 iki 4 taškų. A. Klemas sakė, kad per itin sėkmingą ataką kovotojas gali surinkti kad ir 10 taškų. Dvikova skirstoma į tris po porą minučių trunkančius kėlinius. Papildomas kėlinys pridedamas, jeigu varžovai surenka vienodą taškų skaičių. A. Klemas pristatė ir varžybose naudojamas apsaugas – šalmą, kapą, apsauginę bei smūgius fiksuojančią liemenę, rankų apsaugas, smūgius fiksuojančias elektronines pirštines, kojų apsaugas bei smūgius fiksuojančius antblauzdžius. A. Klemo ir jo brolio Andriaus kelias į tekvondo buvo gana paprastas – tėvai po pokalbio su kaimynu tekvondo treneriu nuvedė vaikus į treniruotę. Nuo to laiko abu broliai pradėjo rimtai sportuoti ir nesustodami įrodinėja savo gebėjimus. „Iki tol buvau kiemo vaikas. Sportavau nemažai: žaidžiau kvadratą, futbolą, bėgau ilgas distancijas, škovojau ir medalių. Mokykloje nuo pat pradinių klasių sportiniai užsiėmimai ar renginiai neapsieidavo be manęs“, – pasakojo A. Klemas. Iki šiol treniruotėse su broliu kovojantis A. Klemas sakė, kad dar prieš pradėdami lankyti treniruotes jiedu su broliu daug grūmėsi: „Viskas baigdavosi tik tada, kai kuriam nors pradėdavo tekėti kraujas ar tėvai išskirdavo. Manau, tas kovos azartas ir užsidegimas yra dar iš anų laikų. Mano brolis žemesnis ir žymiai greitesnis už mane, aš aukštesnis ir sunkesnis. Man sunku jį pagauti, tačiau turiu kitų privalumų. Vienas kitą gerai žinome ir per treniruotes stengiamės vienas kitą nugalėti“. Sportininko teigimu, tekvondo pasiseks kiekvienam, kas tikrai stengsis ir pasiryš juo užsiimti. Šis kovos menas moko disciplinos ir ryžto siekti tikslo ne tik sporte, bet ir gyvenime. A. Klemui įteiktas pakvietimą į šeštadienį Jonavoje vyksiantį „LTeam“ olimpinį žiemos festivalį . Šioje žiemos sporto šventėje tikimasi sulaukti ne vieno tūkstančio svečių. Visą dieną truksiančiame žiemos sporto festivalyje bus galima sudalyvauti daugybėje sporto rungčių – nuo olimpinės mylios (5 ir 10 km) bėgimo, iki akmenslydžio, ledo ritulio, šiaurietiško ėjimo, sniego tinklinio, alpinizmo ir daugelio kitų.