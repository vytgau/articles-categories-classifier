Dvikovos pradžia revanšuotis už pralaimėjimą išvykoje 0:6 norėjusiam Azerbaidžano klubui susiklostė pagal patį nepalankiausią scenarijų. Jau 19-ą minutę už varžovo stumtelėjimą baudos aikštelėje teisėjas Manuelis De Sousa išsitraukė raudonąją kortelę ir parodė ją „Qarabag“ kapitonui Rašadui Farhadui Sadygovui. Pastarojo nuostaba ir komandos draugų apeliacijos niekaip nepakeitė tokio negailestingo portugalo sprendimo. Prie 11 metrų žymos stojęs Edenas Hazardas šovė taikliai ir „Chelsea“ 21-ą minutę pirmavo 1:0. Prireikė dar 15-os minučių, kad buvę Anglijos čempionai savo pranašumą padvigubintų. Puikų perdavimą kulnu atliko E. Hazardas, o Willianui užteko tik nukreipti kamuolį į varžovų vartų tinklą.  Po pertraukos svečiai ir toliau dominavo „Qarabag“ namų aikštėje, o 71-ą minutę pasikartojo pirmojo kėlinio scenarijus. Į baudos aikštę besiveržiantį Willianą už marškinėlių griebė Gara Garajevas ir teisėjas skyrė 11 m baudinį. Šį Cescas Fabregas turėjo pakartoti dukart – mat po pirmojo taiklaus dūrio paaiškėjo, kad žaidėjai per anksti įžengė į baudos aikštelę. Tačiau ispanas antrąkart taip pat buvo taiklus ir padidino Londono ekipos pranašumą iki 3:0. Nepaisant įtikinamo skirtumo Willianas ir toliau aktyviai draskė varžovų gynybą – jam buvo atlyginta. Išmaudęs du oponentus „Chelsea“ saugas smeigė antrą savo ir ketvirtą komandos įvartį. „Chelsea“ šventė pergalę 4:0 ir užsitikrino kelialapį į Čempionų lygos aštuntfinalį. Paskutiniame C grupės ture gruodžio 5-ą dieną Antonio Conte auklėtiniai namie žais su Madrido „Atletico“ komanda. Kitose rungtynėse Maskvoje CSKA po Georgijaus Ščenikovo ir Jardelo įvarčio į savus vartus iškovojo itin svarbią pergalę 2:0. Trečias maskviečių laimėjimas A grupėje leidžia jiems išsaugoti visas viltis prasibrauti į kitą etapą. Tuo metu vis dar be pergalių liekanti „Benfica“ atsisveikino su viltimis patekti į UEFA Čempionų lygos aštuntfinalį. „Qarabag“ 0 – 4 Londono „Chelsea“ 19' [raudonoji kortelė] Rašadas Farhadas Sadygovas („Qarabag“) 21' [0 – 1] Edenas Hazardas (11 m b.) 36' [0 – 2] Willianas 73' [0 – 3] Cescas Fabregas 85' [0 – 4] Willianas Maskvos CSKA 2 – 0 „Benfica“ 13' [1 – 0] Georgijus Ščenikovas 56' [2 – 0] Jardelas (į savus vartus)