Tradiciškai, triatlonininkai varžysis olimpinėje (1500 m plaukimas, 40 km dviračiu, 10 km bėgimas), sprinto (750 m/ 20 km/ 5 km) bei „TRI-FUN“ (200 m/ 10 km/ 2,5 km) rungtyse. Kalbant apie „Activus“ olimpinės triatlono distancijos bedrą atletų įskaitą, kovoje dėl sezono nugalėtojo vardo situacija išties aštri: teoriškai net trys sportininkai pretenduoja į titulą. Taškais šiuo metu pirmauja kaunietis Tautvydas Barštys (3883), greta jo – trakiškis Marijus Butrimavičius (3850), nedaug atsilieka trečioje vietoje esantis marijampolietis Andrius Murauskas (3816). Tačiau į bendrąją įskaitą skaičiuojami keturi geriausi iš penkių etapų rezultatai, o už papildomą įveiktą etapą gaunami 25 taškai. Tad T. Barčiui siekiant apginti nugalėtojo vardą pakanka tik startuoti ir garbingai finišuoti bet kurioje pozicijoje. Tik jam nekirtus finišo linijos teorinių šansų jį taškais aplenkti turėtų artimiausi konkurentai. Tačiau pažįstant T. Barštį, vargu ar jį tenkins „bet kokia pozicija“ už varžovų nugarų. Paskutiniuose dviejuose etapuose M. Butrimavičius lenkė T. Barštį. Paskutiniame etape Veisiejuose plaukimo rungtyje pusantros minutės pranašumą įgijo M. Butrimavičius, dar pusę minutės pridėjo dviračių rungtyje, o bėgant atstumas tarp sportininkų mažėjo, tačiau Tautvydo tempas nebuvo toks, kuris leistų bėgimo rungtyje panaikinti poros minučių deficitą. Marijus Veisiejuose Tautvydą lenkė kiek daugiau nei pusantros minutės. Tiesa, Veisiejuose pergalę iškovojo pirmąkart triatlono taurėje startavęs ispanas Alberto Casillasas, kuris šiuo metu jau Ispanijoje ir ruošiasi artėjančiam pasaulio triatlono čempionatui. Be to, Veisiejuose tarp antrą vietą užėmusio M. Butrimavičiaus ir ketvirtoje likusio T. Barščio įsiterpė Titas Pumputis, tačiau pastarasis Druskininkuose varžysis „Gym-on“ sprinto rungtyje. Moterų įskaitoje iškovoti triatlono taurės nugalėtojos vardą geriausius šansus turi Inga Aukselytė, kuri trijuose iš keturių etapų šventė užtikrintas pergales ir surinko 3000 taškų. Ji praleido Jonavos etapą, o visose varžybose dalyvavusi Giedrė Ambrazevičiūtė po Veisiejų etapo užkopė į pirmą bendros įskaitos vietą (3625). Trečioje vietoje esanti Inga Paplauskė (2929), aplenkusi Giedrę, gali pretenduoti į antrą triatlono taurės sezono poziciją. Olimpinės distancijos dalyviai varžybas pradės 8:30 val. ryte. Beje, pernai Druskininkuose pergalę iškovojo Martynas Tinfavičius (2.10:45 val.), moterų įskaitoje nugalėjo Alina Ranceva (2.32:26 val.). „Gym-on“ sprinto distancijoje situacija paprastesnė: šiuo metu bendroje įskaitoje pirmaujantis Andrius Dapkevičius jau yra užsitikrinęs čempiono vardą. Andriui beliko solidžiai ir lyderio tonu darkart įrodyti, kad jis – pelnytai gali vadintis triatlono taurės sprinto rungties lyderiu. Stabiliai gerus rezultatus demonstruojančio A. Dapkevičiaus sąskaitoje – 3847 taškai. Antroje pozicijoje Aleksandr Kazanskij (3605), trečias – Kęstutis Binkauskas (3557). Moterų įskaitoje – analogiška situacija: čia tvirtai pirmaujanti Viltė Narkūnaitė savo sąskaitoje turi 3740 taškų. Už jos nugaros – Viktorija Vasiliauskienė (3364) ir Milda Šmitaitė (3348). Be to, Druskininkuose kartu vyks ir Lietuvos triatlono sprinto distancijos čempionatas. Sprinto rungties startas – 11:30 val. Triatlono debiutantams ir visiškai pradedantiesiems skirtoje „TRI-FUN“ rungtyje, kurios dalyviams startas bus duotas 14 val., taip pat aiškūs lyderiai: čia bendroje įskaitoje pirmauja Beatričė Vinciūnaitė ir Pijus Dapkus, kurie savo amžiaus grupėse jau gali džiaugtis iškovotais nugalėtojų titulais. Tikėtina, kad šiemet dalis startavusiųjų „TRI-FUN“ rungtyje kitame sezone papildys sprinto, o gal olimpinės distancijos dalyvių gretas. Pergalę iškovojęs atletas bendroje įskaitoje gauna 1000 taškų, kitų sportininkų taškų suma priklauso nuo jų atsilikimo nuo lyderio ir yra apskaičiuojama pagal specialią formulę. Į bendrą triatlono taurės įskaitą įtraukiami keturi geriausi etapų rezultatai. Rugsėjo 1-ąją penktadienį 19:00 val. Vijūnėlės tvenkinyje vyks nemokamos „Akvilės“ akvatlono varžybos visiems norintiems (200 m plaukimas + 2,5 km bėgimas), registracija – renginio vietoje. „Activus“ olimpinės ir „Gym-on“ sprinto distancijos startus tiesiogiai transliuos DELFI TV, rezultatus gyvai bus galima sekti čia. Triatlono taurė startavo gegužės 27-ąją Tauragėje, triatlonininkai varžėsi Zarasuose (06.17 d.), Jonavoje (07.22 d.) ir Veisiejuose (08.19 d.). Druskininkų triatlono etapo programa 8:15 val. – olimpinės distancijos dalyvių instruktažas prie vandens 8:30 val. – olimpinės distancijos startas 11:15 val. – sprinto distancijos dalyvių instruktažas prie vandens 11:30 val. – sprinto distancijos startas 13:45 val. – „TRI-FUN“ distancijos instruktažas prie vandens. 14:00 val. – „TRI-FUN“ distancijos startas 15:00 val. – visų distancijų apdovanojimai