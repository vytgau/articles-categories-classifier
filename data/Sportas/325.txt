Alytaus ekipa visuose setuose turėjo galimybę pakreipti rungtynių eigą savo linkme, bet jauna ir ambicinga Kauno ekipa nepaleido savo šanso ir laimėjo visus tris setus. Kaunietėms 13 taškų pelnė Hana Važynska, 12 – Ugnė Lokytė, 9 – Marija Zubrickaja, 8 – krepšininko Donato Motiejūno sesuo Kotryna Motiejūnaitė. Alytaus ekipoje 12 taškų surinko Viktorija Jemialjančiuk, 10 – Tautvilė Grinkevičiūtė. „Šiandien turėjome šiokį tokį pranašumą, nes laimėjome pirmąsias rungtynes. Dėl to buvo kiek lengviau žaisti. Jautėme labai didelį norą laimėti. Ėjome į aikštę užsivedusios, neturėdamos ką prarasti, stengėmės ir pavyko laimėti, – po finalo įspūdžiais dalinosi viena Kauno ekipos lyderių Ugnė Lokytė. – Manau, kad sezonas, kaip tokiai jaunai mūsų komandai yra beprotiškai geras. Prieš sezoną žmonės, pamatę mūsų jauną sudėtį, netikėjo, kad galime tiek daug pasiekti. Būtų smagu, jeigu komandos branduolys išliktų kitam sezonui“. Pirmąsias rungtynes kaunietės laimėjo taip pat 3-0. „Kaunas-ASU“ revanšavosi alytiškėms už nesėkmę Baltijos čempionato pusfinalyje. Baltijos lygoje alytiškės iškovojo sidabro medalius, o kaunietės – bronzos. Dėl Lietuvos vyrų čempionato aukso kaunasi Marijampolės „Sūduvos“ ir Kelmės „Etovio“ komandos.