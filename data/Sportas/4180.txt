JAV kvartetas – Caelebas Dresselis, Nathanas Adrianas, Mallory Comerford ir Simone Manuel – finišavo per 3 min. 19,60 sek. ir net 3,45 sek. pagerino taip pat JAV komandai nuo 2015 metų planetos pirmenybių Kazanėje (Rusija) priklausiusį pasaulio rekordą. Sidabro medalius iškovojo Olandijos plaukikai (3.21,81). Jie pagerino Europos rekordą. Bronza atiteko kanadiečiams (3.23,55). Tuo metu moterų 50 m plaukimo laisvuoju stiliumi pusfinalyje nugalėjo ir naują pasaulio rekordą pasiekė švedė Sarah Sjostrom. 23-ejų metų Švedijos plaukikė finišavo per 23,67 sek. ir 0,06 sek. pagerino nuo 2009 metų vokietei Brittai Steffen priklausiusį planetos rekordą. Antrą vietą pusfinalyje užėmė danė Pernille Blume (24,05 sek.), trečiąją – amerikietė S. Manuel (24,12 sek.). Finale sekmadienį varžysis aštuonios plaukikės. 