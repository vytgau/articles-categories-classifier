Marijampoliečių vyriausiojo trenerio Vladimiro Čeburino asistentas Eivinas Černiauskas sako, kad šiemet iš pagrindų atsinaujinęs „Žalgiris“ yra labai universali komanda. „Tai yra gera komanda, visapusiškai stipri. „Žalgiris“ turi labai aukšto lygio žaidėjų, techniškų, o tai, kad komandoje yra ir greitų, mažų, techniškų žaidėjų, ir stiprių, aukštų, daro ją universalia, tad ekipa yra pavojinga ir žaidimo, ir standartinių situacijų metu, – varžovus apibūdino treneris. – „Žalgiris“ išsiskiria kamuolio kontrole, stengiasi kontroliuoti žaidimą, kamuolį įžaidžia nuo vartininko. Varžovai atlieka daug žemų trumpų perdavimų, naudoja daug „sienelių“, nuolat keičiasi pozicijomis, atlaisvina vieni kitiems zonas. Viskas yra gerai organizuota“. E. Černiauskas apibūdino ir „Sūduvos“ žaidimo planą. „Stengsimės neduoti jiems lengvai žaisti, kontroliuoti kamuolį. Analizavome „Žalgirio“ jau sužaistas rungtynes, parengėme savo planą, žiūrėsime, ar jis pasiteisins“, – sakė futbolo specialistas.