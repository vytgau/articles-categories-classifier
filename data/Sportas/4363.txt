Puikiai čempionatą pradėjusio Lietuvos atstovo Belgijos „Grand Prix“ laukia sunki užduotis, nes tiek dalyvių, kiek atvyksta į antrą etapą, dar nėra buvę kone dešimtmetį. Išvyko su nauju sraigtu Antverpeno mieste lenktynės vyks po labai ilgos pertraukos, o trasos konfigūracija bus kardinaliai skirtinga, nei pirmame etape Kaune. „Belgijoje man dar nė karto nėra tekę lenktyniauti. Antverpene lenktynės paskutinį kartą vyko prieš 17-ą metų. Po ilgo laiko lenktynės sugrįžta į Belgiją. Trasa ten bus beveik kilometru ilgesnė nei Kaune. Kauno mariose trasa buvo 1660 m, o Belgijoje – net 2,5 km. Bus ilgos tiesiosios, kurios bus gerokai ilgesnės, nei Kaune, o jų bus net dvi“, - teigė E. Riabko. Sudėtinga trasa tampa tikru iššūkiu komandos inžinieriams parinkti geriausiai tinkantį sraigtą. Specialiai etapui Belgijoje E. Riabko komanda gavo sraigtą, kuris vandens formulei leidžia pasiekti 190 km/val. greitį. Palyginimui, Kaune naudotas sraigtas laivui leido įsibėgėti iki 183 km/val. greičio. Komanda apskaičiavo, kad senojo sraigto nepakaks norint Antverpene pasiekti aukštą rezultatą. „Trasa sudėtinga, todėl gana sunkus uždavinys pasirinkti tinkamiausią sraigtą. Tiesiosios ilgos, todėl reikia greičio, todėl pasigaminome specialų sraigtą, tačiau yra ir trumpų tiesiųjų ir neaišku, ar su greitu sraigtu neprarasiu dinamikos trumpose tiesiosiose. Tai sudėtingas klausimas ir be bandymų kol kas negaliu atsakyti, kuris sraigtas tiks geriausiai ir kurį naudosiu. Tai iššūkis mūsų komandai“, - neslėpė 33-ejų metų kaunietis. Įdomu, kad sraigtus E. Riabko komandai gamina itin patyręs ir net visoje Europoje žinomas 82-ejų metų sraigtų specialistas iš Alytaus. Dalyvių rekordas Kaune lenktynėse dalyvavo 23 sportininkai. Tuo tarpu į lenktynes Belgijoje jau užsiregistravo 30 pilotų. Tai reiškia, kad lenktynės mažiausiai 6 ar net 10 sportininkų baigsis jau po kvalifikacijos, nes į pagrindines varžybas, kurios vyks sekmadienį, pateks 20-24 greičiausi lenktynininkai. „Tai turbūt paskutinio dešimtmečio dalyvių rekordas. Bet mes esame pasiruošę. Motorą, kurį naudojome Kaune, išardėme ir perrinkome. Jį jau išbandėme Kauno mariose. Viskas veikia. Taip pat atlikome kapitalinį remontą senesniam varikliui, kuris taip pat išbandytas. Viskas gerai veikia“, - kalbėjo E. Riabko, praėjusį savaitgalį dar spėjęs jėgas išbandyti lenktynėse Rygoje. F2 pasaulio čempionate pirmauja pirmą etapą laimėjęs Rashedas Al Qemzi (20 tšk.) iš JAE. Antras žengia švedas Johanas Osterbergas (15 tšk.), trečias yra E. Riabko (12 tšk.). Po lenktynių Antverpene, trečias etapas vyks Tonsberge (Norvegija). Tuomet vėl ateis laikas Lietuvai, kai vandens formulės atvyks į Kupiškį. Savaitagalio sporto ir muzikos fiesta Rugpjūčio 19-20 dienomis Kupiškio mariose vyks F-2 Europos čempionatas, o susirinkus žiūrovus šokdins tokios grupės, kaip „Bad Boys Blue“, „Secret Service“ ir atlikėjas Saulius Prūsaitis. Lietuvos vandens formulių piloto lauks naujas iššūkis – Europos F-2 čempionas paaiškės Kupiškyje rugpjūčio 20-ą. Čempionate vyks keturios lenktynės, kurių rezultatai bus sumuojami, o čempionu taps daugiausia taškų surinkęs pilotas. Kartu su F2 Europos čempionatu vyks ir F4 pasaulio čempionato finalinis III etapas, o čempionas paaiškės būtent Kupiškyje. F4 čempionate dalyvauja du Lietuvos atstovai Paulius Stainys ir Virgilijus Gedrimas. Kempingas šalia trasos Vandens formulių Europos čempionatas taps antro festivalio „Stichijos“ dalimi. Pernai liepos mėnesį Kupiškio marių Uošvės liežuvio saloje įvyko pirmas kūrybos ir meno festivalis „Stichijos“. Festivalyje kūrė apie 150 dalyvių – profesionalaus ir mėgėjų meno atstovų, savanorių, jaunimo organizacijų atstovų, muzikantų, lektorių. Skaičiuojama, kad renginį aplankė apie 4 tūkst. žmonių. Pirmo festivalio sėkmė įkvėpė tęsti veiklą ir plėstis. „Stichijos“ šiais metais įgauna naują greitį ir galią. Lankytojai Kupiškyje laukiami nuo penktadienio (rugpjūčio 18-os). Penktadienį į Kupiškį pradės rinktis sportininkai ir atsidarys specialus renginio kempingas. „Kempingas bus įkurtas vaizdingoje vietoje visiškai šalia trasos. Žiūrovai jau nuo penktadienio galės apžiūrėti sportinę techniką ar patys išbandyti dvivietę vandens formulę“, - teigia E. Riabko. Žengė į kitą lygį Rugpjūčio 19-ą dieną vyksiančio kūrybos ir meno festivalio ašis - konceptualusis menas, įvairiapusiškai atspindintis keturis pamatinius gamtos elementus - Vandenį, Orą, Ugnį ir Žemę, kuriuos sujungti gali tik penktas elementas - stichijų tarnas ir valdovas Žmogus. Festivalio erdvė Uošvės liežuvio saloje bus suskirstyta į keturias zonas. Kiekviena zona skirta atitinkamai stichijai, jose vyks kūrybinės dirbtuvės, meninės akcijos, performansai, diskusijos, parodos, įvairios pramogos, vaišės. Kiekvienas festivalio žiūrovas turės galimybę keliaudamas iš vienos zonos į kitą išbandyti save, tapti kūrėju, reikšti nuomonę diskusijose, mokytis ar tiesiog stebėti meninius procesus. Improvizuotose pačių menininkų sukurtose netradicinėse scenose vyks skirtingų žanrų muzikos koncertai. Kiekviena gamtos stichija simbolizuoja skirtingą muzikinį žanrą, tad keturios scenos pasiūlys pramogų visų skonių žiūrovams. Šeštadienio vakarą vainikuos skirtingų muzikos žanrų atstovų bendras koncertas penktojoje, pagrindinėje scenoje. Pirmiausia į didžiąją sceną pakils kiekvienos zonos atstovai, bus pristatytos dieną vykusios kūrybinės veiklos, koncertuos kiekvienos zonos atlikėjai – dainininkai ir grupės. Sekmadienį (rugpjūčio 20-ąją) vyks lemiami plaukimai F2 ir F4 klasėse.