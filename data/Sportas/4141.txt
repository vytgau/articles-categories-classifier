Be to, „Utenis“ gaus 15 proc. nuo ateities Rudinilsono pardavimo sandorių. Šia sutartimi „Utenis“ atvertė naują savo istorijos puslapį. „Tai pirmas toks sandoris klube, todėl jis ypač džiuginantis, – sakė klubo direktorius Artūras Gimžauskas. – Šis įvykis parodo, kad dirbame teisinga linkme. Tikime, kad ateityje turėsime dar ne vieną futbolininkų pardavimo sutartį ir tai bus vienas iš realių klubo pajamų šaltinių.“ Primename, kad „Utenis“ neseniai nuskambėjo ne tik Lietuvoje, bet ir kitose šalyse dėl prieštaringai vertinamos ekipos komplektacijos politikos. Būrį žaidėjų atleidęs Utenos klubas pasikvietė 18 legionierių. Liepos 23 d. A lygos vidutiniokai įėjo į istoriją kaip pirmoji šalies komanda, sužaidusi oficialų mačą neturėdama aikštėje nė vieno lietuvio. Naujojo trenerio iš Ispanijos Davido Campanos auklėtiniai tąsyk 1:0 nugalėjo ne stipriausios sudėties žaidusią Marijampolės „Sūduvą“. Ispanakalbis legionas Utenoje patraukė ir didžiausio Pirėnų pusiasalio sporto dienraščio „Marca“ dėmesį. Visą puslapį uteniškiams skyręs leidinys straipsnyje „Lietuvos komanda kalba ispaniškai“ pristatė „Utenį“ ir jame žaidžiančių ispanų futbolininkų bei vyriausiojo trenerio D. Campanos įspūdžius. Ispanai teigė esantys laimingi galėdami žaisti „Utenyje“, nors lietuviškas futbolas gerokai skiriasi nuo gilias tradicijas ir mokyklą turinčio ispaniškojo. „Ispanija yra didelė šalis, turinti daug puikiai žaidžiančių futbolininkų ne tik Madrido „Real“ ar „Atletico“ komandose, taip pat gilias futbolo tradicijas bei jų rengimo sistemas. Lietuvoje – atvirkščiai, futbolo komandų yra daugiau nei gerai žaidžiančių futbolininkų, natūralu, kad jie yra kviečiami iš kitų šalių“, – keistą Lietuvos klubo sudėtį pakomentavo D. Campana.