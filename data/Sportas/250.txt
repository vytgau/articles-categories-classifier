Po devynerių metų pertraukos čempiono titulą šioje distancijoje susigrąžino Kauno „Tako“ orientacininkas Simonas Krėpšta, o tarp moterų stipriausios orientacininkės titulą apgynė Sandra Paužaitė iš Alytaus „Dainavos“. Abu šie sportininkai kol kas šį sezoną demonstruoja gerą sportinę formą, kadangi tai jau antrasis Lietuvos čempionato etapas iš eilės, kai jiedu iškovojo aukščiausios prabos medalius. Kovo pabaigoje vykusiame Lietuvos orientavimosi sporto labai ilgoje distancijoje S. Krėpšta ir S. Paužaitė užtikrintai nugalėjo savo grupėse. Kiekvieną punktą tamsiame miške padeda surasti ant jų pritvirtinti šviesą atspindintys cilindrai. Orientacininkai dažniausiai varžybose naudoja galingus, apie 700 liumenų galingumo žibintus, tad atviresnėje vietoje punktas iš tolo šviečia ir iš 50 metrų atstumo. Vyrų elito atstovams Tytuvėnų miške reikėjo įveikti 7,4 km distanciją su 23 kontroliniais punktais. „Tako“ atstovas distanciją įveikė per 42 min. 36 sek. „Lempų mačiau trasoje tikrai nemažai, o viduryje trasos pasivijau Donatą Mickų (užėmusį antrą vietą – aut. past.) ir antrą pusę trasos kartu su juo prabėgome“, – apie varžybų eigą pasakojo S. Krėpšta. Galutinėje rikiuotėje Šiaulių „Sako“ atstovas D. Mickus užfiksavo 46 min. 40 sek. rezultatą ir buvo antras, o trečią vietą laimėjęs Alytaus „Dainavos“ orientacininkas Henrikas Paužas trasą įveikė per 47 min. 39 sek. Čempionato nugalėtojas S. Krėpšta užtikrintai nugalėjo dideliu atotrūkiu nuo artimiausio varžovo ir sakė, kad nors ir naktį sunkiau orientuotis – jam pavyko išvengti grubių orientavimosi klaidų. Sportininkams orientavimąsi patamsyje su žibintais apsunkino įvairūs objektai – miške galima rasti nemažai dirbtinų karo laikų duobučių. „Viskas gerai, nedaug orientavimosi klaidų padariau. Tik naktį sunkokai bėgosi, o čia tas greitis vis tiek nebuvo lemiamas faktorius. Trasa tipinė vidutinė. Daug punktų, nemažai keliukų, daug krypties keitimo. Naktį visuomet kur kas lengviau yra padaryti klaidų, bet man trasa nebuvo sudėtinga“, – sakė S. Krėpšta. Moterims reikėjo įveikti 6 km distanciją su 18 kontrolinių punktų. Trasos nugalėtoja S. Paužaitė trasą įveikė per 42 min. 53 sek. Antrą vietą laimėjusi Šiaulių „Sako“ atstovė Vesta Ambrazaitė prabėgo per 51 min. 25 sek. Trečia buvo sporto mokyklos „Gaja“ auklėtinė iš Kauno „Medeinos“ klubo Vilija Revaitė (1:14:11 val.). Vaikinų iki 20 metų grupėje greičiausias buvo Adomas Repšys, kuris 6 km įveikė per 47 min. 28 sek. Tarp tokio pačio amžiaus merginų laimėjo Sandra Maižvilaitė. Iš viso naktinėje trasoje varžėsi beveik 100 orientacininkų įvairiose amžiaus grupėse. Kovos dėl Lietuvos čempiono vardo naktinėje distancijoje vyko jau 15-ą kartą. Skandinavijoje tamsiuoju paros metu orientavimasis yra kur kas labiau kultivuojamas. Čia estafetėse „Tiomila“ ir „Jukola“ kasmet startuoja dešimttūkstantinė orientacininkų minia iš viso pasaulio, tarp jų šalies garbę gina ir Lietuvos komandos. Kitas Lietuvos čempionato etapas vyks gegužės 19-20 dienomis Kauno centre, kur pajėgiausi šalies orientacininkai varžysis sprinto ir mišrių sprinto estafečių varžybose. 