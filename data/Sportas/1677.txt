Puikias rungtynes sužaidė ir „Energijos“ vartininkas Nerijus Dauksevičius, kuris ne kartą gelbėjo šeimininkų komandą nuo pavojingų atakų ir buvo išrinktas naudingiausiu Elektrėnų komandos žaidėju. Pirmame rungtynių kėlinyje „Energijos“ žaidėjams teko daugiau gintis nei pulti. Nors svečiai aktyviai spaudė elektrėniečius jų zonoje, tačiau drausmė gynyboje buvo pagrindinė sėkmės formulė pirmame kėlinyje. Sužaidus šiek tiek daugiau nei vienuolika minučių į greitą ataką išskubėjo Deividas Kazlauskas ir Danielius Nomanovas (11:10), po kurio smūgio buvo pelnytas pirmasis rungtynių įvartis - 1:0. Antrojo kėlinio pradžioje Laisvydas Kudrevičius (24:34) pelnė įvartį greitoje atakoje, o po mažiau nei minutės, po sumaišties prie Baltarusijos komandos vartų, pasižymėjo ir Deividas Kazlauskas (25:26) ir svečiai suskubo keisti vartininką. Visgi puikią bangą pasikinkę elektrėniečiai netrukus per 55 sekundes pelnė dar du įvarčius - pasižymėjo Artiomas Sidorovas (32:03) ir Povilas Verenis (32:58) ir komandas jau skyrė penki įvarčiai (5:0). Nors po trijų minučių svečiams pavyko pirmą kartą pramušti vartininką N. Dauksevičių, tačiau netrukus įvarčiu nuo mėlynos linijos atsakė Rolandas Aliukonis (38:58) ir sugrąžino penkių taškų pranašumą - 6:1. Trečiame kėlinyje „Energija“ ilgą laiką sėkmingai gynėsi, tačiau rungtynių pabaigoje svečiams pavyko pelnyti dar du įvarčius. Visgi tai nieko nepakeitė ir elektrėniečiai šventė jau šeštą pergalę 2018-ais metais iš septynių galimų. „Energija“ užsidirbo 5 pašalinimus, tuo tarpu Baltarusijos aštuoniolikmečių rinktinė - 3. Visas rungtynes „Energijos“ vartus gynė N.Dauksevičius.  Šios komandos tarpusavyje žaidė spalio mėnesį, o tada „Energijos“ ledo ritulininkai svečiuose patyrė du pralaimėjimus: 0:7 ir 2:9. Iki reguliariojo sezono pabaigos „Energijai“ liko sužaisti trylika rungtynių, o nuo aštuntosios vietos, garantuojančios patekimą į atkrintamąsias varžybas, elektrėniečius skiria 28 taškai. Šiuo metu „Energija“ per 39 rungtynes yra iškovojusi 10 pergalių ir su 31 tašku žengia vienuoliktoje pozicijoje, o U-18 per 39 susitikimus iškovojo 22 pergales ir su 66 taškais rikiuojasi septintoje vietoje. Abi komandos tarpusavyje žais ir antradienį nuo 19:00 val.