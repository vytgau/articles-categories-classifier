Organizatoriai žada marijampoliečiams ir miesto svečiams neeilinį reginį, kuris pavadintas „Galiūnų rekordų diena“. Lietuvoje to dar nebuvo, 14 stipriausių galiūnų iš 8 šalių vienų varžybų metu mėgins pagerinti net 8 rekordus (3 Pasaulio, 2 Lietuvos ir 3 turnyro). Turnyre galiūnai savo jėgas išbandys šešiose rungtyse: rąsto kėlimas maksimaliam svoriui, karučio stūmimas, vamzdžių vertimas, skydo nešimas, apvalių akmenų sukėlimas, bei bėgimas 200 metrų su 90 kg maišu. Ši paskutinioji rungtis ypač intriguoja, kadangi galiūnai mėgins pagerinti 30 metų senumo pasaulio rekordą, kuris priklauso galiūnų legendai vienam stipriausių visų laikų žmonių amerikiečiui Billui Kazmaieriui. Sverdamas 160 kilogramų, 190 cm ūgio galiūnas Kanadoje 1987 m. vykusiose varžybose bėgdamas su 90 kg maišu 200 metrų pasiekė neįtikėtiną rezultatą – 42,70 sek. Varžybose dalyvaus svečiai iš Latvijos: Artis Plivda, Aivars Šmaukštelis, Janis Šleckus, Estijai atstovaus Gunnar Gimbutas, Čekijai – Lukašas Svoboda, Suomijai – Antti Mourujarvi, Ukrainai – Aleksejus Novikovas, Baltarusijai – Aleksandras Kurakas, Lenkijai – Grzegorzas Szymanskis. Pirmąjį kartą turnyre jėgas išbandys marijampolietis 21 metų galiūnas, Sauliaus Brusoko sūnus Martynas. Stipruolis jau stebina savo rezultatais ir dažnai laimi prizines vietas galiūnų varžybose. Į varžybas papildomai pakviesti 4 Lietuvos galiūnai (Audrius Jokūbaitis iš Šakių Dalius Ziminskas iš Kauno, bei vilniečiai: Mindaugas Jaras ir Kęstutis Daugėla), kurie tarp pagrindinių varžybų rungčių mėgins pagerinti du seniausius Lietuvos galiūnų rekordus. Pirmiausiai galiūnai neš 2 po 60 kg. svarmenis dar kitaip vadinamus „lagaminais“ atstumui. Toliausiai 250 metrų svarmenis yra nunešęs ir pasiekęs Lietuvos rekordą Alvydas Gvazdauskas iš Kauno 1993 metais. Antroji rungtis – bėgimas su 90 kg maišu 200 m. Lietuvos rekordo autoriai: daugkartinis Lietuvos galiūnų čempionas Raimundas Zenkevičius iš Klaipėdos 1991 m. ir marijampolietis Audrius Vosylius 1993 m. pasiekė vienodą rezultatą – 46,90 sek. Jei oras bus palankus, žiūrovai susirinkę į stadioną „Sūduva“ išvys Marijampolės aeroklubo parašiutininkų pasirodymą, kurį komentuos Alvydas Danilaitis. Į dangų kils karšto oro balionas, pilotuojamas Ryčio Balčiūno. Renginį vainikuos šventinis fejerverkas. Pertraukose tarp rungčių Žiūrovų laukia ir koncertinė programa su geriausiomis grupės DAR dainomis. Su naujais šokių elementais pasirodys sporto klubo „Žalgiris“ šokėjos. Neįgalieji ir senjorai su pažymėjimais renginį kviečiami stebėti nemokamai. Kasos sporto centre „Sūduva“ pradės dirbti nuo ketvirtadienio, rugpjūčio 24 ir 25 dienomis nuo 17 iki 20 val. Renginio dieną nuo 8 val. Vaikams iki 5 metų renginys nemokamas. Paaugliams iki 14 metų – 3 eurai. Suaugusiems – 6 eurai.