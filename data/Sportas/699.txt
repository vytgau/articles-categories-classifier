Beveik 400 bėgikų varžėsi 15 kilometrų ir 3,4 km distancijose. Renginys tradiciškai yra įtrauktas Lietuvos bėgimo taurės įskaitą, kurioje tai buvo trečiasis etapas. Sekmadienio pirma dienos pusė nelepino šventės dalyvių geru oru: vyravo trapi kelių laipsnių šiluma, o keliose atkarpose bėgikus bandė stabdyti atšiaurus, priešpriešinis vėjas. Pagrindinėje 15-os kilometrų distancijoje nugalėjo žinomas šalyje lengvaatletis, Lietuvos kliūtinio bėgimo daugkartinis čempionas Justinas Beržanskis. Šiaulių klubo „Stadija“ 29-erių atletas nuotolį įveikė per 47:36 min. Antrą vietą užėmė Mindaugas Viršilas (Raseiniai, „Stadija“) – 49:31 min., trečias finišavo Remigijus Šnioka (Vilnius, “F.O.C.U.S. Running“, 50:11 min.). J. Beržanskis Lietuvos bėgimo taurės įskaitoje pasiekė dublį – šventė antrą pergalę iš eilės: lengvaatletis nugalėjo bėgimo taurės antrame etape Mažeikiuose – vasario 16-osios „Laisvės bėgime“. „Pergalė gana užtikrinta, varžovai bėgo lėtesniu tempu ir labiau teko kovoti su savimi. Šiek tiek neramina koja, jaučiau skausmus, tikiuosi, nieko rimto. Minimalus planas buvo pergalė, maksimalus – trasos rekordas. Džiugina ne tik mano pergalė, bet ir auklėtinių geri rezultatai. Stengiuosi į varžybas atvykti ne vienas, o su būriu treniruojamų lengvaatlečių. Šiandien vėl kone visas ekipažas prizininkų gretose, tad tikrai smagu“, – po apdovanojimų kalbėjo J. Beržanskis, kuris šiemet geriausių rezultatų sieks stadione, kliūtinio bėgimo rungtyje. „Sieksiu Europos čempionato normatyvo, trūksta vos vienos sekundės iki jo, labai noriu išvykti į Senojo žemyno pirmenybes“, – kalbėjo lengvaatletis. Jis praėjusiais metais taip pat nugalėjo šiame bėgime, tik pernai nuotolį įveikė 10 sek. lėčiau.   Moterų įskaitoje pergalę iškovojo „Kauno maratono klubo” stajerė Loreta Kančytė (55:21 min.), kuri 25 sek. aplenkė šiaulietę Kamilę Vaidžiulytę („Stadija”, 55:46 min.), trečią vietą užėmė iš Jonavos kilusi Milda Eimontė („Kauno maratono klubas“, 55:56 min.). Prieš metus ant prizininkų pakylos taip pat lipo ir L. Kančytė, ir K. Vaidžiulytė, tik tuomet Kamilė paskutiniuose kilometruose lenkė Loretą. Šiemet kaunietė pasiekė revanšą ir nepasidavė šiaulietei, kuri taip pat bandė paskutiniuose kilometruose atakuoti pirmavusią Loretą. „Labai gerai bėgosi, pirmoje distancijos pusėje bėgome kartu, pirmasis merginų šešetukas, nebuvo aišku, kuri pirma finišuos. Kamilė pabaigoje bandė veržtis į priekį, sau pasakiau, kad šiemet nereikia pasiduoti, išsaugojau lyderės poziciją ir laimėjau. Esu patenkinta ir rezultatu, pagerinau pusantros minutės asmeninį šios trasos rekordą, labai džiaugiuosi“, – kalbėjo L. Kančytė, kuri šiemet geriausių rezultatų sieks stadiono varžybose, 1500 m ir 5000 m bėgimo rungtyse. 3,4 km distanciją greičiausiai įveikė Jaroslavas Semaško iš Paberžės (klubas RCN, 11:37 min.) ir Greta Karinauskaitė (12:37 min., „Stadija“). Ketvirtasis Lietuvos bėgimo taurės etapas vyks jau kovo 18-ąją greta Šiaulių esančio Rėkyvos ežero apylinkėse, kur čia bėgikų lauks visai kitokio pobūdžio bėgimas bekele mišku ir pelkėtomis ežero pakrantėmis.