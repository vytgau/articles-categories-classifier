Devyniolikmetė Greta Plečkaitytė laikoma viena iš perspektyviausių jaunųjų lengvaatlečių šalyje. Jaunių ir jaunimo čempionatuose jai konkurencijos nėra jau kelerius metus iš eilės. Pirmauja ji ir tarp suaugusiųjų: pernai Greta demonstravo geriausią rezultatą 60 m (8:63) bei antrą 100 m barjerinio bėgimo rungtyje (14:23). „Sprendimui didžiausią įtaką turėjo teigiami sportininkų, jau priklausančių klubui, atsiliepimai. Man labai svarbi atmosfera klube. Komandos narių palaikymas ir motyvacija, kuri skatina judėti į priekį. O tai yra išskirtinis „Kauno maratono klubo“ bruožas“, – sakė G. Plečkaitytė. Anot sportininkės, sprendimą padėjo priimti ir gausus profesionalų kolektyvas. Ypač olimpinės patirties turintys atletai, su kuriais ji nuo šiol treniruosis. „Kauno maratono klubui“ priklauso 35 profesionalūs lengvaatlečiai. Tarp jų – olimpiečiai Vaida Žūsinaitė, Rasa Drazdauskaitė, Remigijus Kančys. „Vien žinojimas, kad jei man reikės pagalbos, visada galiu kreiptis į labiau patyrusius komandos narius, iš kurių gausiu neabejotinai profesionalius patarimus, pamokas ir palaikymą, yra daug ko vertas“, –sakė Greta. G. Plečkaitytė lengvąja atletiką pradėjo lankyti būdama 12 metų. Sako, jog nuo mažens buvusi itin judri, aktyvi, tad buvo siunčiama atstovauti mokyklai įvairiose varžybose. Per savo neilgą karjerą ji jau fiksavo 14-mečių, 16-mečių ir 17-mečių Lietuvos rekordus 60 metrų barjeriniame bėgime. „Kol galiu būti dalis istorijos, tol galiu save motyvuoti ir džiaugtis“, – šypsosi ambicijų neslepianti lengvaatletė. Apie šių metų sezoną Greta kol kas kalba atsargiai. Kaip ir kasmet tikslas gerinti asmeninius rezultatus, dominuoti savo rungtyje ir atstovauti Lietuvai Europos bei pasaulio čempionatuose. Kol kas aukščiausias sportininkės pasiekimas tarptautinėje arenoje – 25 vieta Pasaulio jaunių čempionate bei 15 vieta Europos jaunimo olimpiniame festivalyje.