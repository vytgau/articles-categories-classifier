„Miestas man nėra svetimas, nes visa žmonos giminė yra iš Marijampolės. Tad esu čia ir anksčiau buvęs ne kartą, ne tik stadione“, – šypsojosi Marijampolės komandos kapitonas. Futbolininkui, be abejo, svarbiausia, kad „Sūduva“ turi geriausias Lietuvoje sąlygas sportuoti – gerą stadioną, treniruočių aikštyną, dengtą maniežą žaidimui šaltuoju metų laiku. Tačiau vilnietis gerai jaučiasi ir mieste. „Tie, kas nebuvę Marijampolėje, galvoja, kad čia lyg kaimas, bet visų nuomonė pasikeičia iš karto, kai atvažiuoja. Pamato, kad čia yra gražus miestas, viskas sutvarkyta, – kalbėjo A. Jankauskas. – Gal nėra čia kažko labai įspūdingo, bet viskas gražiai sutvarkyta, yra gražūs parkai, užtenka vietų pavalgyti, praleisti laiką. Gražus miestelis, viskas tvarkoje.“  Su „Sūduvos“ kapitonu bendravome Jono Basanavičiaus aikštėje, nuo kurios ir prasidėjo Marijampolės istorija. Būtent šioje vietoje buvo įsikūręs Pašešupio kaimas, kuris istoriniuose šaltiniuose pirmą kartą paminėtas 1667 m. Tuomet aplink aikštę stovėjo 24 medinės sodybos. XVIII a. pradžioje Kvietiškyje apsigyvenęs grafas Antanas Butleris 1736 m. kaimą pertvarkė į prekybinį Starapolės miestelį. Jame netrukus įsikūrė amatininkai, prekybininkai ir smuklininkai. Per savo istoriją aikštė keletą kartų keitė pavadinimą, tarpukario metais čia veikė didžiuliai turgūs. Vėliau senoji aikštė buvo išplėsta ir rekonstruota. 2009-2011 metais vykusios rekonstrukcijos metu aikštę papuošė 19 metrų aukščio vietos skulptoriaus Kęstučio Balčiūno sukurtas paminklas „Tautai ir kalbai. Lietuvos vardo 1000-mečiui paminėti“. A. Jankauskas, nepaisant gražaus Marijampolės centro, teigė mėgstantis išvykti ir už miesto ribų. „Aplink miestą yra daug dvarų, ežerų. Esu buvęs tikrai daugelyje tokių vietų“, – sakė „Sūduvos“ kapitonas. Vienas dvarų yra visai šalia miesto. Tai – jau minėto buvusio Kvietiškio dvaro kompleksas, įkurtas grafo A. Butlerio 1717 metais. Kompleksą sudarė mediniai dvaro rūmai, 3 klojimai, 2 klėtys, 3 tvartai, bravoras, vežiminė, vandens ir vėjo malūnai, plytinė. 1807 metais čia apsistojo Napoleono armijos maršalas Michelis Ney, o 1831-aisiais dvaro laukuose vyko mūšis tarp Lietuvos valstiečių ir caro kariuomenės. Dabar dvaro teritorijoje įsikūrusi Marijampolės kolegija. Gerokai senesnis Buktos dvaras, pirmą kartą minėtas dar 1520–1525 metų dokumentuose. Per dvarvietę teka Šešupė, kurios kairiojo kranto vingyje XVI a. buvo pastatyta buveinė, skirta medžiotojams ir didžiojo kunigaikščio atstovams apsistoti. Daugiau apie Sūduvos sostinę galima sužinoti Marijampolės turizmo informacijos centro tinklalapyje A. Jankauskas teigė pastarąjį mėnesį nuolat sulaukiantis svečių, kurie atvyksta į „Sūduvos“ rungtynes, tad ir jo patarimai, kur apsilankyti, visada praverčia. „Tikrai jaučiamas didesnis susidomėjimas Europos lygos rungtynėmis. Daug draugų važiavo į visas rungtynes. Kiek žinau, nebus išimtis ir šios rungtynės, atvažiuos nemažai pažįstamų“, – sakė futbolininkas. „Sūduvos“ kapitonas pastarosiomis dienomis gyvena kovinėmis nuotaikomis ir prižada padaryti viską, kad komanda galėtų įgyvendinti savo svajonę – prasimušti į Europos lygos grupių etapą. „Razgrade buvo sunkios rungtynės, kokių ir laukėme. Marijampolėje stengsimės atsirevanšuoti, laukia sunkus darbas, bet mes tikime, – kalbėjo gynėjas. – Rimtai ruošiamės, analizuojame pirmąsias rungtynes, žiūrime, ką reikia daryti geriau. Stengsimės nenuvilti savų žiūrovų ir pasiekti teigiamą rezultatą. Kviečiu visus atvykti į stadioną, nes tik visi kartu galime pasiekti savo svajonę.“ „Sūduva“ ir „Ludogorec“ Marijampolėje susitiks rugpjūčio 24-ąją (20.30 val.), o visi Lietuvos futbolo gerbėjai gali įsigyti bilietus į antrąsias rungtynes bilietai.lt tinklalapyje ir kasose. Iš anksto įsigyjamų bilietų kaina – nuo 7 eurų, rungtynių dieną jie kainuos 9 ir 10 eurų. Vaikai iki 10 metų į rungtynes įleidžiami nemokamai, o moksleiviams, studentams, senjorams ir neįgaliesiems taikomos nuolaidos. Be to, 5 bilietus galima įsigyti už 4 kainą (išankstinėje prekyboje – 36,5 euro, rungtynių dieną – 40,5 euro). Marijampolėje bilietus galima įsigyti ir „Arvi“ futbolo arenose kasoje. Rugpjūčio 23-ąją ji dirbs 17-19 val., o rugpjūčio 24-ąją – nuo 16 val.