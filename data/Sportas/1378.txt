Rungtynes „Sūduvos“ komandoje pradėjo Saulius Klevinskas, Andro Švrljuga, Algis Jankauskas, Aleksandaras Živanovičius, Vaidas Slavickas, Gersonas Acevedo, Julius Kasparavičius, Sergejus Amirzianas, Robertas Vėževičius ir du peržiūroje dalyvaujantys futbolininkai – Senegalo ir Prancūzijos pilietis turintis žaidėjas, kurio pavardė neskelbiama, bei brazilas Pedro Sassas. Deja, žaidimas marijampoliečiams nesiklijavo, buvo daug netikslumų ir tuo pasinaudojo Kosovo komanda. 30-ą min. varžovai uždirbo baudinį, kurį S. Klevinskas atrėmė, tačiau 34-ą min. kontratakos metu vis tiek pasiekė savo – po smūgio į tolimąjį kampą jau neišgelbėjo ir vartininkas. Antrajame kėlinyje aikštėje po keitimų pasirodė Ivanas Kardumas, Domantas Antanavičius, Povilas Leimonas, Odivijus Verbickas, Josipas Tadičius, Karolis Laukžemis ir Rigina Cecilia. Būtent po pastarojo žaidėjo smūgio 82-ą min. kamuolys nuo vartininko atšoko P. Leimonui, kiuris išlygino rezultatą. Turkijoje „Sūduva“ sužais dar dvejas rungtynes: vasario 6-ąją su Čekijos aukščiausios lygos klubu Zlino „Fastav“, o vasario 9-ąją – su Bulgarijos aukščiausioje lygoje kovojančiu Plovdivo „Lokomotiv“.