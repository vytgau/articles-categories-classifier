Pasinaudojęs vieneriomis rungtynėmis mažiau sužaidusių „Trakų“ pralaimėjimu, šalies čempionas turnyro lentelėje atstatė dviženklę taškų persvarą. Nuo mačo pradžios šeimininkai užgulė prie savo vartų atsitraukusio „Kauno Žalgirį“, tačiau darbo Mindaugui Stoniui nesuteikė. Vis tik, pirmasis čempionų smūgis į varžovų vartų stačiakampį 14-ą minutę baigėsi įvarčiu. Perėmęs kamuolį iš neatsargiai savo baudos aikštelės prieigose sužaidusio Olaitano Buraimoh, Matija Ljujičius perdavimu surado Bahrudiną Atajičių, kurio smūgis galva buvo tikslus. 22-ą minutę „Žalgiris“ pasinaudojo dar viena svečių klaida. Klimui Gusočenko nepavyko tinkamai išmušti kamuolio, kurį Liviu Antalis nedelsdamas pasiuntė į vartų tinklą. Bandžiusi rengti greitas atakas, „Kauno Žalgirio“ ekipa šeimininkų vartams kelis sykius grasino kėlinio viduryje. Iš pradžių tolimu šūviu virš skersinio mušė Edvinas Kloniūnas. Vėliau Armantui Vitkauskui teko demonstruoti reakciją, atremiant labai stiprų Aurimo Raginio smūgį. Įsidrąsinę kauniečiai surengė dar vieną ataką, po kurios A.Vitkauskui buvo priverstas prieš save atremti stiprų Mario Duques smūgį. 38-ą minutę įmušti privalėjo E.Kloniūnas, po komandos draugo laimėtos oro dvikovos atsidūręs prieš vienas prieš vartus. Tačiau saugui įveikti varžovų vartininko nepavyko, A.Vitkauskas sugebėjo smūgį atremti koja. Netrukus plojimų susilaukė ir čempionato lyderis, kai žaibiškos atakos metu visiškai šalia virpsto mušė M.Ljujičius. Paskutinę kėlinio minutę iš aštraus kampo savo laimę pabandė Vytautas Lukša. Po pertraukos „Kauno Žalgiris“ vėl buvo arti įvarčio, kai smūgiu galva Teremas Moffi privertė vilniečių vartininką šuoliu nukreipti kamuolį už galinės linijos. Netrukus A.Vitkauskui vėl teko padirbėti ir atremti Luko Kochanausko smūgį. Trenerio nuolat raginami sostinės futbolininkai surengė retą išpuolį antrajame kėlinyje, jo smaigalyje atsidūręs Donovanas Slijngardas puikų savo reidą užbaigė stipriu, bet netiksliu smūgiu. „Kauno Žalgiris“ tęsė puikią rungtynėse atkarpą. Sužaidus valandą, sėkme labai nusivylė L.Kochanauskas, smūgiu galva sudrebinęs vartų skersinį. Vėliau prieš vartus iššokęs T.Moffi nesugebėjo pergudrauti patikimai sužaidusio A.Vitkausko ir nepasinaudojo puikia galimybe sušvelninti rezultatą. Įvartį, kurio nusipelnė, laikinosios sostinės komanda įmušė 74-ą minutę, kai puikiu baudos smūgiu pasižymėjo A.Raginis. Po jo, nepaisant visų pastangų, Kauno komandai išgelbėti rungtynių nepavyko. Tuo tarpu „Žalgirio“ gerbėjai lengviau atsikvėpti galėjo tik per arbitro pridėtą laiką, nes galutinį tašką padėjo ir kampinio metu galva antrąjį savo įvartį pelnė B.Atajičius. Sostinės komandos puolėjas netrukus galėjo į savo sąskaitą įsirašyti ir hetriką, bet iššokęs prieš vartus įsigudrino smūgiuoti pro šalį. Šiose rungtynėse A lygos čempionate debiutavo į Lietuvą sugrįžęs ir prie „Kauno Žalgirio“ prisijungęs Gratas Sirgėdas. Aikštėje jis pasirodė 73-ią minutę po keitimo.  Vilniaus „Žalgiris“ – „Kauno Žalgiris“ 3:1 (2:0) „Žalgiris“: A. Vitkauskas, E. Vaitkūnas, M. Mbodjis. L. Klimavičius, D. Slijngardas, S. Blagojevičius, M. Traore, M. Ljujičius (75 min. M. Kuklys), B. Atajičius, V. Lukša (90 min. R. Baravykas), L. Antalis (46 min. D. Romanovskis). „Kauno Žalgiris“: M. Stonys, K. Gusočenko, I. Dedura, V. Bačiašvilis, L. Chapodze, Edv. Kloniūnas, O. Buraimohas (32 min. T. Moffi), M. Duque, A. Raginis, Brunno (84 min. E. Baniulis), L. Kochanauskas (74 min. G. Sirgėdas). Įvarčiai: B.Atajičius (14, 90+1), L.Antalis (22); A.Raginis (74). Geltonos kortelės: D. Slijngardas (45+2), D.Romanovskis (67), A.Vitkauskas (88); Brunno (32), M.Stonys (61), Edv.Kloniūnas (79). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): 1. Vilniaus „Žalgiris“ 24 16 6 2 48:16 54 2. Trakų „Trakai“ 23 12 8 3 36:18 44 3. Marijampolės „Sūduva“ 20 9 8 3 37:23 35 4. Utenos „Utenis“ 24 7 8 9 19:35 29 5. Klaipėdos „Atlantas“ 23 6 8 9 26:26 26 6. Kauno „Stumbras“ 24 4 10 10 20:32 22 7. Jonavos „Jonava“ 23 5 6 12 23:37 21 8. „Kauno Žalgiris“ 22 3 6 13 15:35 15 Rezultatyviausi čempionato žaidėjai: D. Šernas („Žalgiris“) – 14, A. Paniukovas („Atlantas“) – 11, Elivelto („Žalgiris“) – 10, M. Maksimovas („Trakai“) – 10, K. Laukžemis („Sūduva“) – 7