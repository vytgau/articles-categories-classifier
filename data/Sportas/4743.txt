2012-2013 m. Sofijos CSKA ekipoje rungtyniavęs 25 metų S. Nyuiadzi pasidalino savo mintimis apie žalgiriečių laukiančią akistatą su Razgrado „Ludogorets“. „Bulgarijoje žaidžiau prieš penkerius metus. Tuo metu „Ludogorets“ buvo naujas klubas Bulgarijos čempionate ir tos pirmos pergalės buvo labai sunkios. Sofijos CSKA ir „Levski“ nenorėjo užleisti pozicijų ir kurį laiką pirmenybėse vyko labai atkakli kova. „Ludogorets“ ir tuo metu buvo gera komanda, tik gal dar ne tokia galinga, kaip dabar. Manau, kad jų sėkmės priežastis glūdi stabilume. Tiek finansiniame, tiek ir sudėties atžvilgiu. Po kiekvieno sezono komanda išsaugo pagrindinius žadėjus ir pasipildo keliais aukšto lygio naujokais. Toks nuoseklus darbas padarė juos dar stipresniais“, – kalbėdamas apie šešis metus iš eilės Bulgarijoje čempionų karūnos niekam neperleidžiančią Razgrado ekipą konstatavo S. Nyuiadzi. Nors futbolininkas pagarbiai atsiliepė apie „Žalgiriui“ tekusius varžovus, bet tuo pačiu patikino, kad kelti baltos vėliavos Lietuvos čempionai neketina.  „Ludogorets“ yra labai stiprus ir pavojingas varžovas. Bet dėl to mūsų dvikova bus tik dar įdomesnė. Su stipriu priešininku galime pademonstruoti pačias geriausias savo savybes. Neabejoju, kad mūsų laukia labai kovingos, atkaklios ir įdomios rungtynės. Futbolo aikštėje žaidžia 22 futbolininkai, jokie praeities nuopelnai bei buvusios pergalės neturi reikšmės. Svarbiausia – nieko nebijoti. Jie yra favoritai, atvyks į Vilnių tikėdami savo pranašumu. Tai normalu, nes ne mes, o jie pernai žaidė Čempionų lygos grupėje. Bet mes būsime pasiruošę kovai. Norime patekti į kitą atrankos varžybų etapą ir padarysime viską, kad šį tikslą pasiektume“, – ryžtingai kalbėjo S. Nyuiadzi. Svarbiausiam sezono mačui žalgiriečiai ruošiasi Baltarusijoje. Kelias dienas praleidę Minske, ketvirtadienį „Žalgirio“ futbolininkai Borisove kontrolinėje dvikovoje išmėgins jėgas su pajėgiausia Baltarusijos komanda – BATE. Tai bus paskutinis jėgų patikrinimas prieš Čempionų lygos atrankos kovas. O liepos 12 d. Vilniuje „Žalgiris“ Čempionų lygos antrojo atrankos etapo rungtynėse susitiks su daugkartiniais Bulgarijos čempionais. Pasak S.Nyuiadzi, tai, kad pirmasis mačas vyks „Žalgirio“ namų arenoje suteikia vilniečiams tam tikrą pranašumą. „2012 m. Bulgarijos taurės turnyro rungtynėse su CSKA žaidžiau Razgrade ir tada laimėjome 2:1. Reikia pasakyti, kad savo aikštėje „Ludogorets“ yra labai pavojingas. Jie yra puikiai susižaidę, o sau įprastoje aplinkoje žaidžia labai kompaktiškai, agresyviai, kovingai. Neabejoju, kad taip pat jie žais ir prieš mus, – samprotavo „Žalgirio“ futbolininkas. – Tad mes privalome išnaudoti savo aikštės privalumus. Kiekviena pas mus į svečius atvykusi komanda susiduria su tam tikrais sunkumais, nes tenka žaisti ant dirbtinės dangos. Mums tai yra įprasta ir sava aikštė, esame prisitaikę prie jos savybių. Mes čia kasdien treniruojamės, žaidžiame, tad tai yra mūsų stiprybė. Komandai, kuri visą sezoną treniruojasi ir žaidžia ant žolės būna sudėtinga demonstruoti geriausią savo žaidimą ant dirbtinės dangos. Be abejo, tai nėra lemiamas pranašumas. Nugalėtoją lems ne aikštė, o nusiteikimas, noras kautis, siekti savo tikslo ir laimėti“.