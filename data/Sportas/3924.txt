„Buvo momentų, kai tikrai neatrodė, kad mes laimėsime. Mes kovojome iki pabaigos ir pademonstravome fantastinę komandos dvasią. Galima sakyti, jog „Leicester“ mus baudė už kiekvieną klaidą. Jie labai efektyviai žaidė puolime. Mes atlikome 27 smūgius į vartus ir 70 proc. laiko kontroliavome kamuolį. Jie tris kartus smūgiavo į vartus ir pelnė tris įvarčius. Tai dar kartą įrodo, kaip jie efektyviai rungtyniavo. Stebint iš šalies, „Premier“ lygos pirmas sezono mačas buvo aukščiausio lygio. Mes juk norime, kad mūsų čempionatas buvo pajėgiausias pasaulyje, todėl jame ir turi vykti tokios rungtynės tam, kad jos keltų žiūrovų susidomėjimą. Taip, žmonės kalbės, kad mes praleidome tris įvarčius. Bet juk mes patys įmušėme keturis įvarčius ir žaidėme kokybišką futbolą“, – trenerio A. Wengero žodžius cituoja klubo „Arsenal“ oficiali svetainė. Pirmą čempionato ir savo įvartį kanonierių gretose jau 2-ą min. įmušė „Arsenal“ prancūzas Alexandre'as Lacazette'as, bet tuoj pat (5-ą min.) japonas Shinji Okazaki santykį išlygino. 29-ą min. Anglijos rinktinės ir „Leicester“ puolėjas Jamie Vardy „uždarė“ perdavimą iš kairio atakos sparno ir svečiai išsiveržė į priekį 1:2. 45+2 min. Danny Welbeckas išvengė nuošalės spąstų ir vėl išlygino rezultatą 2:2. Antrame kėlinyje J. Vardy po kampinio galva pasiekė savo antrą, o komandos trečią įvartį (2:3). 83-ią min. Aaronas Ramsey po kampinio antra atakos banga vėl sugrąžino pusiausvyrą (3:3), o 86-ą min. prancūzas Olivier Giroud taip pat ko kampinio galva pelnė ketvirtą ir pergalingą įvartį (4:3). J. Vardy tapo rezultatyviausiu „Premier“ lygos žaidėju. Ваш браузер не поддерживает iframe. Šeštadienį Anglijoje įvyks dar 7-yni pirmo turo susitikimai. Antrame ture „Arsenal“ išvykoje žais su „Stoke City“ komanda, o „Leicester“ klubas namuose priims „Brighton“ futbolininkus.