B grupės pirmojo turo rungtynėse šeštadienį Šveicarijos rinktinė 8:0 (3:0, 3:0, 2:0) sutriuškino jungtinę Pietų ir Šiaurės Korėjos komandą. Tačiau visas pasaulis stebisi ne triuškinančiu rezultatu ar įspūdinga šveicarių sportine forma. Dėmesio centre atsidūrė iš Šiaurės Korėjos atvykusi merginų palaikymo komanda. Jų sinchronizuoti veiksmai ir darnūs šūksniai sužavėjo milijonus sporto gerbėjų, kurie domisi olimpinėmis žaidynėmis. Kartu su pirmaisias pranešimais iš Pjongčange vykstančių žiemos olimpinių žaidynių plūstelėjo žinutės ir apie merginų palaikymo komandą iš Šiaurės Korėjos. Šių striukėmis su gobtuvais vilkinčių šokėjų pasirodymas žiniasklaidoje prilyginamas vienam iš propagandos sklaidos pavyzdžių, būdingų bauginamai uždaros valstybės lyderio Kim Jong Uno režimui. Leidinys „The Washington Post“ primena keletą pastaruoju metu pasaulį apskriejusių faktų. Per šių metų olimpinių žaidynių atidarymo ceremoniją Šiaurės ir Pietų Korėjų delegacijos žygiavo su viena vėliava. At the women’s ice hockey at the PyeongChang Winter Olympics, North Koreans cheer: Go for it, go for it, our players, go for it! pic.twitter.com/ELTt4T7VXn— Anna Fifield (@annafifield) February 10, 2018  Kim Jong Uno sesuo Kim Yo Jong pietavo su Pietų Korėjos prezidentu Moon Jae Inu oficialioje šalies vadovo rezidencijoje – Mėlynuosiuose rūmuose. Moon Jae Inas gavo Kim Yo Jong kvietimą po žaidynių apsilankyti Šiaurės Korėjoje. Vykdomos kampanijos tikslas, anot nacionalinio saugumo analitikų, – supriešinti Jungtines Valstijas ir Pietų Korėją, šiaurinei jos kaimynei užsiimant vis pažangesnių branduolinių ginklų kūrimu. Dėl šių aplinkybių šokėjų iš Šiaurės Korėjos pasirodymas sukėlė gana painią intrigą nuo pat olimpinių žaidynių pradžios. Merginų grupės dainas ir šokius galima be vargo pavadinti Šiaurės Korėjos skleidžiamos propagandos išraiška: šokėjų judesiai griežtai sustyguoti, nepalikta vietos nė menkiausioms improvizacijoms. Svetainėje „The Washington Post“ pateikta pora vaizdo įrašų, kuriuose Šiaurės Korėjos šokėjos nufilmuotos 2-ą olimpinių žaidynių dieną. Įrašai papildyti paaiškinimais, padedančiais suprasti, kokius tekstus skanduoja šios gimtosios šalies vyriausybės atrinktos merginos. Pasak „The Washington Post“ Tokijo biure dirbančios Annos Fifield, grupė šaukia: „Pirmyn, pirmyn, mūsiškiai, pirmyn!“ arba „Į pergalę, mūsiškiai, į pergalę!“ Nieko stebėtina tokiuose šūksniuose, atrodytų, nėra – juk panašios frazės paprastai ir skanduojamos per sporto varžybas. Tačiau tokį įspūdį daro tik pažodinis skanduočių vertimas. Iš tiesų jose esama tokio nuožmaus entuziazmo, kurio paprastai netenka pajusti iš savo komandas palaikančių sporto aistruolių. Olandų reporteriui Thomasui Schuurmanui pavyko užfiksuoti kiek ilgesnį epizodą, akivaizdžiau pademonstruojantį palaikymo komandos iš Šiaurės Korėjos judesių choreografiją. Sinchroniškai plodamos katučių merginos sutartinai skanduoja „Malonu susitikti!“ Tai žodžiai iš dainos, dažnai dainuojamos per Šiaurės ir Pietų Korėjų gyventojų susitikimus. Pietų Korėjoje ši daina jau laikoma būtina Šiaurės Korėjos kultūrinio repertuaro dalimi. Tačiau tokio lygio renginyje, be to, turint omeny, kiek laiko kaimyninės šalys gyveno kone visiškoje atskirtyje (galima priminti, kad Kim Jong Uno sesers vizitas yra pirmas jo šeimos nario apsilankymas Pietų Korėjoje nuo 1950 metais įsiplieskusio karo), Šiaurės Korėjos merginų daina įgauna kiek gilesnę prasmę: ja tarsi sakoma „Malonu susitikti asmeniškai.“ Vis dėlto labiausiai dėmesio, ko gero, verta ta dainą, kurią šokėjos dainuoja laikydamos Korėjos bendrą vėliavą. Tai sena korėjietiška daina, populiari tiek šiaurėje, tiek pietuose. Ji vadinasi „Pavasaris gimtajame mieste“. Dainos atsiradimo istorija siejama su Korėjos kovotojais už laisvę, Japonijos okupacijos laikais pasitraukusiais į Mandžūriją ir Kiniją. Toliau pateikiamas pažodinis pirmo posmo vertimas: Miestą, kuriame gyvenu Supa gėlėmis apsipylę kalnai, Kur skleidžiasi persikų, abrikosų ir azalijų žiedai, Kurio kaimynystėj – įvairūs gėlynai. Ilgiuosi laikų, kai žaidžiau aš tenai. Po šių eilučių pasigirsta plojant dainuojamas priedainis: „Tėvyne, susivienyk!“ Tik nereikia pamiršti, kad ši daina neva neturi būti suprasta kaip politinis šūkis – jos tikslas tėra pakelti savo šalies sportininkų entuziazmą. Dar 15 dienų merginos iš Šiaurės Korėjos turės galimybę traukti pasaulio dėmesį vis naujomis, kontroversiškai vertinamomis skanduotėmis. 