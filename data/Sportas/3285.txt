Pergalingą įvartį 85-ąją min. pelnė Tadas Labukas. Greitai gražinus kamuolį iš užribio netoli kauniečių baudos aikštelės, jis atiteko Dmitrijui Germanui, o šeimininkų gynyba stabtelėjo, signalizuodama arbitrui nuošalės pažeidimą, tačiau ji užfiksuota nebuvo. Tuo pasinaudojęs baltarusis atliko perdavimą laisvam T.Labukui, kuriam beliko pataikyti į vartus.  „Atlantas“ su 29 taškais turnyro lentelėje sugrįžo į ketvirtąją vietą, dėl geresnio tarpusavio rungtynių santykio aplenkdamas Utenos „Utenį“. Pralaimėjimas stipriai sumažino „Kauno Žalgirio“ šansus ir kitą sezoną rungtyniauti A lygoje. Iki IV rato pabaigos likus žaisti ketverias rungtynes, laikinosios sostinės komandą nuo septintosios vietos skiria 6 taškai. Rezultatas „Kauno Žalgiris“ 0 – 1 Klaipėdos „Atlantas“ 85' Tadas Labukas Tuo metu kitose vakare Vilniuje vykusiose rungtynėse „Trakai“ be įvarčių 0:0 sužaidė su „Jonava“. Tai buvo trečios iš eilės rungtynės, kuriose antrąją vietą turnyro lentelėje užimantys „Trakai“ nesugebėjo iškovoti taškų. „Trakų“ pergalei neįkvėpė ir faktas, kad komandos gretose debiutavo garsiausiu visų laikų A lygos legionieriumi jau vadinamas 32-ejų rusas Diniaras Bilialetdinovas, geriausiais karjeros metais rungtyniavęs Anglijos „Premier“ lygoje. Jis rungtynes pradėjo starto sudėtyje ir žaidė visą mačą. Po 25 rungtynių trakiškiai savo sąskaitoje turi 44 taškus. Nuo pirmaujančio „Žalgirio“, kuris yra sužaidęs maču mažiau, jie turnyro lentelėje atsilieka 9 taškais. „Trakai“ 0 – 0 „Jonava“