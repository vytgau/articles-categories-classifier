Pasirinktas dar nebandytas Lietuvoje „Mosconi Cup“ formatas. Tai daugiausiai dėmesio sulaukiančios pulo varžybos, kur jau daugiau nei du dešimtmečius kasmet kovoja po penkis geriausius Europos ir JAV pulo žaidėjus. Kovojama iki penkių laimėtų mačų (kiekvienas mačas žaidžiamas iki penkių laimėtų partijų). Žaidėjai varžosi ir po vieną, ir žaisdami poromis. Tokio formato mačus stebėti įdomu ir dėl tvyrančios ypatingos emocingos atmosferos, kai komandos draugai aktyviai palaiko prie stalo esančius žaidėjus. Daugiau emocijų nei įprastai žaidėjams nedraudžia ir varžybų teisėjai. Vilniaus komandai favorito vardą suteikia neabejotinai geriausias pulo žaidėjas, pastaruoju metu puikiai tarptautinėse varžybose pasirodantis Pijus Labutis. Jam talkins Saulius Vaitukaitis, Justinas Bauža, Mindaugas Gedvygas ir geriausias Lietuvos snukeristas Vilius Schulte-Ebbert. Kauniečių ekipą sudaro Marius Jofė, Mandas Nedzvieckas, Daumantas Dieninis, Vilius Varanka ir Edgaras Jurelevičius. Šis mačas vainikuos pernai startavusios Kauno Pulo Lygos pirmąjį sezoną.