„Pačią idėją vertinu labai pozityviai. „Trakų“ klubas vis dar auga, tobulėja, o tokie dalykai prie to tobulėjimo labai prisideda. Labai smagu matyti taip gražiai apklijuotą autobusą. Apskritai, komfortiška kelionė yra vienas svarbesnių dalykų, norint tinkamai pasiruošti rungtynėms. Labai džiaugiuosi, kad tokie dalykai vyksta „Trakų“ klube, nes tai motyvuoja toliau dirbti ir tobulėti,“ – kalbėjo ekipos veteranas Deividas Česnauskis. Autobuso dizaine įamžinta simbolinė akimirka – sėkmingas žygis UEFA Europos lygos turnyre. Išvydę šį autobusą, žmonės, neabejotinai, turės papildomą progą sužinoti apie „Trakų“ klubą ir prisiminti geriausius ekipos išgyvenimus. „Žiūrint į šį autobusą, iš karto prisimename pernykštį žygį Europoje. Tai motyvuoja nesustoti ir bandyti pakartoti šią sėkmę. Galvoju, tiek futbolininkams, tiek kitiems bus labai super,“ – vos išvydęs autobusą sakė komandos kapitonas Valdemaras Brorovskis. Šis autobusas į rungtynes veš ne tik pagrindinę, tačiau ir B komandą, kuri rungtyniauja pirmoje šalies lygoje. Tai reiškia, kad autobusą bus galima pamatyti praktiškai visoje Lietuvoje, o daugeliui žmonių tai bus papildoma galimybė papildomai susipažinti su riteriais. „Tai tikrai svarbus įvykis „Trakų“ klubui. Visiškai apklijuotus autobusus Lietuvoje turi tik didžiausi sporto klubai, todėl labai džiugu, kad ir mūsų futbolo klubas nuo šiol važinės išskirtinai apklijuotu „Kautros“ autobusu. Toks išskirtinumas yra ne tik įvaizdžio dalis, tačiau tai sukuria papildomą vertę tiek rėmėjams, kurių logotipai puošia autobuso dizainą, tiek klubo žinomumui,“ – idėją komentavo „Trakų“ rinkodaros ir komunikacijos specialistas Ovidijus Jurevičius. „Džiugu, kad į mūsų sporto autobusų šeimą prisijungia ir „Trakų“ futbolo klubo autobusas. Tikrai smagu matyti dar vieną visiškai apklijuotą, tiek išorėje, tiek viduje papuoštą autobusą. Tikiu, kad šis autobusas pridės komandai dar daugiau solidumo ir „Trakai“ bus dar geriau matomi visoje šalyje“, – partneryste džiaugėsi „Kautros“ marketingo grupės vadovas Mindaugas Sakalauskas. Autobusas jau trečiadienį su pagrindine komanda važiuos į Palangą, sekmadienį – į Marijampolę. O gegužės 12 dieną „Trakai“ kvies nusifotografuoti prie autobuso bei laimėti įvairių prizų rungtynėse prieš Vilniaus „Žalgirio“ komandą.