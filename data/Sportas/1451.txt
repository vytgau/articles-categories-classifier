Šveicarijos tenisininkas šeštą kartą tapo „Australian Open“ čempionu. Šiame Didžiojo kirčio turnyre jis triumfavo ir 2004, 2006, 2007, 2010 bei 2017 metais. Be to, tai 20-asis R. Federerio titulas „Grand Slam“ turnyruose. 🏆🏆🏆🏆🏆🏆🏆🏆🏆🏆 🏆🏆🏆🏆🏆🏆🏆🏆🏆🏆@RogerFederer, 2️⃣0️⃣x Grand Slam champion.#AusOpen pic.twitter.com/l1oskAwzMU— #AusOpen (@AustralianOpen) January 28, 2018  Finalo pradžioje laimėjęs savo ir varžovo padavimus šveicaras pirmavo 4:0, o pirmą setą po 24 min. kovos laimėjo užtikrintai 6:2. Antrame sete M. Čiličius nenusileido varžovui, o jo nugalėtojas paaiškėjo po taip vadinamo „tie-break'o“, kurį 7:5 laimėjo kroatas. Lygia kova prasidėjusiame trečiame sete R. Federeris atitrūko 5:2 ir neišleido iniciatyvos iš savo rankų – 6:3. Ketvirtas setas prasidėjo R. Federerio taškais (2:1, 3:2), tačiau charakterį demonstravęs kroatas išlygino mačo rezultatą (2:2) setą laimėjęs 6-3. Penktame sete dominavęs šveicaras pirmavo 3:0, 4:1 ir pergalės nepaleido iš rankų! Pusfinalyje penktadienį R. Federeris 6:1, 5:2 nugalėjo dėl traumos susitikimo nebaigusį 21-erių metų Pietų Korėjos atstovą Hyeoną Chungą (58-oji pasaulio raketė). Korėjietis iš kovos pasitraukė sužaidus 64 min. Jis tokio lygio turnyro pusfinalį buvo pasiekęs pirmą kartą karjeroje. M. Čiličius pusfinalyje ketvirtadienį 6:2, 7:6 (7-4), 6:2 įveikė 23-ejų metų britą Kyle'ą Edmundą (49). Kroatas „Grand Slam“ turnyro finale žaidė trečią kartą. 2014 metais kroatas triumfavo atvirajame JAV čempionate („US Open“), o pernai Vimbldono turnyro finale nusileido tam pačiam R. Federeriui. Pasaulio reitinge kitą savaitę šveicaras išliks antras, bet iki lyderio ispano Rafaelio Nadalio jam trūks tik 155 taškų. M. Čiličius pakils į sau rekordinę trečiąją poziciją. Už pergalę turnyre R. Federeriui atiteko 2000 Teniso profesionalų asociacijos (ATP) reitingo taškų ir 4 mln. Australijos dolerių (apie 2,61 mln. eurų). M. Čiličius turės tenkintis 1200 taškų ir 2 mln. dolerių (apie 1,31 mln. eurų). Turnyro prizų fondą sudarė 55 mln. Australijos dolerių. 