27 metų krašto gynėjo bei saugo pozicijose rungtyniaujantis brazilas savo karjerą pradėjo viename garsiausių Brazilijos klubų „Santos“, trumpai buvo paskolintas „Red Bull Brasil“ ekipai, o 2011 metais persikėlė į Europą ir rungtyniavo „Sūduvai“ gerai pažįstamame Razgrado „Ludogorec“ klube. Bulgarijoje futbolo madas diktuojančioje ekipoje Choco buvo pirmasis legionierius po to, kai klubą įsigijo Kirilas Domuščijevas. Choco buvo tapo svarbia detale „Ludogorec“ klubo dėlionėje – per 4 sezonus sužaidė 75 rungtynes, pelnė 2 įvarčius ir atliko 16 rezultatyvių perdavimų. Brazilas su „Ludogorec“ dukart tapo Bulgarijos čempionu ir kartą į viršų kėlė šalies taurę. 2015 metais Choco persikėlė į vieną stipriausių Kipro ekipų – Nikosijos APOEL. Šiame klube brazilui įsitvirtinti nepavyko ir po pusės metų universalus futbolininkas grįžo rungtyniauti į Braziliją. Gynėjas 2016 metais žaidė dvejuose gimtosios šalies klubuose – „Sampaio Correra“ ir „Itabaiana“, o praeitą sezoną vėl išmėgino jėgas Bulgarijos aukščiausioje lygoje.  Iš pradžių Choco tapo „Montana“ nariu ir sužaidė šioje komandoje 18 rungtynių. Žiemą gynėjas prisijungė prie Plovdivo „Lokomotiv“, su kuriuo Bulgarijos čempionate užėmė 5-ąją vietą. „Mačiau keletą „Sūduvos“ rungtynių, komanda man tikrai labai patinka, – kalbėjo futbolininkas. – Marijampolė man patinka, tai nėra didelis miestas, bet puiki vieta man ir mano šeimai. Tikiuosi, kad kovosime dėl Lietuvos čempionų titulo, nors žinau, kad tai yra sunku, šalyje yra ir kitų stiprių komandų.“ Choco „Sūduvoje“ vilkės 20-uoju numeriu pažymėtais marškinėliais ir galbūt galės debiutuoti komandoje jau per šeštadienį vyksiančias LFF taurės turnyro pusfinalio rungtynės su Vilniaus „Žalgiriu“.