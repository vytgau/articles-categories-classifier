Europos futbolo asociacijų sąjunga (UEFA) oficialiai patvirtino šių elitinių varžybų tvarkaraštį –rungtynių datas, vietas ir laikus. Lietuvos futbolininkės čempionatą pradės gegužės 9 dieną Alytuje A grupės dvikova su praėjusiame čempionate į geriausiųjų ketvertą patekusia Olandijos komanda. Įdomus sutapimas – burtai tą patį varžovą mūsų komandai lėmė ir prieš penkerius metus Europos jaunių (iki 19 metų) vaikinų čempionato atidarymo rungtynėse. Tuomet lietuviai atsitiesė, nors atsiliko 0:2, ir po nuostabaus Grato Sirgėdo įvarčio rezultatą išlygino, tačiau pralaimėjo paskutinėmis akimirkomis. Po trijų dienų antrosiose rungtynėse Lietuvos komanda Šiauliuose kovos su didžiausią staigmeną šiame čempionate pateikusiomis Suomijos atstovėmis. Gegužės 15 dieną Alytuje mūsiškių lauks pati tituluočiausia varžovė – daugkartinė Europos čempionė Vokietija.   Lemiamos rungtynės vyks Alytuje ir Marijampolėje. Gegužės 18 dieną pusfinaliuose susitiks po dvi geriausias grupių komandas. Gegužės 21 dieną pusfinaliuose pralaimėsiančios komandos Alytuje varžysis dėl trečiosios vietos ir kelialapio į pasaulio čempionatą, o pusfinalių nugalėtojos Marijampolėje susitiks finale ir kovos dėl aukso.