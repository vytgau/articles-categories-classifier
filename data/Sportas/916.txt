Pirmadienį iš Pietų Korėjos, pasibaigus Pjongčango žiemos olimpinėms žaidynėms, namo išvyko Šiaurės Korėjos delegacija: tiek sportininkai, tiek didžiulio dėmesio sulaukusi palaikymo komanda. Autobusais atgal į Šiaurės Korėją per Padžu pasienio postą išvyko keli autobusai su 299 žmonėmis, tarp kurių ir Šiaurės Korėjos olimpinio komiteto pareigūnai bei žurnalistai. Šiaurės Korėjos delegacijai vadovavo buvęs šalies karinės žvalgybos vadovas Kim Yong Cholas. Šis asmuo kaltinamas prisidėjęs prie 2010 metų mirtino išpuolio prieš Pietų Korėjos karo laivą. Kim Yong Cholas vis dar vieši Pietų Korėjoje, viliamasi, kad antradienį prieš išvykdamas iš Pietų Korėjos jis susitiks su šalies valdžios atstovais.