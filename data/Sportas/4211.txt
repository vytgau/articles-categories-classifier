Buvęs pasaulio bokso čempionas bei rekordininkas F. Mayweatheris ir UFC superžvaigždė C. McGregoras į „T-Mobile“ arenos ringą Las Vegase žengs rugpjūčio 26-ą dieną – savo akimis šią dvikovą galės stebėti 20 tūkst. žiūrovų. Pirmadienį pradėjus bilietų prekybą, dėl jų prasidėjo tikros peštynės, o daugelis norinčiųjų liko tuščiomis. Bet ar kas nors iš jų pasiryš už šią bokso kovą pakloti 150 tūkst. dolerių (šiek tiek daugiau nei 128 tūkst. eurų)? Tokias sumas galima išvysti bilietus perpardavinėjančiame „StubHub“ tinklapyje. Tiesa, jame galima rasti ir kiek „pigesnių“ alternatyvų – pakloti reikės 100 tūkst. dolerių (apie 85,5 tūkst. eurų). Bet tikriausiai atsiras žmonių, kurie nepagailės net ir tokios sumos: nors daugelis šią kovą ir vadina „dirbtine“, ją pamatyti išties kyla nemažai pagundų. Nemažai intrigų kelia ir šie faktai: 40-metis amerikietis F. Mayweatheris dėl šios akistatos grįžo iš pensijos, o 29-erių metų airis C. McGregoras dar nėra dalyvavęs nė vienoje bokso kovoje. Tiesa, pamatyti bokso mūšį veikiausiai galima bus ir daug pigiau – C. McGregoro atstovas susitarė kovą transliuoti 400 JAV kino teatrų. Kaina į šį seansą siekia 40 dolerių (34,21 eurų), todėl ir čia tikimasi išparduoti visus bilietus. Taip pat žmonės, nusipirkę specialų paketą, dvikovą galės stebėti ir namuose, o iš viso už transliacijas visais kanalais tikimasi sugeneruoti net 600 mln. dolerių. Kalbama, kad abu kovotojai už akistatą Las Vegase turėtų uždirbti po 100 mln. dolerių.