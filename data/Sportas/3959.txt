„Kaltininkas šioje situacijoje visiškai aiškus. Incidentas įvyko jachtai „Prus Primo“ grįžtant išsitaisyti klaidą – ji per anksti startavo ir, norėdama tęsti varžybas, turėjo apsisukti, grįžti į priešstartinę starto linijos pusę bei startuoti iš naujo. Tačiau ji nesugebėjo laiku pakeisti kurso ir pilnai apsisukti. Pagal taisykles, „Prus Primo“ turėjo duoti kelią jachtai „Joker“ – tą privalo padaryti visos jachtos, grįžtančios išsitaisyti klaidą. Deja, „Prus Primo“ to padaryti nesugebėjo“,– situaciją komentavo vyriausiasis varžybų teisėjas Rolandas Žentelis. Pasak jachtos „Prus Primo“ kapitono Gintaro Chomentausko, grįžtant išsitaisyti starto klaidos, manevrų metu jiems užstrigo viena iš bures valdančių virvių, kuri ir neleido jachtai pasisukti reikiama kryptimi bei išvengti susidūrimo. „Bandydami atkristi (pasisukti pavėjui), mes supratome, kad to padaryti negalim. Susidūrėme taip, kaip jachtos nesusiduria – trenkėmės į kitos jachtos galą. Jie jau buvo pasisukę, mes buvom pasisukę, bet dar buvo šoninė inercija. Tie 5 centimetrai padarė žalą ir vienam laivui, ir kitam“,– pasakojo G. Chomentauskas. Jachtos „Joker“ kapitono Mariaus Ambrulaičio teigimu, nors jų jachta turėjo kelio pirmumo teisę, įgula darė viską, kad išvengtų tiesioginio susidūrimo, nes jei toks būtų įvykęs, jų laivo bortas būtų buvęs pradaužtas. Kapitono nuomone, įvykusią situaciją turi spręsti draudimas. Varžybas po incidento tęsusi „Prus Primo“ įgula „Bliz“ etape buvo užėmusi trečiąją vietą, tačiau po protesto nagrinėjimo jachta iš šio etapo buvo diskvalifikuota. „Buriavimas neabejotinai yra ekstremalus sportas – tą parodė ir šiandienos etapas. Tačiau nepaisant to, jog ne visada pučia palankūs vėjai, o kartais tenka susidurti su sudėtingomis situacijomis, visiems buriuotojams linkiu neprarasti to sportinio azarto, kurį galima jausti tvyrant ore kiekvienos „Kuršių marių regatos“ metu“,– teigė Žygimantas Vielavičius, ilgamečių regatos draugų „Bliz“ atstovas. Po šio, ketvirtojo, regatos etapo kovoje dėl didžiosios „Kuršių marių regatos“ taurės (greičiausia jachta distancijoje A pagal perskaičiuotą laiką) pirmauja jachtos „Raganosis“ (kpt. Saulius Pajarskas) įgula. Jie artimiausius konkurentus, jachtos „Keturi vėjai“ (kpt. Adomas Janulionis) įgulą, lenkia beveik 12 minučių. Kovoje dėl absoliučiai greičiausios jachtos titulo (greičiausia jachta distancijoje A pagal realų laiką) pirmauja jachtos „Cool Water“ įgula, kurie beveik 15 minučių lenkia praėjusių metų čempionų, jachtos „Keturi vėjai“, įgulą. Jachta „Esmeralda“ (kpt. Miroslavas Urbonavičius) užtikrintai pirmauja kovoje dėl mažosios „Kuršių marių regatos“ taurės (greičiausia jachta distancijoje B pagal perskaičiuotą laiką). Likusiems dvejiems etapams žadamas permainingas oras, tad jie net ir iš šiuo metu pirmaujančių įgulų dar pareikalaus ryžtingos kovos dėl pergalės. „Kuršių marių regata“ – tai didžiausias ir giliausias tradicijas turintis buriavimo renginys Lietuvoje, kuris šiemet vyks jubiliejinį 50-ąjį kartą. Startavusi 1954 metais, regata šiandien jau tapo ne tik buriavimo varžybomis, į kurias susirenka profesionaliausi Lietuvos buriuotojai, bet ir kasmetine Klaipėdos bei Nidos švente, džiuginančia šių miestų gyventojus ir svečius. Šiemet regata vyks rugpjūčio 5-12 dienomis Smiltynėje ir Nidoje. SWEDBANK ETAPO rezultatai grupėse: 1 grupė – „RS-280“ 1. RAGANOSIS (kpt. Saulius Pajarskas) 2. HORNAS (kpt. Šarūnas Abraitis) 3. VERDENĖ PLIUS (kpt. Gražvydas Lukoševičius) 2 grupė – 1-ORC-RC 1. KATARINA JEE (kpt. Mart Tamm) 2. KETURI VĖJAI (kpt. Adomas Janulionis) 3. COOL WATER (kpt. Raimondas Šiugždinis) 3 rupė – 2-ORC-RC 1. KVARTET (kpt. Vasilii Alekseev) 2. BELONE (kpt. Tomas Niparas) 3. RUNA (kpt. Simonas Kunickas) 4 grupė – „Platu-25“ 1. MOJITO TV3.lt (kpt. Juozas Gordevičius) 2. BESTIJA (kpt. Aidas Pivoriūnas) 3. RE/MAX, WHITE WHALE (kpt. Julius Maseiva) 5 grupė – 2-ORC-C 1. NERIJA (kpt.Romas Jurevičius) 2. MIRAGE (kpt. Albertas Lukšys) 3. JOGA (kpt. Stanislovas Butkevičius) 6 grupė – 3-ORC 1. ULTRA (kpt. Edmundas Gylys) 2. KOMETA (kpt. Aleksandr Tomaševskij) 3. AVE VITA (kpt. Vygantas Stankus) 7 grupė – 4-ORC 1. TANGO (kpt. Aidas Narbutas) 2. ELIDA (kpt. Kęstutis Jurevičius) 3. ESMERALDA (kpt.Miroslavas Urbonavičius)