Kontroliniame mače „Kaiserslautern“ susitiko su vienoje regioninių Vokietijos lygų žaidžiančia „FK Pirmasens“ komanda ir iškovojo pergalę 7:1. L. Spalvis žaidė antrame kėlinyje ir 74 min. pelnė priešpaskutinį, šeštąjį savo komandos įvartį. Tai buvo pirmasis lietuvio įvartis atstovaujant Kaizerslauterno komandai. Nors mačas buvo draugiškas, jį stebėjo net 1800 žiūrovų. Primename, kad 22-ejų metų futbolininką Vokietijos ekipai 2017-2018 metų sezonui paskolino Lisabonos „Sporting“ (Portugalija) klubas. L. Spalvis turi sutartį su „Sporting“ ekipa, bet praėjusio sezono pradžioje patyrė sunkią kojos traumą ir turėjo praleisti visus metus be futbolo. „Kaiserslautern“ artėjantį sezoną rungtyniaus antroje pagal pajėgumą Vokietijos lygoje.