Vienas Lietuvos rinktinės lyderių startavo 50 m ir 200 m plaukimuose krūtine. Absoliutaus varžybų nugalėtojo vardą jam užtikrino sprinto rungtis. Nuotolį įveikęs per 27,62 sek. plaukikas ne tik tapo pirmenybių čempionu, tačiau pasiektas rezultatas buvo įvertintas didžiausia Tarptautinės vandens sporto šakų federacijos (FINA) taškų suma tarp visų dalyvių. Tuo tarpu antroji rungtis anykštėnui nenusisekė. Nors G. Titenis užfiksavo 2 min. 22,09 sek. rezultatą, kuris būtų užtikrinęs antrosios vietos apdovanojimą, į medalių dalybas įsiterpė varžybų teisėjai, diskvalifikavę lietuvį už posūkio taisyklės pažeidimą. Pats plaukikas po finišo teigė, kad pats nesijautė suklydęs ir techniškai viską atliko gerai, tačiau teisėjų nuomonė buvo kitokia. Artėjantį savaitgalį G. Titenis dalyvaus „FFN Golden Tour Camille Muffat“ varžybų antrajame etape, kuris įvyks Prancūzijoje, Paryžiaus priemiestyje Sarselyje. Pirmajame etape Nicoje Lietuvos plaukikas iškovojo net tris aukso medalius.