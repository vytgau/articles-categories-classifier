Pralaimėjimas 1:4 atsakomose rungtynėse sudavė skaudų smūgį Lietuvos čempionų ambicijoms. To neslėpė po susitikimo varžovus su pergale pasveikinęs „Žalgirio“ vyriausias treneris Valdas Dambrauskas. „Visus pralaimėjimus Europoje labai sunku priimti. Nes mes Europos turnyruose žaidžiame tik kartą per metus, o visą likusį laiką tam ruošiamės. Mums šis nuotykis trunka tik dvi savaites, o jam pasibaigus sunku grįžti į Lietuvą, nes visi žinome, jog mūsų laukia dar vieni labai sunkaus darbo metai. Tai labai skaudu pripažinti“, – teigė trečią kartą su „Žalgiriu“ Čempionų lygos aukštikalnes šturmavęs V. Dambrauskas.  Į Razgradą žalgiriečiai atvyko turėdami vieno įvarčio rezervą, o 15-ą min. kamuolį į varžovų vartus pasiuntęs Serge'as Nyuiadzis vilniečių pranašumą dar labiau padidino. Tačiau išsaugoti persvaros „Žalgiris“ nesugebėjo. Pirmo kėlinio pabaigoje varžovai rezultatą išlygino, o antrame trim tiksliais „šūviais“ galutinai nugramzdino „Žalgirio“ laivą. Pasak V. Dambrausko, bendrame pralaimėjimo fone mažos pergalės nublanksta. „Klubo ir mano asmenines ambicijas gali patenkinti tik patekimas į grupių etapą – Čempionų arba Europos lygoje. Matome, kad mums dar daug ko trūksta. Visų pirma – tokio lygio rungtynių patirties. Mūsų čempionatas nereikalauja iš žaidėjų maksimalių pastangų, nereikia kiekvienose rungtynėse visiškai išsikrauti, o tai ir tampa didžiausia mūsų problema Europos taurėse, – konstatavo V. Dambrauskas. – Šį kartą mes pirmi įmušėme. Atrodė, kad tai mums turėjo suteikti pasitikėjimo savo jėgomis, leisti žaisti dar geriau ir laisviau. Bet vietoje to mes atsitraukėme prie savo vartų, pasipylė klaidos, nesusikalbėjimas ir visiškai nepavyko žaidimas atakoje. Nesugebėjome palaikyti kamuolio, žaisti drąsiau, o ypač, kai priešininkai mus labai aktyviai spaudė. Tačiau dabar analizuoti rungtynių nesinori. Reikia išgyventi tą nusivylimą ir padėti žaidėjams kuo greičiau atsigauti. O išvadas ir išsamią analizę padarysime vėliau.“ Vis dėlto, net ir po skaudaus pralaimėjimo „Žalgirio“ vyriausias treneris nepamiršo ištikimiausių klubo gerbėjų. „Dėkoju visiems mūsų fanams, kurie mumis tikėjo ir mus palaikė. Tikėjimas daro stebuklus. Už tai jiems didžiausias dėkingumas. Mes žaidžiame ir dirbame jums ir dėl jūsų. Tas palaikymas tikrai vertas Europos taurių turnyrų grupių etapo. Ir aš neabejoju, kad vieną dieną mes tai padarysime“, – pareiškė V. Dambrauskas. Ваш браузер не поддерживает iframe.    Ketvirtadienį žalgiriečių laukia kelionė į Vilnių. O jau šį šeštadienį „Žalgiris“ pratęs kovas Lietuvos futbolo A lygos čempionate. Liepos 22-ą dieną 17-o turo rungtynėse LFF stadione žalgiriečiai susitiks su Kauno „Stumbro“ ekipa. Mačo pradžia 19 val.