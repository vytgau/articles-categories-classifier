Didžiausios viltys buvo siejamos su 110 m barjeriniame bėgime dalyvavusiu Rapolu Sauliumi. Septintą rezultatą tarp bendraamžių šiemet turintis lietuvis distanciją įveikė per 14,20 sek. ir užėmė 12 vietą. Prieš atrankos bėgimą 21-erių lengvaatletis pastebimai jaudinosi. Sportininko asmeninis rekordas, kurį pasiekė prieš kelias savaites – 13,93 sek. Patekimui į finalą pakako bėgti per 14,14 sek. Kitas atrankoje dalyvavęs Lietuvos bėgikas Martynas Vrašinskas nuotolį įveikė per 14,61 sek. ir užėmė 20 vietą. Su geriausiu laiku į finalą pateko prancūzas Ludovicius Payenas – 13,72 sek. 800 m bėgime varžėsi 2013 metų Europos jaunimo olimpinio festivalio čempionas Benediktas Mickus – jis distanciją nubėgo per 1 min. 49,22 sek. bei užfiksavo devintą laiką tarp 21 bėgiko. Tiesa, galutinėje įskaitoje lietuviui atiteko 11 vieta, kadangi į finalą pateko dvi pirmas vietas kur kas lėtesniame bėgime užėmę Rumunijos ir Vokietijos sportininkai. Greičiausiai bėgo švedas Andreasas Krameris – 1 min. 46,93 sek. Penktadienį vakare trišuolio rungties finale varžysis Diana Zagainova, o 400 m bėgimų pusfinaliuose – Rokas Pacevičius bei Modesta Morauskaitė.