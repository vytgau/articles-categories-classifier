S. Ambrulevičius neseniai paskelbė, kad išsiskyrė su buvusia partnere iš JAV Taylor Tran ir dabar sportuoja kartu su kita amerikiete - Allison Reed. Su T. Tran S. Ambrulevičius čiuožė nuo 2014 metų. Jie tris kartus dalyvavo Europos čempionate (24-a, 25-a ir 18-a vietos), o šiais metais vykusiose planetos pirmenybėse liko 30-i. „Išsiskirti su Taylor nusprendėme savaitė po pasaulio čempionato. Sprendimą partnerei paskelbiau pirmas, bet viską logiškai ir aiškiai aptarėme, todėl galutinį žodį tarėme kartu“, - naujienų agentūrai ELTA sakė S. Ambrulevičius. Lietuvos čiuožėjas nesigaili dėl prabėgusių metų su T. Tran ir teigė, kad pastarieji treji metai jam suteikė daug naudingos patirties. „Kartu su Taylor turėjome labai įdomią kelionę. Žinant, kad abu turėjome nedaug patirties šokiuose ant ledo, tai pasiekėme tikrai daug. Paskutinis sezonas įsiminė labiausiai, nors jo pradžia buvo labai sunki tiek morališkai, tiek finansiškai. Tai tik sukėlė dar daugiau emocijų siekiant maksimumo“, - pasakojo S. Ambrulevičius. JAV gyvenantis ir besitreniruojantis S. Ambrulevičius prisipažino, kad su A. Reed jie jau buvo pažįstami, o taip pat keletą kartų čiuožė kartu. 23-ejų metų A. Reed turi Gruzijos pilietę, o savo karjerą pradėjo 2009 metais kartu su gruzinu Otaru Japaridze. 2010 metų žiemos olimpinėse žaidynėse Vankuveryje pora užėmė 22-ą vietą. Vėliau ji su Vasilijumi Rogovu atstovavo Izraeliui. Ši pora 2013 metų pasaulio čempionate užėmė 23-ią vietą. 2014 metų planetos pirmenybėse jie buvo 30-i, o 2015 metų - 22-i. 2015 metų birželį čiuožėjų keliai išsiskyrė. „Allison pas mus į „Canton“ treniruočių centrą treniruotis atvyko dar 2016 metų vasaros gale. Būdavo, kad čiuoždavome kartu, kuomet T. Tran sirgo. Po išsiskyrimo labai norėjau su A. Reed turėti oficialų pasibandymą, po kurio abejonių dėl pasirinkimo neliko. Variantų buvo ir daugiau, bet dėl didelės patirties ir labai daug tarpusavio panašumų nebuvo reikalo bandyti kažko kito“, - aiškino S. Ambrulevičius. Lietuvos sportininkas, kuris iki 2013 metų dalyvavo solistų varžybose, neslėpė, kad naujos partnerės meistriškumas yra kur kas aukštesnis nei buvusios. „Skirtumas jaučiasi didelis. Čiuožimas su Allison tapo visiškai kitoks. Greitis didesnis, atliekame kur kas sudėtingesnius elementus bei junginius. Alison, dėka savo didelės patirties, nemažai padeda man kai kuriose situacijose, su kuriomis pats nebuvau susidūręs“, - Eltai teigė S. Ambrulevičius. Įdomu tai, kad S. Ambrulevičius dabar sportuoja pas Marinos Zujevos trenerių komandą, į kurią su savo partneriu šiais metais perėjo ir Isabella Tobias - JAV čiuožėja, kuri gavo Lietuvos pilietybę ir su Deividu Stagniūnu startavo Sočio žiemos olimpinėse žaidynėse. Vis tik, iškart po jų D. Stagniūnas paskelbė apie karjeros pabaigą, o I. Tobias su rusu Ilja Tkačenka ėmė atstovauti Izraeliui. S. Ambrulevičius nemano, kad Lietuvoje greitu metu atsiras atitinkamo lygio partnerė, bet dar nekankina savęs mintimis apie pilietybės klausimą dėl olimpinių žaidynių. Europos ir pasaulio čempionatuose čiuožėjai gali atstovauti Lietuvai, o didesnis viltis jis sieja ne su 2018, o su 2022 metų žiemos olimpinėmis žaidynėmis. „Jau susitaikiau su ta mintimi, kad lietuvės partnerės neturėsiu. Mūsų sporto tai nėra problema. Manau, kad realu yra startuoti 2022 metų olimpinėse žaidynėse. Apie Isabellos situaciją daug negalvoju. Kas buvo, tas buvo. Kai ateis laikas dėl pilietybės klausimo, tada ir reikės jaudintis“, - pabrėžė S. Ambrulevičius. S. Ambrulevičius ir A. Reed oficialiose varžybose pradės čiuožti rugpjūčio mėnesį. Pirmos jų varžybos vyks Čikagoje (JAV). Vėliau planuojamos varžybos Slovakijoje ir olimpinė atranka Vokietijoje. Lietuvai atstovausianti pora pamėgins pakovoti dėl kelialapio į 2018 metų olimpinių žaidynes Pjongčange (Pietų Korėja). „Tikslai šiam sezonui gana aiškūs - susirinkti taškus čempionatams, pademonstruoti savo geriausią rezultatą ir pamatyti, kur atsidursime tarp visų porų. Vilties dėl olimpinių žaidynių dar yra, bet suprantame, kad bus labai sunku“, - pridūrė Lietuvos čiuožėjas.