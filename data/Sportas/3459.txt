Praėjusį savaitgalį Druskininkuose vyko 4-asis iš 5 sezono etapų. Jame visoms 12 pirmenybėse žaidžiančių komandų teko atlaikyti didžiulį krūvį ir sužaisti po 3 rungtynes. Druskininkuose vienvaldžių turnyro lyderių poziciją prarado Vilniaus „El Dorado“ futbolininkai. Centriniame dienos mače vilniečiai 0:3 neprilygo Kauno „Arsenalo“ komandai. Įvarčius kauniečiams pelnė Lietuvos salės futbolo čempionate rungtyniaujantys Jaunius Mikalauskas, Karolis Vasiliauskas ir Toms Krakauskas. „Gera varžovų žaidimo analizė ir maksimalus susikaupimas padėjo iškovoti šią svarbią pergalę. Netgi pirmaudami neatsipalaidavome, kaip kartais nutinka per kitas rungtynes. Dirbome iki pabaigos ir pasiekėme savo“, - pažymėjo „Arsenalo“ žaidėjas Ruslanas Bykovas. „Šį kartą jie tikrai buvo visa galva pranašesni, - pripažino „El Dorado“ kapitonas Martynas Rašinskas. - Didžiąją rungtynių dalį žaidėme mažumoje, be pašalinto žaidėjo. Tai pareikalavo daug jėgų, tad atakuodami nieko įsimintino nenuveikėme.“ LMFA pirmenybėse visoms komandoms sužaidus po 9 rungtynes, turnyre pirmauja trys ekipos, surinkusios po 24 taškus – „Arsenalas“, „El Dorado“ ir Alytaus „Rese“. Skaičiuojant tarpusavio rungtynių santykį, pranašumą turį „Arsenalas“. Tad laimėję abejas likusias rungtynes, kauniečiai nepriklausomai nuo kitų dvikovų baigties taptų turnyro nugalėtojais. Tiesa, nė vienas lyderių trejeto narys nėra garantuotas dėl medalių, mat nesėkmės atveju juos pavyti dar gali Vilniaus „Eagle Team-Žibintas“ (21 tšk.). Tokia turnyro lentelės situaciją žada intriguojančią sezono atomazgą paskutiniame LMFA pirmenybių ture Šilalėje rugsėjo 16 dieną.