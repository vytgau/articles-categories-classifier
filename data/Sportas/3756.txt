„Razgrado komanda yra rimtas varžovas, todėl pasirinkome žaidimą antruoju numeriu ir tikėjomės rengti kontratakas. Pirmą kėlinį atsilaikėme, buvo ir keletas momentų, kai galėjome sukelti pavojų prie varžovų vartų. Jiems taip pat neleidome sukurti daug pavojingų atakų, – pirmąja rungtynių dalimi buvo patenkintas treneris. – Antrajame kėlinyje „Ludogorec“ ėmė žaisti greičiau, plačiau, mums tapo sunkiau kontratakuoti. Vis dėlto turėjome keletą standartinių padėčių, kuriomis galėjome pasinaudoti geriau. Rungtynės buvo geros, antras praleistas įvartis apsunkino mūsų galimybes patekti į kitą etapą, tačiau užduotis yra įvykdoma, lauksime „Ludogorec“ savo stadione.“ V. Čeburinas teigė prieš rungtynes planavęs, kad „Sūduva“ ilgiau išsaugos kamuolį aikštės viduryje. „Analizavome „Ludogorec“ žaidimą, matėme, kad jie turi sunkumų aikštės viduryje, todėl reikėjo laimėti kovą šioje zonoje ir rengti greitas atakas. Norėjosi, kad aikštės viduryje ilgiau palaikytume kamuolį, tačiau „Ludogorec“ yra greita, judri komanda ir mums to neleido daryti, – kalbėjo futbolo specialistas. – Mums trūko Karolio Laukžemio (prieš savaitę per rungtynes su Vilniaus „Žalgiriu“ traumą patyręs rezultatyviausiasis komandos žaidėjas nespėjo visiškai pasveikti), todėl aikštės viduryje pakeitėme savo žaidimą. Tai pasiteisino pirmajame kėlinyje, mes jiems neleidome daug kurti centre. Antrajame kėlinyje atsirado spragų ir varžovai pradėjo kurti progas. Kraštuose mes tvarkėmės neblogai, pavyko uždengti zonas, sėkmingai tvarkėmės su ilgais perdavimais.“ Treneris apgailestavo, kad antrasis varžovų įvartis gerokai apsunkino „Sūduvos“ galimybes žengti į Europos lygos grupių etapą, tačiau tvirtino, kad viskas dar prieš akis. „Yra visos galimybės namie žaisti ir kovoti dėl pergalės. 2:0 – ne kritinis rezultatas. „Sūduva“ turi dvasią, valią, tad tikimės teigiamo rezultato“, – sakė V. Čeburinas. Atsakomąsias rungtynes komandos žais Marijampolėje rugpjūčio 24-ąją (20.30 val.). Lietuvos futbolo gerbėjai gali įsigyti bilietus į antrąsias rungtynes bilietai.lt tinklalapyje ir kasose. Iš anksto įsigyjamų bilietų kaina – nuo 7 eurų, rungtynių dieną jie kainuos 9 ir 10 eurų. Vaikai iki 10 metų į rungtynes įleidžiami nemokamai, o moksleiviams, studentams, senjorams ir neįgaliesiems taikomos nuolaidos. Be to, 5 bilietus galima įsigyti už 4 kainą (išankstinėje prekyboje – 36,5 euro, rungtynių dieną – 40,5 euro). 