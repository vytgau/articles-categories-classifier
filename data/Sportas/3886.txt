Traumų ir suspendavimų išretintam „Stumbrui“ jau pirmosiomis dvikovos minutėmis ėmė skambėti pavojaus varpai, kai tik paskutinę akimirką Jardeliui Nazare pavyko pasivyti prieš vartus iššokusį Andrejų Čofu ir išmušti kamuolį. Netrukus Andre Almeida krisdamas blokavo T.Labuko smūgį. Vėliau svečių puolėją aplenkė vartininkas Rodrigo Josviakis, spėjęs sugriebti kamuolį po Marko Benetos perdavimo sukelto gaisro prie kauniečių vartų. Savo ruožtu puolime aikštės šeimininkai jokių žygdarbių neatliko. Iš toli mušė Lucas Villela, labai tolimu baudos smūgiu į vartus nepataikė Klaidas Janonis. Sužaidus pusvalandį, savo žodį tarė T. Labukas. Be priežiūros paliktas komandos veteranas triuškinamu šūviu vienu lietimu po idealaus Dmitrijaus Mazalevskio perdavimo išvedė „Atlantą“ į priekį. Po kelių minučių uostamiesčio futbolininkai dar sykį sveikino savo puolėją, kuris smūgiu galva kampinio metu į savo sąskaitą įsirašė dublį. Prieš pat pertrauką kamuolys trečią kartą galėjo atsidurti „Stumbro“ vartuose, kai prie puolimo prisijungusio svečių gynėjo Justo Raziūno perdavimas vos nevirto klastingu smūgiu visa šalia skersinio. Nors nuo antrojo kėlinio pradžios kauniečiai į aikštę metė iškart du naujus žaidėjus, bet visą šeimininkų entuziazmą „Atlantas“ tuo pat numušė dar vienu įvarčiu, kai iš toli pykštelėjo A.Čofu. Susikrovęs solidžią persvarą „Atlantas“ atsitraukė link savo vartų ir laukė varžovų klaidų, o laimę smūgiais iš toli pabandė Donatas Kazlauskas ir Maksimas Čyžas. „Stumbras“ pavojingą momentą sukūrė tik kėlinio viduryje. Įsiveržęs į baudos aikštelę smūgiu vartininko nuginkluoti nesugebėjo Jaisenas Cliffordas. Vėliau laisvam Donatui Konikui nepavyko pasiekti gero L. Villelos perdavimo iš krašto. Mačui baigiantis, L. Villela iššokęs prieš vartus permesti kamuolio per D. Mikelionį ir sušvelninti rezultato nesugebėjo, vartininkas varžovo ketinimus perskaitė ir pavojų likvidavo. Paskutinę mačo minutę R. Josviakis apsidrausdamas šuoliu sugavo šalia vartų skriejusį Rimvydo Sadausko muštą kamuolį. Kauno „Stumbras“ – Klaipėdos „Atlantas“ 0:3 (0:2) „Stumbras“: R. Josviakis, R. Sadauskas, A. Almeida, J. Nazare, M. Junioras, D. Barauskas (62 min. D. Konikas), K. Janonis, L. Villela, L. Matčarašvilis, K. Sekgota (46 min. V. Armanavičius), E. Kassi (46 min. J. Cliffordas). „Atlantas“: D. Mikelionis, M. Beneta, V. Gašpuitis, M. Fridrikas, J. Raziūnas, A. Čofu (63 min. D. Kazlauskas), D. Germanas, D. Andronikas, M. Čyžas (76 min. S. Rakauskas), T. Labukas, D. Mazalevskis (86 min. D. Virkšas). Įvarčiai: T.Labukas (31, 35), A.Čofu (47). Geltonos kortelės: M.Fridrikas (49), M.Beneta (61), D.Germanas (71). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): Rezultatyviausi čempionato žaidėjai: D. Šermas („Žalgiris“) – 13, A. Paniukovas („Atlantas“) – 11, Elivelto („Žalgiris“) – 10, M. Maksimovas („Trakai“) – 9 įvarčiai.