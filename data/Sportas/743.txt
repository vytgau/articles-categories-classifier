Tradicijos Pirmieji bėgimai nuo obelisko Abraomui Kulviečiui iki Jonavos vyko slapta ir tai yra suprantama: sovietinio režimo sąlygomis negalėjo būti nė kalbos apie bėgimą, skirtą Lietuvos laisvei. Iš pradžių bėgimas buvo skirtas vasario 16-ąjai – Lietuvos Nepriklausomybės dienai paminėti. 1990-ųjų kovo 11-ąją atkūrus Nepriklausomybę pasikeitė ir bėgimo data. Be to, pavasario pradžioje dažnai ir oras būna palankesnis bėgimui, nei vasario vidurys. „Dabar bėgimą nuo 2002-ųjų organizuoja Jonavos Kūno kultūros ir sporto centras. Pirmieji, kurie organizavo šį bėgimą, buvo mūsų Jonavos bėgikai – Leonas Mirinauskas, Petras Vansevičius ir Algimantas Gaižauskas. Tai buvo jų idėja bėgimu Jonavoje pažymėti Lietuvos laisvę“, – kalbėjo vyriausioji šio bėgimo teisėja Dalia Venskevičienė. Trasos rekordas Iki 2014-ųjų bėgimo dalyviai turėjo įveikti 12,5 km distanciją. Šios trasos rekordas priklauso panevėžiečiui Dainiui Gorskiui – 37 min. 26 sek. (1997 metais). Moterų grupėje 12,5 km rekordas priklauso R. Drazdauskaitei, 2007 metais olimpietė distanciją įveikė per 43 min. 30 sek. Nuo 2014-ųjų bėgikai įveikia lygiai 15 km. Šios trasos rekordas priklauso Dariui Sadeckui: „F.O.C.U.S. Running“ stajeris 2015 metais šį nuotolį įveikė per 46:43 min. Prieš porą metų pagrindinėje 15 km distancijoje nuo obelisko Abraomui Kulviečiui iki Jonavos rajono savivaldybės triumfavo Rio de Žaneiro olimpinių žaidynių dalyvis Valdas Dopolskas (Vilnius, SK „Vilniaus Baltai“). Jam tik 13 sekundžių trūko (46:56 min.) iki naujojo šios sertifikuotos trasos rekordo. Moterų grupės rekordas priklauso žinomai šalies stajerei Rasai Drazdauskaitei, kuri 2014-asiais 15 km įveikė per 51 min. 33 sek. Pernai nauju dalyvių rekordu pažymėtame 28-ame tradiciniame „Obeliskas A. Kulviečiui – Jonava“ bėgime pergalę pagrindinėje 15 kilometrų trasoje iškovojo žinomas šalies lengvaatletis Justinas Beržanskis bei šiaulietė 19-metė Kamilė Vaidžiulytė. Šiauliuose sportuojantis ir lengvosios atletikos treneriu dirbantis 29-erių J. Beržanskis nuotolį įveikė per 47:46 min. ir daugiau nei minute aplenkė antrą vietą iškovojusį raseiniškį Mindaugą Viršilą (48:50 min.). K. Vaidžiulytė („Studija“) nuotolį įveikė per 56:02 min. Iš viso pernai pagrindinę 15 km distanciją įveikė 427 bėgimo entuziastai – tai naujas dalyvių rekordas. Manoma, kad šiemet Jonavoje skirtingas distancijas įveiks virš 2500 dalyvių. Vis dar dvejojate, dalyvauti ar ne? Pateikiame kelias priežastis, kurios jums leis lengviau apsispręsti: – Vienintelė Lietuvoje sertifikuota 15 km trasa. Jei pavasarį planuojate bėgti pusmaratonį ar ruošiatės maratonui, puiki proga įvertinti savo sportinę formą – Jonavą tradiciškai renkasi gausus būrys bėgimo mėgėjų, daug šansų, kad bėgsite ne vienas, o smagioje kompanijoje! Jau dabar dalyvių sąrašuose – arti tūkstančio dalyvių! – Tai gilias tradicijas turintis, 29-tą kartą organizuojamas bėgimas, skirtas Lietuvos Nepriklausomybės atkūrimo progai paminėti. Ar ne šaunu tokią dieną praleisti Jonavoje įveikiant laisvės kilometrus laisvoje Lietuvoje! – Kovo-11-oji – šventinis savaitgalis! O jį rekomenduojame praleisti aktyviai, sveikai, įveikiant Jonavos bėgime kilometrus už Lietuvą. Puiki proga geram pusdieniui su bičiuliais ištrūkti iš savo kasdienės aplinkos, aplankyti Jonavą, pasisemti geros energijos ir pakilios nuotaikos. Juo labiau Jonava – Lietuvos viduryje, patogu atvykti iš kiekvieno Lietuvos krašto. Susitikime Jonavoje! Vis dar užsiregistruoti galite čia. Svarbiausia informacija Numerių ir laiko matavimo prietaisų išdavimas – Jonavos sporto arenoje, Žeimių g. 17: * kovo 10 d. 18.00-21.00 val. * kovo 11 d. 8.30 - 10.00 val. 10.45 val. – 3,4 km trasos pirmasis startas prie Jonavos rajono savivaldybės, Žeimių g. 11.15 val. – išvykimas autobusais į 15 km starto vietą nuo Jonavos sporto arenos (Žeimių gatvė 17). 12.00 val. – pagrindinės trasos bėgimo startas prie obelisko A. Kulviečiui Kulvos seniūnijoje. 