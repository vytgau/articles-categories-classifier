Vyrų vienviečių kanojų 200 m distancijos finale 23-ejų metų lietuvis finišavo per 38,112 sek. ir aplenkė visus aštuonis varžovus. Europos čempionu H. Žustautas tapo pirmąjį kartą. Jo trofėjų lentynoje būtent ir trūko pergalės Senojo žemyno pirmenybėse. Lietuvis 2014 m. ir 2015 m. pasaulio iki 23 metų amžiaus čempionatuose iškovojo aukso medalius, 2015-ųjų Baku vykusiose Europos žaidynėse pasidabino auksu, o 2016 m. Europos pirmenybėse tenkinosi vicečempiono titulu. Sidabro medalis atiteko rusui Aleksejui Korovaškovui (+0,045 sek.), bronzos – gruzinui Zazai Nadiradzei (+0,230 sek.). „Tai viena svarbiausių pergalių mano karjeroje. Svarbiausiu laimėjimu išlieka aukso medalis pirmą kartą istorijoje surengtose Europos žaidynėse 2015 metais. Esu labai laimingas, kad tapau Europos čempionu, nes praėjusiais metais likau per žingsnį nuo aukso“, – po apdovanojimų komentavo H. Žustautas. „Buvo labai sunki kova, pirmus septynis kanojininkus skyrė vos šimtosios sekundės dalys. Startas vėl nepavyko, pirmuose metruose labai daug pralaimėjau ir nuo pirmaujančių varžovų atsilikau beveik puse kanojos korpuso. Tačiau greitai pagavau ritmą ir jutau, kad su kiekvienu yriu braunuosi tarp lyderių. Paskutinius 20-25 metrus irklavau iš paskutinių jėgų, užsimerkęs, beveik nieko nematydamas ir džiaugiuosi, kad pavyko išplėšti pergalę. Sprinto distancijai specialiai ruošiausi tik paskutinę savaitę, kai paaiškėjo kuriuose nuotoliuose startuosim Europos čempionate, nes visą šį sezoną rengiamės 1000 metrų distancijai, kuri bus įtraukta į 2020 m. Tokijo olimpinių žaidynių programą“, - sakė Europos čempionas. Vyrų vienviečių baidarių 200 m distancijos finale lietuvis Artūras Seja užėmė septintąją vietą. 21-erių metų lietuvis finišavo per 34,467 sek. Auksas atiteko Rio de Žaneiro olimpinių žaidynių čempionui britui Liamui Heathui (33,380 sek.), sidabras – vengrui Bence Horvathui (33,455 sek.), bronza – serbui Marko Dragosavjlevičiui (33,947 sek.).