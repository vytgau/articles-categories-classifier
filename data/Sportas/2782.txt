„Premier“ lygoje pirmaujantys „Man City“ futbolininkai tik po baudinių serijos 4:1 palaužė „Wolverhampton Wanderers“ ekipą. Tiek pagrindinis rungtynių laikas, tiek ir pratęsimas baigėsi be įvarčių, todėl bilieto į ketvirtfinalį sprendėsi baudinių loterijoje. O joje sėkmė šypsojosi „žydriesiems“. Mušdami nuo 11 metrų atžymos nesuklydo nei Kevinas de Bruyne, nei Yaya Toure, nei Leroy Sane, nei Sergio Aguero, o varžovų gretose sėkmingai baudinį realizavo tik Leo Bonatini – Alfredo N'Diaye ir Conor Coady smūgiai buvo nesėkmingi. Tik po pratęsimo laimėjo ir „Arsenal“ komanda, kuri 2:1 įveikė „Norwich City“ futbolininkų pasipriešinimą. Pastarieji, po 34-ą minutę pelnyto Josho Murphy įvarčio, netgi valandą buvo priekyje. Visgi Arsene'o Wengero kariauną išgelbėjo didvyriu tapęs Edwardas Nketiahas: 18-metis išlyginamąjį įvartį įmušė 85-ą minutę, o pergalingą pratęsime – 96-ąją. Kur kas lengviau aštuntfinalio barjerą įveikė „Man United“ klubas, kuris 2:0 eliminavo „Swansea City“ ekipą. Abu įvarčiu nugalėtojams pelnė Jesse Lingardas (21 ir 59 min.). Rezultatai: „AFC Bournemouth“*** (I) 3 – 1 „Middlesbrough“ (II) „Arsenal“*** (I) 2 – 1 „Norwich City“ (II) (po pratęsimo) „Bristol City“*** (II) 4 – 1 „Crystal Palace“ (I) „Leicester City“*** (I) 3 – 1 „Leeds United“ (II) „Swansea City“ (I) 0 – 2 „Manchester United“*** (I) „Manchester City“*** (I) 0 – 0 „Wolverhampton Wanderers“ (II) (po baudinių serijos – 4:1) *** – pateko į kitą etapą (I) – „Premier“ lyga (II) – „Championship“ divizionas