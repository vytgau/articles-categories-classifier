Tačiau iki šiol visus čempionatus stebėjau televizoriaus ekrane. O tada pasitaikė pasaulio čempionatas čia pat, Milane. Trumpa pasaulio čempionato apžvalga mano akimis. Poros Pirmą vakarą pakliuvau į porų varžybų finalą ir iškart tapau pasaulio rekordo liudininku! Jį dar kartą pasiekė Vokietijos atstovai, prieš mėnesį olimpiniais čempionais tapę Aljona Savčenko ir Bruno Massotas. Net nėra ką kalbėti apie lengvumą ir grakštumą, kurią matai porai atliekant sudėtingiausius elementus. Pasibaigus programai, Aljona apsiverkė. Ir verkė ilgai. Nes dar kartą suprato, kad jau viskas iškovota – dar vieną partnerį atvedė ant pjedestalo, jau metas atsisveikinti su sportu. Kaip simboliška, kad programos pabaigoje ją partneris kaip deivę iškelia ant rankų ir ji sklendžia virš ledo...  Bet labiausiai džiaugiausi dėl prancūzų Vanessos James ir Morgano Cipreso sėkmės, kurie pagaliau pasidabino pasaulio čempionato bronza. Asmeniškai jiems jaučiu didžiausius sentimentus. Jiems, kaip ir Margaritai su Povilu savo laiku, vis kažkas pakišdavo koją ir kelias į pergales buvo per sudėtingas. Prancūzai čiuožė savo fantastiškąją praėjusio sezono programą pagal kūrinį „Sound Of Silence“ – matyt, suprasdami, kad siekdami medalių, privalo parodyti geriausia, ką turi. Tačiau į viršų išmesta Vanessa ant pilvo tėškėsi į ledą. Ledo rūmai sustingo. Bet jie atsilaikė, tai buvo spektaklis ant ledo, arena jiems atsistojo. Ir po apdovanojimų buvo matyti, kad būtent prancūzai džiaugėsi labiausiai – dėkojo gerbėjams, vis nepaliko ledo. Labiausiai buvo gaila vienos amerikietės čiuožėjos – keliskart griuvo, salė ją drąsino plojimais, o ji, vos nutilus muzikai, apsipylė ašarom. Kaip ją partneris guodė, bučiavo ir bučiavo, bet šįkart ir bučiniai skausmo nenumaldė. Sidabro medalius iškovojo Europos čempionai rusai Jevgenija Tarasova ir Vladimiras Morozovas. Jų programa techniška, bet specialistų vertinama kaip gana nuobodi. Širdis verkia, kad dėl traumos šį sezoną turėjo praleisti Lietuvos pora – Goda Butkutė ir Nikita Jermolajevas. Labai tikiuosi, kad Goda traumas išsigydys ir grįš ant ledo. Moterys Tai buvo šėtoniškas vakaras! Tribūnos šėlo kviečiant ant ledo 6 geriausias pasaulio čiuožėjas laisvajai programai! Tačiau artimiausias pusvalandis tapo griuvinėjimo čempionatu. Varžybos baigėsi fatališkai nesėkmingai lyderėms, nusiminę italai masiškai paliko areną dar iki apdovanojimų. Velniškai laukiau olimpinės ir Europos čempionės Alinos Zagitovos pasirodymo. 15-metė šį sezoną atėjo į suaugusiųjų varžybas, ėmė gerinti pasaulio rekordus, publika klykė vien ją pamačiusi, tačiau laisvosios programos metu rusė tapo neatpažįstama – griuvo 3 kartus! Ir iškart po to apsipylė ašaromis, įsikniaubė į trenerę.  Buvusi antra po trumpos programos, nė sapne nesapnavo, kad laisvojoje užims tik 7 vietą, o varžybas baigs tik 5. Nepaprasto grožio mergina ir neįtikėtinai talentinga čiuožėja raudona suknele... Atrodė, kad sapnuoju. Teko girdėti daug versijų, kodėl taip atsitiko – neva koją pakišo per didelis apetitas, staigus augimas. Tačiau kiek teko girdėti iš užkulisių, treniruočių metų Alina viską atliko puikiai – matyt, šįkart nesusitvarkė su psichologija. Be to, dėl olimpinių žaidynių šis sezonas dailiojo čiuožimo atstovams buvo labai ilgas, į pasaulio pirmenybes sportininkai atvyko pavargę. Taigi net čiuožimo genijai iš Rusijos yra tik žmonės... Po rusės nesėkmės atrodė, kad dabar italai atsigriebs, tačiau... Dvigubai už rusę vyresnė čiuožimo veteranė Karolina Costner buvo blanki, pridarė klaidų, griuvo, nors po trumpos programos sensacingai pirmavo. Būtumėt girdėję, kaip reagavo italai. Namo išėjo!! Tuo sportas ir žavus – negalima medalių kabinti iš anksto. Aš, prisipažinsiu, tą ir dariau – juk dar prieš mėnesį olimpiadoje A. Zagitova gerino pasaulio rekordus! Nors nesėkmė A. Zagitovai gal ir į gera – sveika patirti pralaimėjimą, be to, kaip rasti motyvacijos sportuoti, jei būdamas 15 metų, laimi visus įmanomus titulus? Užtat auksą laimėjusi kanadietė, Pjongčango olimpiados bronzinė prizininkė Kaetlyn Osmond ant ledo švytėjo. Kaip ir dvi japonės, Wakaba Higuchi bei Satoko Miyahara, nuskynusios sidabrą ir bronzą. Ir kas galėjo pagalvoti?! Bijau pagalvoti, kokia įsiutus A. Zagitova pradės naują sezoną ir ko dar išmoks. Kita vertus, ne pirmas kartas, kai sensacingai į pasaulio elitą įsiveržusios rusės taip pat greitai išnyksta – dėl patirtų traumų nebesugeba konkuruoti su tautietėmis, jas aplenkia augantis jaunimas. O nacionaliniame čempionate likusi ketvirta, elitines tarptautines varžybas matysi kaip savo ausis. Beje, garbingai savo pirmosiose pasaulio pirmenybėse pasirodė ir Lietuvos atstovė Elžbieta Kropa. Ji liko 30 iš 37 čiuožėjų, tačiau surinko daugiau taškų nei sausį vykusiose Europos pirmenybėse. Ledo šokiai Džiugu ledo šokių varžybose vėl matyti Lietuvos atstovus – Saulių Ambrulevičių ir Allison Reed. Jie trumpojoje programoje pasiekė geriausią sezono rezultatą ir iškovojo teisę varžytis finale! Pirmas pasaulio čempionatas šokant kartu, traumuota partnerė, kurios po varžybų laukia operacija, o šokėjai ėmė ir sukūrė stebuklą. Finale mūsiškiai liko 20-ti, tačiau kelyje į finalą aplenkė kelis duetus, kurie tik ką varžėsi Olimpinėse žaidynėse. Laisvajame šokyje jie vėl pagerino geriausią asmeninį rezultatą. Džiugu matyti, kad vėl turime čiuožėjus, kurie gali patekti į geriausių pasaulyje dvidešimtuką. Taigi žiemos sporto ateitis gal ir nėra tokia liūdna – ledo šokėjai jau dabar demonstruoja geresnius rezultatus už biatlonininkes merginas ir slidininkus. Jei norėsime savo čiuožėjus išvysti olimpiadoje, turėsime nugalėti nacionalizmą ir amerikietei suteikti Lietuvos pilietybę. Arba toliau stebėti, kaip biatlonininkes aplenkia ratu. Labiausiai ledo šokių varžybose laukiau Prancūzijos atstovų – Gabrielos Papadakis ir Guillaume'o Cizerono pasirodymo. Abi jų programos – tiek trumpasis šokis, tiek laisvoji programa pagal „Mėnesienos sonatos“ muziką – įvertinti naujais pasaulio rekordais ir čia nėra ką komentuoti – šie šokėjai laikomi fenomenaliais ir tai matyti plika akimi. Šįkart per trumpąją programą Gabrielai neatsisegė suknelė ir neapsinuogino krūtis, kaip nutiko šokant olimpiadoje Pjongčange. Trečią kartą pasaulio čempionais tapę olimpiniai vicečempionai bei keturiskart Europos čempionai demonstruoja, kad po kanadiečių Tessos Virtue ir Scotto Moiro pasitraukimo jiems vėl nėra su kuo varžytis.  Pirmąkart pasaulio čempionate ant prizininkų pakylos lipo amerikiečiai Madison Hubbell ir Zachary Donohue, bronzą iškovojo medalių skonio jau ragavę kanadiečiai Kaitlyn Weaver ir Andrew Poje. Italams vėl fatališkai nepasisekė – karjerą baigiantys Anna Cappellini ir Luca Lanotte nuo bronzos atsiliko 0,27 balo. Nė vienų vyrų varžybų nemačiau, taigi nekomentuosiu, tačiau ir jų finalą šįmet lydėjo griūtys bei klaidos. „Bliam, koks vyras gali tokį sh žiūrėt, kada „Žalgiris“ žaidžia“, – taip mano įrašą feisbuke pakomentavo ponas Tomas iš Marijampolės. Žiūri, Tomai, žiūri. Ir daug. O štai krepšinio klubas „Olimpia Milano“ čiuožėjams užleido 12 tūkst. vietų talpinančią savo namų areną Mediolanum Forum. Tik organizatoriai šįmet užsikėlė nežmoniškas bilietų kainas, taigi per kai kurias varžybas rūmuose buvo tuščių vietų.