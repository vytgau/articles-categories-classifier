Baigėsi problemos, prasidėjo rezultatai Negandos lietuviams baigėsi. Po nukritimų nuo kanjonų, finišo pradurtomis padangomis ir daugybės techninių problemų lietuvių automobilių ekipažai du etapus iš eilės važiavo taip, kaip moka. Ir parodė, kad lietuviška trispalvė gali būti mažiau matoma nebent už Argentinos ar Prancūzijos vėliavas. Antanas Juknevičius yra puikus važiavimo kopose meistras, o jo šturmanas Darius Vaičiulis – patyręs orientacininkas ir alpinistas, tad Peru smėlyje raudonasis „Toyota Hilux“ jautėsi puikiai ir po penkto etapo užėmė 21-ą vietą. Šeštas greičio ruožas prasidėjo Peru ir baigėsi Bolivijoje, o didžiąją jo dalį sudarė klasikinio ralio trasas primenantys keliai ant kieto grunto. Čia patyrusiems Dakaro dalyviams sekėsi kiek prasčiau, tačiau pasiekus varžybų pusiaukelę – laisvą dieną – „Dakaro pankais“ pravardžiuojami lietuviai gali džiaugtis būdami toje pačioje aukštoje 21-oje pozicijoje. Vaidotas Žala, atrodė, yra visiška Antano priešingybė – turi mažai patirties kopose, tačiau gali duoti visiems į kaulus klasikinio ralio trasose. Realybė parodė kiek kitaip: V. Žalos ir Sauliaus Jurgelėno baltai-žalias „Toyota Hilux“ po penkto etapo, kai kopos baigėsi, nuo A. Juknevičiaus bendroje įskaitoje atsiliko vos dviejomis pozicijomis, arba 3 minutėmis, kas Dakaro mastais yra beveik nieko. O kai prasidėjo klasikinio ralio greičio ruožai, V. Žala pademonstravo, jog dviženklės pozicijos, kurių pirmas skaičius 1, jam labiau prie širdies. Nebūtų nuostabu, jeigu atskiruose etapuose jis pabuvotų ir vienženklėse pozicijose. Bendroje įskaitoje po 6 etapų šis ekipažas užima 20-ą vietą, tačiau ji laisvą dieną gali pakisti – dėl ilgo naktį trukusio remonto ketvirtadienio rytą ekipažas nespėjo įsipilti bivuake parduodamų sportinių degalų. 60 litrų paskolino A. Juknevičius, tačiau tai – tik maža dalis reikiamo kiekio. Lenktynininkai turėjo važiuoti į vietines benzino kolonėles, kur baką pripildė paprastu A95 markės benzinu bei vėlavo į to etapo startą – tikėtina, už tai gaus baudą. Darbui sportiniu benzinu suprogramuotam „Toyota“ varikliui toks veiksmas taip pat neturėjo palikti įspūdžio: reikia tikėtis, kad savo nuomonę apie benziną iš Peru degalinės jis pareikš tik grįžęs į Lietuvą. Kitokia istorija – Benedikto Vanago ir Sebastiano Rozwadowskio stovykloje. Juodasis „Toyota Hilux“ ketvirtame etape gedo, virto, lūžo ir ko tik jam nebuvo nutikę, kol galiausiai buvo priimtas sunkus sprendimas – gero rezultato šiame Dakare parodyti neišeis, tai bent jau finišuoti reikia. Ir vietoje kapstymosi kopose naktį šviežiai suremontuotu visureigiu B. Vanagas pasirinko grįžimą į bivuaką viešojo naudojimo keliais bei gavo nevaikišką 24 valandų baudą, palaidojančią bet kokias pretenzijas į padorų rezultatą. Tačiau tai netrukdo jam rodyti puikių rezultatų atskiruose etapuose – 5-ame jis buvo 18-as, 6-ame – 14-as. Tačiau bendroje įskaitoje – vos 44-as. Motociklininkas Balys Bardauskas toliau užtikrintai juda finišo link ir laikosi dviejų nulių zonoje esančių pozicijų. Jo užimama vieta po 6 greičio ruožų – 102-a. Lyderiai krenta, Misteris Dakaras išlieka Atrodo, kad 13-a kartų Dakaro ralyje nugalėjęs Stephane'as Peterhanselis mėgsta erzinti varžovus. Kai jis pirmauja bendroje įskaitoje, važiuoja kiek lėčiau už etapo lyderį, bet kvėpuoja šiam į nugarą ir provokuoja klaidas. Kai jis bendroje įskaitoje nuo kažko atsilieka, randa užslėptų resursų ir finišą pasiekia greičiau už kitus. Tai jau matėm pernai, užpernai, tai kartojasi ir šiemet. S. Peterhanselis šiame Dakare, jeigu nedarys didelių klaidų, turės vieną konkurentą. Jis taip pat yra „Red Bull“ atletas ir taip pat vairuoja „Peugeot“, taip pat yra nugalėjęs Dakaro ralyje – tai Carlosas Sainzas. Visi kiti nuo S. Peterhanselio atsilieka daugiau nei valanda ir natūraliu būdu pasivyti neturi šansų – juos išgelbėti gali tik didelės lyderio prancūzo klaidos. Kiekviename etape vienas po kito krenta didieji S. Peterhanselio priešininkai. Iš pradžių Cyrilis Despres patyrė didelę avariją ir gavo 24 valandų baudą bei važiuoja 2018-ųjų Dakare tik dėl savo malonumo, tada Nasseras Al-Attiyah greičio ruože keliskart klimpo, stojo keisti pradurtų padangų bei prarado daugiau nei valandą laiko, o galiausiai Sebastienas Loeb, kuris sėkmingai kapanojosi smėlyje ir tarsi išganymo laukė Bolivijos – klasikinio ralio ruožus primenančių etapų – patyrė avariją paskutinėse Peru kopose ir Dakare toliau nebedalyvauja.   Motociklų įskaitoje tęsiasi painiava. Bendros įskaitos lyderį Keviną Benavidesą nuo dešimtoje vietoje esančio Stefano Svitko skiria vos 29 minutės, kai bendras dalyvių sugaištas laikas jau perkopė 16 valandų. Fantastiška įtampa. Motociklų įskaitos greičiausiųjų dešimtuko Dakaro finiše neatspėtų joks superkompiuteris. Reguliarūs nugalėtojai „Red Bull KTM Factory Team“ jau prarado praėjusių metų nugalėtoją Samą Sunderlandą. Pirmoje vietoje bendroje įskaitoje žengia „Honda“ vairuojantis K. Benavidesas, antroje – Adrienas van Beverenas su „Yamaha“, o trečioje esantis Matthiasas Walkneris su KTM nuo lyderio atsilieka vos 4 minutes – tai menkiausios navigacinės klaidos kaina. Sunkvežimių įskaitoje komfortiškai jaučiasi „Kamaz – Master“ komanda su Eduardu Nikolajevu. Bolivijoje jo ekipažas gali patausoti techniką ir pernelyg neskubėti – jo turima beveik valandos persvara prieš antroje vietoje esantį Federico Villagrą tirpsta lėtai. Čia intrigos yra kur kas mažiau: jeigu motociklų įskaitoje skirtumas tarp pirmos ir dešimtos vietos – vos 29 minutės, tai sunkvežimių – 5 valandos. Keturračių įskaitoje iš kovos dėl rankos lūžio pasitraukus Sergejui Kariakinui, vienvaldžiu lyderiu tapo Ignacio Casale. SXS bagių įskaitoje pirmąją vietą užima Reinaldo Varela.