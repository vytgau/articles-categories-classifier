Jau dabar aišku, kad Vilniaus Bernardinų sodo aikštyne vykstančio Prezidento taurės turnyro ketvirtfinalyje rungsis bent vienas Lietuvos atstovas. Tai bus arba 23-ejų metų Julius Tverijonas (ATP reitinge – 1487-a vieta), arba 19-metis Robertas Vrzesinskis (ATP-2002), pirmadienį įveikę pagrindinių varžybų pirmą barjerą ir aštuntfinalyje kovosiantys tarpusavyje. Antradienį Tarptautinės teniso federacijos (ITF) „Futures“ serijos turnyro pirmame rate žais dar du Lietuvos tenisininkai. 2013 ir 2015 metais Prezidento taurę iškovojęs L. Grigelis (ATP-236) ir Tomas Vaišė, siekiantis iškovoti pirmą karjeroje pasaulio reitingo tašką.  L. Grigelis pirmame mače 15 val. rungsis su japonu Keisuke Numajiri. Šis į pagrindines varžybas pateko įveikęs atrankos barjerą. Prieš L. Grigelio ir K. Numajiri dvikovą T.Vaišė žais su švedu Patriku Brydolfu (ATP-1592). „Iš Lauryno čia tikimasi daugiausia. Kiek neramina tai, kad jis prie porą dienų Lenkijoje nebaigė „Futures“ turnyro finalo. Bet medikai nesako, kad situacija pavojinga ir lietuvis negalės žaisti. Laurynas ir pats nusiteikęs kovoti“, - teigė Prezidento taurės varžybų vyriausiasis teisėjas Jonas Dagys. L. Grigelis yra pirma turnyro Vilniuje raketė. O antras pajėgumo numeris atiteko kylančiam estų talentui 19-mečiui Kennethui Raismai (ATP-714). Praėjusių metų Vimbldono jaunių turnyro čempionas Prezidento taurės pirmame rate 6:3, 6:2 įveikė meksikietį Roberto Rosalesą. Trečia Prezidento taurės raketė rusas Ivanas Davydovas (ATP-755) gali visą dėmesį sutelkti į dvejetų varžybas, nes vienetų turnyro pirmame rate jį 6:2, 7:5 parklupdė J. Tverijonas. R. Vrzesinskiui kelią į aštuntfinalį atvėrė pergalė 7:6 (9:7), 6:1 prieš dar vieną Rusijos tenisininką Dmitrijų Mnuškiną (ATP-1453). Pirmame rate pergalę šventusiems tenisininkams atiteko po vieną ATP reitingo tašką. Pirmą turnyro dieną vienetų varžybose iš lietuvių nepasisekė tik 20 metų Tadui Babeliui (ATP-1637). Jis po atkaklios kovos 6:4, 4:6, 5:7 neatsilaikė prie japoną Ryotą Kishi (ATP-1660). T. Babelis dar kovos dvejetų varžybose. Antradienį jis kartu su R. Vrzesinskio įveiktu D. Mnuškinu bandys įveikti ispano Jeremiaso Lima-Perezo ir šveicaro Gabrieles Moghini porą. Dvejetų turnyrą antradienį pradės ir kartu su latviu Miku Losbergu rungtyniaujantis Kasparas Žemaitėlis. Jų laukia kova su japonais K. Numajiri ir R. Kishi. Pirmadienį dvejetų turnyre žaidė net devyni lietuviai. Į ketvirtfinalį pateko trys. J. Tverijonas su rusu Ronaldu Slobodčikovu 2:6, 6:1, 10:7 palaužė olandų Marco Dijkhuizeno ir Matso Hermanso pasipriešinimą, o Feliksas Sakalauskas ir T. Vaišė 6:2, 6:1 įveikė kitą šeimininkų porą Matą Supranavičių ir Justą Trainauską. Paulius Matulevičius ir Simonas Žukauskas 4:6, 0:6 pralaimėjo prancūzams Gabrieliui Petit ir Francois Arthurui Vibert‘ui, o Ignas Čipkus ir Simas Malakauskas neatsilaikė prieš varžybų favoritus rusus I. Davydovą ir Vladimirą Poliakovą 3:6, 2:6. Dar daugiau Lietuvos tenisininkų praėjusią savaitę dalyvavo vienetų turnyro atrankoje, kurioje rungėsi 64 sportininkai. Čia jėgas bandė net 21 lietuvis, tačiau nei vienam jų nepavyko patekti į pagrindines varžybas. Pirmą pagrindinio turnyro dieną iš apsiniaukusio Vilniaus dangaus buvo trumpam prapliupęs lietus. Tačiau varžybų rengėjų tai neišgąsdino. „Truputį pakrapnojo, bet net nestabdėme varžybų. Nuolat sekame meteorologinę informaciją, tad matėme, kad lietus praeina. Kol kas prognozės optimistinės. Džiaugiamės, kad turnyras vyko ne praėjusią savaitę“, - paaiškino J. Dagys. Turnyro organizatoriai turi numatę ir atsarginių variantų, jei gamta nebūtų palanki tenisininkams, „Varžybas galima baigti ne šeštadienį, kaip numatyta, o sekmadienį. Kita išeitis – per dieną vienam tenisininkui žaisti ne po vieną, o po du mačus, nes Bernardinų sode yra pakankamai aikštelių. Kraštutiniu atveju galima būtų keltis į SEB areną, bet ten po stogu nėra grunto aikščių, reikėtų žaisti ant kitos dangos, tad tokį žingsnį tektų derinti SU ITF. Bet tikiuosi, to neprireiks“, - teigė Prezidento taurės varžybų vyriausiasis teisėjas. Turnyro Vilniuje prizų fondas – 15 tūkst. JAV dolerių. Prezidento taurė – vienintelis ITF profesionalų teniso turnyras Lietuvoje. Pirmą kartą sporto renginys Lietuvos Prezidento taurei laimėti įvyko dar tarpukario Lietuvoje – tuomečio šalies prezidento Antano Smetonos iniciatyva. Jis buvo surengtas 1931 metais Kaune. Iki 1938-ų organizuoti keturi tokie turnyrai. O Lietuvai atkūrus Nepriklausomybę varžybos tapo tradicinėmis ir jos nuo 1994-ų rengiamos kasmet. Į ITF kalendorių Prezidento taurė įtraukta 1998-ais. Tradiciškai turnyras rengiamas Bernardinų sodo teniso aikštyne. Atkūrus Nepriklausomybę Lietuvos Prezidento taurę pavyko iškovoti dviem mūsų šalies tenisininkams – Rolandui Muraškai ir L. Grigeliui. R. Muraška triumfavo keturis (1994, 1996, 1998 ir 2000 metais), o L. Grigelis – du (2013 ir 2015 metais) kartus.