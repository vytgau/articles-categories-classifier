„Arsenal“ turnyro lentelėje šiuo metu užima tik ketvirtąją vietą (28 taškai), Mančesterio klubas žengia antras (32). Toliau užtikrintai pirmauja „Manchester City“ (40). Ir „kanonieriai“, ir „raudonieji velniai“ pastaruoju metu Anglijos čempionate šventė po tris pergales iš eilės. „Arsenal“ gali pakilti į trečiąją poziciją, jei įveiks varžovus, o trečiojoje vietoje esanti Londono „Chelsea“ ekipa (29 taškai) namie nenugalės „Newcastle United“ futbolininkų. „Premier“ lygoje „Arsenal“ savo aikštėje „Manchester United“ komandai pralaimėjo tik kartą per pastarąsias penkerias tarpusavio rungtynes (2 pergalės, 2 lygiosios). „Emirates“ stadione „kanonieriai“ per du paskutinius mačus su „United“ pelnė penkis įvarčius, o į savo vartus nepraleido nė vieno. Tiesa, Mančesterio klubas lygos istorijoje „Arsenal“ futbolininkus jų aikštėje yra paklupdęs net septynis kartus. Iš viso „Premier“ lygoje šios legendinės ekipos tarpusavyje kovėsi 50 kartų. 22 sykius stipresnis buvo „Manchester United“, 13 – „Arsenal“, o 15 mačų baigėsi lygiosiomis. Pirmenybių lyderis „Manchester City“ sekmadienį priims Londono „West Ham United“ klubą, kuris užima tik 18 vietą (10 taškų). „Plaktukai“ pergales skonio nepatyrė jau per septynerias rungtynes iš eilės. Vaizdo transliacijų internetu platfrma viaplay.lt ir „Viasat Sport Baltic“ kanalas iš viso šeštadienį bei sekmadienį parodys penkerias rungtynes. Tiesioginių transliacijų per viaplay.lt ir „Viasat Sport Baltic“ tvarkaraštis: gruodžio 2 d. 14.20 val. „Chelsea“ – „Newcastle United“, 16.50 val. „Brighton“ – „Liverpool“, 19.20 val. „Arsenal“ – „Manchester United“; gruodžio 3 d. 15.20 val. „Bournemouth“ – „Southampton“, 17.50 val. „Manchester City“ – „West Ham United“