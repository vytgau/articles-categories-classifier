Jau mačo pradžioje Lietuva suteikė rungtynėms gerą toną: 3 min. tiksliu metimu po Ilja Cetvertako perdavimo pasižymėjo Edgaras Rybakovas. Tik prabėgus 30 sek. nespėjusius atsikvošėti japonus nubaudė Arnoldas Bosas, rezultatyvų perdavimą įsirašė Markas Kaleinikovas. Antrame kėlinyje po Dainiaus Zubraus perdavimo 26 min. darkart tiksliai smūgiavo A. Bosas, o po minutės lietuvių pranašumą įtvirtino Povilas Verenis. Rezultatyvų perdavimą atliko Tadas Kumeliauskas. Tik prasidėjus trečiam kėliniui japonas Ryo Hashimoto sušvelnino rezultatą. Tačiau kėlinio 5-ą minutę 4-ių įvarčių persvarą atstatė Danielis Bogziulis (T. Kumeliauskas ir P. Verenis) – 5:1. Pergalę įtvirtino trečiasis A. Boso įvartis – 6:1.   Penktadienį Lietuvos rinktinė žais su Ukraina, o šeštadienį – su Estija. Turnyro nugalėtoja iškops į I diviziono A grupę. Primename, kad mūsiškiai pirmadienį net 8:3 (3:1, 3:1, 2:1) sutriuškino Rumunijos ledo ritulininkus. Mūsiškių sąskaitoje – dvi pergalės iš tiek pat galimų. Pirmoje akistatoje Lietuva pranoko kroatus. Japonija sekmadienį po pratęsimo 2:1 pranoko estus, pirmadienį 4:3 įveikė kroatus.  Pirmose trečiadienio rungtynėse ukrainiečiai 2:4 pralaimėjo Kroatijos rinktinei bei pasitraukė iš kovos dėl čempionato aukso medalių, nepaisant to, jog jie vis dar nežaidė mačų su savo pagrindiniais varžovais – Japonija bei Lietuva. Antrame mače Estijos rinktinė 1:0 (0:0, 0:0, 1:0) nugalėjo Rumunijos ekipą.