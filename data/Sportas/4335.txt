Pirmosiose 17 turo rungtynėse pergale džiaugėsi naujasis „Kauno Žalgirio“ treneris iš Šiaurės Airijos Johnatanas McKinstry – jo auklėtiniai namie 1:0 palaužė „Jonavos“ komandą. O pergalingą įvartį kauniečiams pelnė sunkią traumą išsigydęs komandos naujokas, buvęs „Trakų“ futbolininkas Lukas Kochanauskas. Rungtynes abi ekipos pradėjo atsargiai. Nedidelė teritorinė persvara bei iniciatyva priklausė „Jonavai“, bet abi komandos ilgokai negalėjo sukurti aštresnių išpuolių. Futbolininkai rėmėsi lėtomis, pozicinėmis atakomis. 17 minutę šansą turėjo Jonavos komandos ukrainietis Maksimas Marusičius. Baudos aikštelėje priėmęs kamuolį, jis smūgiavo apsisukdamas, tačiau kauniečių vartininkas Modestas Stonys pavojų neutralizavo. Po 10 minučių svečių kontratakoje Klaudijus Upstas pabandė nukreipti kamuolį į tolimą vartų kampą, bet smūgiavo netiksliai. „Kauno Žalgiris“ atsakė stipriu tolimu Aurimo Raginio smūgiu - kamuolys pralėkė greta virpsto. Pirmame kėlinyje žaidybinė persvara priklausė „Jonavai“. Bet Kauno žalgiriečiai, nors ir gynėsi ne visai darniai, savo tvirtovę sugebėjo apsaugoti. Antra mačo dalis vėl prasidėjo aktyvesniais svečių ekipos išpuoliais. 54 minutę geroje padėtyje atsidūręs „Jonavos“ naujokas iš Moldovos Petru Leuca galva pasiuntė kamuolį virš vartų skersinio. O 60 minutę J. McKinstry atliko keitimą, nulėmusį dvikovos baigtį. Vietoje brazilo Brunno į aikštę jis įleido po sunkių traumų pasveikusį ir futbolo išsiilgusį Luką Kochanauską. Puolėjas labai aktyviai pradėjo savo pasirodymą, nuolat zujo varžovų baudos aikštelėje, ieškodamas galimybių smūgiui. Gerą progą L. Kochanauskas turėjo po „Kauno Žalgirio“ pakelto kampinio, bet galva nepataikė į vartus. Antro šanso jis nepaleido. 69 minutę L. Kochanauskas suklaidino varžovą ir nukreipė kamuolį į vartų kampą – 1:0. Praleistas įvartis pastebimai išderino „Jonavos“ komandos žaidimą. Svečių treneris Donatas Vencevičius greitai išnaudojo likusius keitimus, bet norimo efekto tai neatnešė. Jonaviečiams sunkiai sekėsi surengti ir varžovų vartų šturmą. Išskyrus M. Marusičiaus smūgį virš vartų iš toli, daugiau galimybių jie nesukūrė. Tuo metu J. McKinstry pratęsė sėkmingą „Kauno Žalgirio“ rungtynių seriją. Per 4 pastaruosius turus kauniečiai jau pelnė 10 taškų ir po truputį artėja prie pirmojo septyneto komandų. „Kauno Žalgiris" A lygoje užima paskutinę 8-tą vietą – 12 taškų po 17-kos rungtynių. A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): 