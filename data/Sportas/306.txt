12 – rezultatyviausias visų laikų Lietuvos ledo ritulininko pasirodymas per vieną pasaulio čempionato I-o diviziono turnyrą yra Dariaus Pliskausko surinkti 12 taškų. 2006 metais tuo metu Liepojos „Metalurgs“ komandoje rungtyniavęs Darius Pliskauskas surengė vieną iš įsimintiniausių individualių pasirodymų mūsų šalies istorijoje pasaulio čempionatų metu. Šiemet dėl traumos į rinktinę negalėjęs atvykti puolėjas per penkis mačus surinko 12 taškų (4 įvarčiai ir 8 rezultatyvūs perdavimai) ir ne tik tapo rezultatyviausiu turnyro žaidėju, tačiau ir pasiekė lietuvių rekordą I-ajame divizione, kurio iki šiol mūsų šalies atstovams nepavyko pagerinti. Arčiausiai šio pasiekimo buvo trys pasaulio pirmenybėms Kaune šiuo metu besiruošiantys žaidėjai. 2010 metais I diviziono kovose 9 taškus (5 įvarčiai ir 4 rezultatyvūs perdavimai) surinko tuo metu devyniolikmetis Tadas Kumeliauskas. Visgi, pabandyti pagerinti savo pasirodymo jis iki šiol taip ir neturėjo progos: po šių pirmenybių net septynis kartus iš eilės puolėjui teko praleisti rinktinės kovas planetos pirmenybėse, o prieš šį sezoną jis aplamai galvojo apie karjeros pabaigą. Lietuvos rinktinės gerbėjų laimei, į pagalbą T. Kumeliauskui atėjo rinktinės strategas Berndas Haakė, kurio rekomenduoti specialistai mūsų šalies atstovui atliko reikalingą operaciją, po kurios jis ir vėl gali rungtyniauti, o šiemet pagaliau jį ir vėl matome rinktinės stovykloje. 9 taškus per vieną I-o diviziono čempionatą taip pat yra surinkę ir Danielius Bogdziulis (2013 metais: 1 įvartis ir 8 rezultatyvūs perdavimai) bei Dainius Zubrus (2014 metais: 2 įvarčiai ir 7 rezultatyvūs perdavimai). Abu šie ledo ritulininkai išsiskyrė puikiu ritulio skirstymu komandos draugams ir tuo pačiu savo vardus įsirašė ir tarp daugiausiai rezultatyvių perdavimų per vienerius metus I-ajame divizione atlikusių mūsų rinktinės narių. Žiūrint į rinktinės žaidėjų pasirodymus žemesnio rango čempionatuose, galima išvysti ir dar įspūdingesnių rezultatų. Du geriausi rezultatai priklauso Egidijui ir Dainiui Bauboms. 1995 metais Dainius tuometiniame C divizione surinko 21 tašką (13 įvarčių ir 8 rezultatyvūs perdavimai), o 2002 metais Egidijus pelnė 20 taškų (11 įvarčių ir 9 rezultatyvūs perdavimai) su rinktine kovodamas II-ajame divizione. Būtent E. Bauba yra ir rezultatyviausias visų laikų Lietuvos rinktinės žaidėjas: per 88 sužaistus mačus jis pelnė 44 įvarčius, atliko 49 rezultatyvius perdavimus ir iš viso surinko 93 taškus. Visgi, 2015 metų pasaulio čempionato metu, rinktinės rekordininkas šių skaičių nesureikšmino, pabrėždamas, jog taškus dabartiniame lygyje rinkti yra kur kas sunkiau. „Tuo metu žaidėme žemesniame lygyje, o tai irgi daug ką lėmė. Nes dabartiniame lygyje, IB divizione, daug taškų surinkti nėra taip lengva. Taip gavosi, kad žemesniame lygyje pririnkau daug taškų, o vėliau pakilome į aukštesnį lygį ir ten pavykdavo surinkti vos po 2-3 taškus. Net ir pagal tai galima spręsti, jog šiuo metu ledo ritulio lygis yra gerokai aukštesnio lygio, nei senesniais laikais“, –kalbėjo E. Bauba. Lietuvos rinktinės puolėjai priartėti prie individualių rekordų savo pasirodymais bandys jau balandžio 22-28 dienomis įvyksiančiose pasaulio čempionato IB diviziono kovose Kauno „Žalgirio“ arenoje. Jų metu Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus į visas čempionato kovas galima įsigyti bilietai.lt puslapyje.