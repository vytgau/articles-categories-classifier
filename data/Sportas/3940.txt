„Buriavime niekada iki pat paskutinio finišo negali būti užtikrintas savo pergale – visada gali nutikti kažkas netikėto, na o atmetus vieną blogiausią rezultatą daugelyje grupių atotrūkis tarp varžovų taps menkesnis, tad tikrai galime tikėtis aršios kovos. Paskutiniąją dieną dalyviai varžysis trumpoje, vadinamojoje olimpinėje, distancijoje. Tai reiškia, kad labai daug lems kiekvienas taktinis pasirinkimas ir kiekviena, net menkiausia klaida, nes progų atsilošti prarastą atstumą nuo priešininko nebebus“,– teigė vyriausiasis varžybų teisėjas Rolandas Žentelis. Pasak jo, vienas blogiausias rezultatas atmetamas dėl to, jog buriuojant visuomet reikia atsižvelgti į sėkmės elementą. Visiems gali pasitaikyti netikėtų techninių gedimų ar tokių incidentų, kaip šiame, „Volfas Engelman“ vardo etape nutiko jachtai „Keturi vėjai“ (kapitonas Adomas Janulionis). Jie distancijoje užplaukė ant nepažymėto tinklo ir, iki šiol beveik visuose etapuose plaukę pirmajame trejetuke, liko aštunti. Atmestas vienas blogiausias rezultatas leidžia buriuotojams konkurencingai tęsti varžybas net ištikus tokiems nemaloniems netikėtumams. „Sveikiname buriuotojus ir „Kuršių marių regatą“ su solidžiu jubiliejumi! Toks ilgas šios šventės gyvavimas, jos tradicijų gyvumas ir neblėstantis sportinis azartas, kurį regiu čia kas kartą atvykęs, reiškia tik viena – buriavimas yra rinktinis sportas, o „Kuršių marių regata“ – rinktinis renginys. Džiaugiuosi, kad mus su buriuotojais vienija vertybės ir ne pirmi metai galime kurti šią jūsų šventę drauge“,– teigė Volfas Engelman marketingo vadovas Mantas Matukaitis, linkėdamas ryžtingai pasitikti ir paskutinįjį varžybų etapą. Šeštadienį numatytose finalinėse lenktynėse ryškiausia kova nusimato „Platu-25“ jachtų grupėje. Atmetus po vieną blogiausią plaukimo rezultatą, šioje grupėje po „Volfas Engelman“ etapo pirmąją vietą užimančią jachtos „Bestija“ (kpt. Aidas Pivoriūnas) įgulą (5 tšk.) nuo antrojoje vietoje esančios „Mojito tv3.lt“ (kpt. Juozas Gordevičius) įgulos skirs vos du taškai (7 tšk.). Pastaroji įgula trečioje vietoje esančią jachtos „Pandora“ (kpt. Tadas Žižys) įgulą (10 tšk.) lenkia taip pat vos trimis taškais. Trys taškai atmetus po vieną blogiausią rezultatą skiria ir 5-osios grupės (2-ORC-C) lyderius jachtos „Nerija“ (kpt. Romas Jurevičius) įgulą (6 tšk.) bei jachtos „Idefix“ (kpt. Tomas Barakauskas) įgulą (9 tšk.). Pastarajai įgulai ant kulnų lipa ir šiuo metu trečioje vietoje esanti, bet tik vienu tašku po blogiausio plaukimo atmetimo atsiliekanti jachtos „Mirage“ (kpt. Albertas Lukšys) įgula (8 tšk.). Kiek didesnis taškų skaičius skiria 2-osios grupės (1-ORC-RC) lyderių trejetuką. „Volfas Engelman“ etapo metu likusi aštunta praėjusių metų grupės čempionės jachtos „Keturi vėjai“ įgula turi 19 taškų, tačiau, atmetus šį blogiausią jų rezultatą, turimų taškų skaičius mažėja iki 11 ir tuomet nuo pirmoje vietoje esančių jachtos „Cool Water“ (kpt. Raimondas Šiugždinis) įgulos (7 tšk.) juos skirs 4 taškai. Trečioje vietoje esanti estų įgula „Katarina Jee“ (kpt. Mart Tamm) po atmetimo turės 13 taškų. „Kuršių marių regata“ – tai didžiausias ir giliausias tradicijas turintis buriavimo renginys Lietuvoje, kuris šiemet vyks jubiliejinį 50-ąjį kartą. Startavusi 1954 metais, regata šiandien jau tapo ne tik buriavimo varžybomis, į kurias susirenka profesionaliausi Lietuvos buriuotojai, bet ir kasmetine Klaipėdos bei Nidos švente, džiuginančia šių miestų gyventojus ir svečius. Šiemet regata vyks rugpjūčio 5-12 dienomis Smiltynėje ir Nidoje. VOLFAS ENGELMAN ETAPO rezultatai grupėse: 1 grupė – „RS-280“ 1. RAGANOSIS (kpt. Saulius Pajarskas) 2. ZIG ZAG (Aivaras Mieliauskas) 3. HORNAS (kpt. Šarūnas Abraitis) 2 grupė – 1-ORC-RC 1. COOL WATER (kpt. Raimondas Šiugždinis) 2. NIDA III (kpt. Arūnas Burkšas) 3. TEGU (kpt. Jurgis Janulionis) 3 rupė – 2-ORC-RC 1. KVARTET (kpt. Vasilii Alekseev) 2. RUNA (kpt. Simonas Kunickas) 3. MUZIKA (kpt. Liutauras Kižys) 4 grupė – „Platu-25“ 1. MOJITO TV3.lt (kpt. Juozas Gordevičius) 2. PANDORA (kpt. Tadas Žižys) 3. DRAMA (kpt. Marius Mudėnas) 5 grupė – 2-ORC-C 1. IDEFIX (kpt. Tomas Barakauskas) 2. NERIJA (kpt.Romas Jurevičius) 3. MIRAGE (kpt. Albertas Lukšys) 6 grupė – 3-ORC 1. REGINA (kpt. Dovydas Kvederis) 2. ULTRA (kpt. Edmundas Gylys) 3. BANGA (Alvydas Kalanavičius) 7 grupė – 4-ORC 1. TANGO (kpt. Aidas Narbutas) 2. HERMIS (kpt. Vitalis Danilavičius) 3. ESMERALDA (kpt.Miroslavas Urbonavičius)