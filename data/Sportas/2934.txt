„Iš šios Europos lengvosios atletikos kongreso-konvencijos tikiuosi debatų, gerų diskusijų, ypač kalbant apie finansavimą ir kaip sportas kaip produktas turi būti pateikiamas toliau. Penktadienį turėjome gilesnę diskusiją apie reformas, konstitucijos pakitimus. Turime įsitikinti, kad jie sutampa su tais, kuriuos priėmė IAAF“, – apie vizito viltis pasakojo S.Coe. Svarbiausios lengvosios atletikos organizacijos pasaulyje vadovu 61-erių britas dirba pastaruosius dvejus metus, pakeitęs į korupcijos skandalą įsipainiojusį senegalietį Lamine‘ą Diacką. „Per dvejus metus atlikome daug pokyčių – netoli 200. Jie palietė konstituciją, mūsų taisykles, kovą su dopingu ir korupcija, manipuliaciją amžiumi. Visi dalykai buvo atlikti tam, kad būtumėme tikri, jog mūsų sporto šaka yra saugi, – pasakojo S.Coe. – Ateinantys dveji metai bus svarbūs įvedant naujoves, ką galime padaryti, kad lengvoji atletika taptų įdomesne jauniems žmonėms.“ IAAF prezidentas džiaugėsi rugpjūtį Londone vykusiu čempionatu, sumušusiu krūvą rekordų. Pasak jo, sėkmingos pirmenybės bus tarsi atsispyrimo taškas pokyčiams. „Čempionatas Londone buvo labai geras, žiūrint į tam tikrus aspektus. Jie turėjo aukščiausius kvalifikacinius standartus, čempionate dalyvavo daugiau sportininkų nei bet kada anksčiau, buvo parduota daugiausiai bilietų istorijoje ir turėjome daugiausiai šalių, iškovojusių medalius. Be to, net 720 tūkstančių žmonių per 10 dienų apsilankė stadione. Jei sudėsime šiuos skaičius, tai tas pasaulio čempionatas buvo geriausias istorijoje“, – šyptelėjo S.Coe. 2019-aisiais pasaulio lengvosios atletikos čempionatas vyks Katare – Dohoje. Šios pirmenybės vyks vėliau nei įprastai – rugsėjo 28-spalio 6 dienomis. „Čempionatas Dohoje bus kitoks. Toks yra mūsų sporto principas, kad jei nori, jog sporto šaka tikrai egzistuotų visame pasaulyje, negali čempionatų nuolat rengti tose pačiose vietose. Žinoma, prioritetas numeris vienas yra sportininkų sveikata ir tai yra priežastis, kodėl čempionato datas pavėlinome“, – pasakojo IAAF prezidentas. Lietuvoje S.Coe lankosi pirmą kartą. Šeštadienį jis dalyvaus kongrese, IAAF rengiamuose pietuose, o vakare – geriausių žemyno lengvaatlečių apdovanojimų ceremonijoje „Golden Tracks“. „Tai yra mano pirmas vizitas Lietuvoje, tačiau su šalies federacijos prezidentu, esame geri draugai. Jis turi daug kūrybiškų minčių apie tai, kaip sportas gali vystytis toliau, o tai yra labai svarbu. Esu įsitikinęs, kad čia ne paskutinis mano vizitas Lietuvoje“, – viešnage džiaugėsi S.Coe.