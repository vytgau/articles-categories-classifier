Čempionato nugalėtojų titulą gins Kauno „Vytis“, jiems iššūkį mes senbuviai Panevėžio „Baltija“, Mažeikių „VIP“, Kauno „Inkaras“, taip pat „Vievio žiedas“ ir Vilniaus „Turbotransfers“ (buvęs Radviliškio „Lokomotyvas“). Lygą papildė keturi naujokai – Futsal I lygos Vilniaus regiono nugalėtojai FK Vilniaus Dailės akademija (VDA), stipriausia praėjusių metų Klaipėdos apskrities komanda Gargždų „Pramogos-SC“, praėjusių metų Futsal taurės finalininkai Jonavos „Vikingai“ bei Klaipėdos „Koralas“. Šiais metais lygoje nebebus senbuvio Vilniaus „Bekento“, taip pat pernai paskutines vietas užėmusių Kauno ekipų „Celsio“ ir „Arsenalo“. Favoritai – Kaune ir Panevėžyje Šalies čempionas Kauno „Vytis“ šiemet turės aštuonis legionierius. Vienas įdomiausių naujokų – veteranas Afranio. 46 metų brazilas daug metų žaidė elitinėse Ispanijos ir Rusijos lygose. Komandoje netrūks ir Lietuvos salės futbolo rinktinės narių – į „Vytį“ persikėlė ilgamečiai „Bekento“ nariai Pavelas Smolkovas, Arsenijus Buinickis, Justinas Zagurskas. „Manau laukia įdomus čempionatas – išsiplėtė jo geografija, daugiau važinėsime po kitus miestus, kurias reprezentuos stiprios komandos. Mūsų tikslai toliau išlieka tokie patys. Logiška, kad iškovoję viską praeitą sezoną, mes neleisime savo kartelės žemyn“, – LFF.lt sakė kauniečių strategas Mindaugas Grigalevičius. Praėjusį sezoną antroje vietoje likusi Panevėžio „Baltija“ nori atsitiesti ir kelia tikslą laimėti čempionų titulą. Vicečempionių gretose didelių pasikeitimų neįvyko – komandai ir toliau atstovaus panevėžiečiai ar žaidėjai iš aplinkinių miestų. „Turime vieną tikslą – susigrąžinti čempionų vardus. Kitos vietos čempionate nesiekiame. Žinau, kad „Vytis“ bus sustiprėjęs ir rimtas konkurentas, bet turime tarpusavyje nemažai laiko žaidžiantį komandos branduolį, turėsime naujų žaidėjų“, – kalbėjo „Baltijos“ treneris Aurelijus Vekerotas. Klaipėdos sugrįžimas, debiutai Jonavoje ir Gargžduose Po šešerių metų pertraukos lygoje rungtyniaus Klaipėdos futbolininkai. Uostamiesčiui atstovaus „Koralo“ klubas. Ši komanda salės futbole dar nežaidė ir pastaruoju metu rungtyniavo tik didžiajame futbole, LFF Pirmos lygos pirmenybėse. Komandos branduolį sudarys Klaipėdos krašto žaidėjai iš skirtingų Pirmos lygos ekipų. „Jautėme poreikį turėti komandą A lygoje, nes salės futbolas Klaipėdoje yra gana populiarus. Regioninėse varžybose netrūkdavo žiūrovų. Norėjome padaryti šventę miestui, sulaukėme palaikymo iš futbolo bendruomenės ir savivaldybės. Pats „Koralo“ klubas nori augti ir plėstis, o Futsalas yra svarbi galimybė tai padaryti“ – teigė vienas iš „Koralo“ komandos atstovų. Čempionate debiutuos Jonavos „Vikingai“. Pernai ši komanda pateikė staigmenų ir pasiekė taurės finalą. „Vikingų“ sudėtyje žais beveik vien jonaviškiai. „Pačios minties užuomazga buvo po praėjusių metų taurės finalo, vykusio Jonavoje. Idėją subrandino geri rezultatai ir atsiliepimai apie puikią Jonavos sporto infrastruktūrą“, – Jonavos „Naujienoms“ sakė komandos vadovas Aironas Morkūnas. Salės futbolo aukščiausioji lyga atkeliaus ir į Gargždus. Pasak vieno komandos vadovų Vaido Liutiko, tą nulėmė įvairūs veiksniai: „Matėme, kad salės futbolas sulaukia susidomėjimo, savivaldybė taip pat linkusi suteikti paramą komandai. Buvo skirta lėšų Gargždų policijos salės atnaujinimui – dabar ji yra pasiruošusi priimti rungtynes. Konkrečių tikslų komandai nebuvo iškelta, tačiau žiūrovus labiausiai traukia pergalės, o žiūrovai mums yra svarbiausia“. Sostinėje žais trys komandos Vilniuje nebeliko daugelį metų sėkmingai rungtyniavusios „Bekento“ ekipos, tačiau mieste žais trys kitos komandos. Viena jų – Vilniaus dailės akademijos (VDA) futbolo klubas. „Laimėjome I lygos varžybas ir norėjome išnaudoti progą išbandyti savo jėgas aukštesniame lygyje. Kol kas sunku kelti kažkokius tikslus, bet, žinoma, nenorime būti lentelės dugne. Apsipratus su lyga galėsime aiškiau nusibrėžti, kur norime stovėti varžybų finiše“, – teigė VDA atstovas Artūras Žarnovskis. Sostinėje taip pat rungtyniaus „Vievio žiedas“, kuriam atstovauja rezultatyviausias praėjusio lygos sezono žaidėjas Gražvydas Mikulėnas, ir Vilniaus „Turbotransfers“. Pastaroji komanda pastaraisiais metais rungtyniavo Radviliškyje „Lokomotyvo“ pavadinimu. Savo atstovus čempionate tradiciškai turės Kaunas („Inkaras“) ir Mažeikiai (VIP). Šios ekipos su pertraukomis salės futbolo pirmenybėse dalyvauja nuo jų įkūrimo 1999 metais. Šių metų sezonas prasideda penkeriomis rungtynėmis lapkričio 5–ąją. Finišas numatytas kitų metų kovo 25 d.