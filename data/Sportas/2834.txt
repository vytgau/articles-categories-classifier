Šį ir dar keturis 9-ojo turo mačus tiesiogiai rodys vaizdo transliacijų internetu platforma www.viaplay.lt ir „Viasat Sport Baltic“ kanalas. Pastaruoju metu „Tottenham Hotspur“ rungtyniauja įspūdingai. Mauricio Pochettino auklėtiniai laimėjo tris iš eilės „Premier“ lygos dvikovas, turi 17 taškų ir užima trečiąją vietą. Londono ekipa solidžiai žaidžia ir UEFA Čempionų lygoje, kurioje šią savaitę Madride nepralaimėjo galingajam „Real“ klubui – 1:1. Šios dvi komandos dar nepralaimėjo ir pirmauja grupėje. Tuo tarpu „Liverpool“ Anglijos čempionate stringa. Ši ekipa pastarąsias dvejas rungtynes baigė lygiosiomis, o iš pastarųjų penkių mačų triumfavo tik viename. Jurgeno Kloppo kariauna surinko 13 taškų ir rikiuojasi aštunta. Tiesa, tokį pat kraitį turi ir 5-7 pozicijose esantys Londono „Chelsea“, „Arsenal“ ir „Burnley“. Liverpulio futbolininkai šią savaitę pasismagino Slovėnijoje, kur net 7:0 nušlavė vietos „Maribor“. Iš pastarųjų devynerių „Tottenham Hostpur“ ir „Liverpool“ tarpusavio mūšių šešiuose pajėgesnis buvo Liverpulio klubas, o trys dvikovos baigėsi taikiai. Iš viso „Premier“ lygoje šios komandos akis į akį susitiko 50 kartų. 23 dvikovas laimėjo „Liverpool“, 13 – „Tottenham Hotspur“, o 14 rungtynių užfiksuotos lygiosios. Praėjusiose Anglijos pirmenybėse Londono klubas buvo antras, o Liverpulio – ketvirtas. Transliacijų tvarkaraštis: Spalio 21 diena 14.20 val. „Chelsea“ – „Watford“ 16.50 val. „Huddersfield“ – „Manchester United“ 19.20 val. „Southampton“ – „West Bromwich Albion“ Spalio 22 diena 15.20 val. „Everton“ – „Arsenal“ 17.50 val. „Tottenham Hotspur“ – „Liverpool“