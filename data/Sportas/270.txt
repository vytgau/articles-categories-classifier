Lietuvos čempionai namuose 4:1 (1:0) susitvarkė su „Kauno Žalgirio“ ekipa. Šeimininkams pirmus du įvarčius pelnė nacionalinės rinktinės saugas Ovidijus Verbickas, sulaukęs puikių komandos draugų perdavimų 45-ą ir 66-ą min. „Sūduvos“ pranašumą įtvirtino Josipas Tadičius (71-ą min.) ir Gersonas Acevedo (84-ą min.). 64-ą min. po grubios marijampoliečių klaidos rezultatą kelioms minutėms buvo išlyginęs Ernestas Mickevičius. Čempionato lyderiams ši pergalė turėjo ir nemalonų prieskonį. Pirmame kėlinyje Vladimirui Čeburinui teko atlikti du priverstinius keitimus – traumas patyrė Vaidas Slavickas ir Karolis Laukžemis. Suvalkiečiai po 7 turų savo sąskaitoje turi 19 taškų ir penkiais lenkia antroje vietoje esantį „Žalgirį“. „Kauno Žalgiris“ (6 tšk.) rikiuojasi priešpaskutinis septintas.  Kitose ketvirtadienio rungtynėse praėjusio sezono bronziniai prizininkai „Trakai“ trečią kartą iš eilės paliko aikštę be pergalės. Olego Vasilenkos auklėtiniai namuose 1:1 (0:1) sužaidė su Jonavos „Lietava“. Svečiai išsiveržė į priekį 17-ą min., kuomet Jevgenijaus Zasavickio perdavimo baudos aikštelėje sulaukęs Laurynas Stonkus smūgiavo tiksliai. Svarstykles 56-ą min. išlygino Etienne'as Mukanya Kabobola. Prieš tai belgas galingu baudos smūgiu sudrebino „Lietavos“ vartų skersinį.  „Trakų“ gretose debiutavo 24-erių atakuojantis saugas iš Dramblio Kaulo Kranto Lajo Traore. Tik ketvirtadienį pristatytas naujokas žaidė visas rungtynes. Afrikietis „Trakams“ atstovavo ir praėjusiame sezone, o susigrąžintas buvo dėl komandą kamuojančių traumų. Per pirmą A lygos ratą „Trakams“ ilgiau ar trumpiau negalėjo padėti Ignas Plūkas, Diniaras Bilialetdinovas, Vaidotas Šilėnas, Rokas Gedminas, Svajūnas Čyžas, Justas Marazas, Justinas Januševskis ir Ernestas Stočkūnas. Taško „Trakams“ pakako pakilti į trečią vietą (9 tšk.), tiesa, „riteriai“ yra sužaidę rungtynėmis daugiau už daugumą varžovų. Savo ruožtu, autsaiderė „Lietava“ (6 tšk.) pasivijo „Kauno Žalgirį“.