Namuose liks ne tik spalį traumuotą pagrindinį vartininką Craigą Gordoną laikinai pavadavęs Davidas Marshallas, bet ir gynėjas Calumas Patersonas bei saugas Oliveris Burke. Daugiausiai G. Strachano pasirinktų žaidėjų – šeši – atstovauja šalies čempionams Glazgo „Celtic“, o iš viso tėvynėje rungtyniauja devyni Škotijos rinktinės kandidatai. Į Lietuvą keliaus ir ryškiausios ekipos žvaigždės, Anglijos „Premier“ lygos klubams atstovaujantys saugai Darrenas Fletcheris („Stoke“) ir Robertas Snodgrassas („West Ham“). Sudėtį pristatęs G. Strachanas susilaukė kreivų žvilgsnių dėl to, jog mažai atsižvelgia į žaidėjų klubuose demonstruojamą sportinę formą ir paprastai renkasi tuos pačius auklėtinius. Ir šįkart rinktinėje tebus vienas naujas veidas – atsarginis vartininkas Jordanas Archeris. „Tiesiog tai yra vaikinai, kuriais galima pasikliauti“, – savo pasirinkimą gynė G. Strachanas. SCOTLAND | Here is your Scotland squad for September's matches against Lithuania and Malta. pic.twitter.com/P6M7uhr5hf— Scottish FA (@ScottishFA) August 21, 2017 Apie Lietuvos komandą treneris daug nekalbėjo, tik paminėjo, jog lauks lygiųjų rungtynėse tarp Slovakijos ir Slovėnijos, kurios sustiprintų Škotijos viltis prasibrauti į finalinį pirmenybių etapą. F grupėje 8 taškus po 6-erių rungtynių turintys škotai yra ketvirti, 5 taškus surinkę lietuviai žengia jiems įkandin penkti. Primename, kad praėjusį spalį Glazge vykusioje pirmoje komandų dvikovoje nugalėtojai nepaaiškėjo – sužaista 1:1. Įvarčius tuomet pelnė Fedoras Černychas (59 min.) ir Jamesas McArthuras (89 min.). Rungtynės Vilniaus LFF stadione tarp Lietuvos ir Škotijos vyks rugsėjo 1 d. Šeimininkų strategas Edgaras Jankauskas savo komandos sudėtį paskelbs antradienį.