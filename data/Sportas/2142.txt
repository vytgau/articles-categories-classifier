R. Meilutytė į Lietuvą grįžo po keletą mėnesių trukusių treniruočių tolimojoje Australijoje. Dėl visiškai kitokių oro sąlygų Lietuvoje, sportininkė susirgo ir net 12 dienų negalėjo treniruotis. „Dabar jaučiuosi daug geriau nei prieš dvi savaites ir padarysiu viską, kad iki varžybų būčiau pasirengusi dar geriau. Dėl laiko juostų nebuvo didelė problema. Blogiau buvo peršalimas ir imuniteto prisitaikymas po kelionės“, – sakė R. Meilutytė. Lietuvė Danijoje ketina startuoti 50, 100 ir 200 m plaukimo rungtyse, bet jos treneris Paulius Andrijauskas teigė, kad dėl komplikuoto pasiruošimo, 200 m distancijos veikiausiai bus atsisakyta. „Jeigu tai nebūtų Europos čempionatas, tai tikrai nebūtume vykę po tokių savaičių. Rūta dar ką tik baigė antibiotikų kursą. Jos tikslai yra didesni, o mano – kuklesni. Europos čempionate rizikuosime ir žiūrėsime, kaip pasirodysime po ligų“, – sake P. Andrijauskas. Nors R. Meilutytė dar jaučia ligos simptomus, ji oro uoste nestokojo geros nuotaikos. „Kadangi pasiruošimas gavosi ne toks, kokio tikėjausi, tai tikslas yra kuo geriau pasirodyti. Noriu atiduoti visas jėgas ir žiūrėti, kaip seksis. Visada tikiuosi aukščiausių rezultatų, bet konkrečių vietų neprognozuoju. Tai svarbiausios šių metų pabaigos varžybos, įdomu pasibandyti jėgas trumpo baseino nuotolyje, bet svarbiausios varžybos manęs laukia kitais metais, kai vyks Europos čempionatas. Su 200 m distancija dabar yra bandymo laikotarpis, nes joje yra visai kitoks plaukimas. Dar nepasitikiu savo jėgomis šioje distancijoje, bet per dvejus metus tikimės patobulėti ir galbūt net varžytis olimpinėse žaidynėse“, – teigė R. Meilutytė. R. Meilutytė džiaugėsi praleistais mėnesiais Australijoje, nes galėjo treniruotis su stipriausiomis Australijos plaukikėmis: „Aš irgi galėjau stebėti visą darbą, sportuoti su visais. Ten nėra kažko išskirtinio, bet jie labai sunkiai dirba, turi gerą sistemą“. Dėl ateities R. Meilutytės dar neapsisprendusi, bet ji neatmetė galimybės, kad ateityje vėl vyks į Australiją. Europos čempionate Danijoje nedalyvaus viena pagrindinių R. Meilutytės varžovių rusė Julija Jefimova. „Manau, kad visada naudinga dalyvauti varžybose su stipriausiais sportininkais, tai dėl jos nedalyvavimo gerumo nematau, nes bus viena varžove mažiau. Nors ji nevažiuoja, bet varžybose vis tiek bus daug pajėgių plaukikių“, – teigė R. Meilutytė. Pasaulio čempionas viliasi bent vieno medalio Į Lietuvą gruodžio pradžioje grįžęs Simonas Bilis taip pat prieš kelias dienas pajuto gerklės skausmus, kuriuos gydė antibiotikais. „Šeštadienį atsikėliau su skaudančia gerkle, teko pas kelias gydytojas apsilankyti ir jau trečia diena, kai geriu antibiotikus. Tačiau šiandien jau kur kas geriau, atleido gerklę ir kalbėt galiu. Esu dėkingas medikams, kurie padėjo sveikti“, – džiaugėsi Simonas Bilis. Plaukikas vasarą pasaulio čempionato metu nuotoliniu būdu laikė paskutinius universiteto egzaminus, tačiau šis etapas – jau praeitis: S. Bilis – diplomuotas Šiaurės Karolinos universiteto technologijų ir visuomenės studijų absolventas. „Diplomą jau turiu, paskutinius keturis mėnesius galėjau visas jėgas skirti tik plaukimui. Konkrečių tikslų Europos čempionatui nekėliau, kitą vertus, pasiruošimui turėjau keturis mėnesius. Bandėme greičio savybes ugdyti, tačiau reikalinga ir ištvermė, bandėme ir ją tobulinti. Matysime, kaip tas planas pasiteisins. Kas tenkintų Europos čempionate? Bent vienas medalis ir patekimas į finalus“, – tvirtino barzdą užsiauginęs S. Bilis. Jis juokavo, kad pagaliau bus proga švariai nusiskusti. „Nežinau, kiek barzda gali sulėtinti plaukiant, tačiau ji tikrai vandenyje greičio neprideda, tad teks prieš startus su ja atsisveikinti“, – šypsojosi S. Bilis, kuris prieš metus Kanadoje tapo pasaulio čempionu 100 m distancijoje (trumpame baseine 25 m), o perpus trumpesnėje distancijoje iškovojo bronzos medalį. Iš viso Danijoje startuos 10 Lietuvos atstovų. Europos pirmenybėse startuos Rūta Meilutytė (50, 100 ir 200 m krūtine), Giedrius Titenis (50, 100 ir 200 m krūtine), Danas Rapšys (200 m nugara, 100, 200 m laisvuoju stiliumi, 200 m peteliške), Simonas Bilis (50 ir 100 m laisvuoju stiliumi), Andrius Šidlauskas (50, 100 ir 200 m krūtine), Deividas Margevičius (50, 100 ir 200 m peteliške), Gytis Stankevičius (50, 100 ir 200 m nugara), Tadas Duškinas (50, 100 m peteliške, 50 m laisvuoju stiliumi), Ugnė Mažutaitytė (100 ir 200 m krūtine) bei Povilas Strazdas (100 ir 200 m laisvuoju stiliumi, 100 ir 200 m kompleksiniu būdu). Iš Vilniaus į Daniją išvyko R. Meilutytė ir S. Bilis. D. Rapšys, A. Šidlauskas, G. Stankevičius ir D. Margevičius į čempionatą atvyks iš stovyklos Ispanijoje, G. Titenis - iš Austrijos, U. Mažutaitytė ir T. Duškinas – iš JAV. Visi minėti plaukikai turėtų dalyvauti ir Lietuvos čempionate gruodžio 20-22 dienomis Anykščiuose. 