100 metrų plaukimo laisvuoju stiliumi atrankos varžybose S. Bilis distanciją įveikė per 49,83 sek. ir 11-ajame iš 12-os atrankos plaukimų liko paskutinis, 10-as. Tarp visų 113 atrankos dalyvių lietuvio rezultatas buvo tik 43-as. Greičiausias atrankos varžybose buvo australas Cameronas McEvoy'us, kuris distanciją įveikė per 47,07 sek. Pažymėtina, kad 100 metrų laisvuoju stiliumi Lietuvos rekordas priklauso pačiam S. Biliui – 48,64 sek. Į pusfinalį pateko 16 greičiausių plaukikų. Kalbėtis su žurnalistais savo rezultatu nusivylęs S. Bilis atsisakė. „Neturiu ką pasakyti“, – teištarė plaukikas ir nusisukęs nužygiavo tolyn. Primename, kad gruodžio mėnesį Kanadoje vykusiame pasaulio čempionate 25 metrų trumpajame baseine S. BIlis iškovojo aukso medalį. Tąsyk distanciją jis įveikė per 46,58 sek.  Kiek vėliu rytinėje trečiadienio sesijoje dalyvavo ir dar vienas Lietuvos plaukikas – 200 metrų kompleksiniu būdu atrankos varžybose jėgas išbandė Andrius Šidlauskas. Tiesa, ir jauniausiam šalies atstovui prasibrauti į pusfinalį nepavyko. 20-metis panevėžietis antrame plaukime iš penkių finišavo penktas. Su 2:03,25 min. rezultatu lietuvis bendroje įskaitoje liko 28-as tarp 44-ių dalyvių. „Visas dėmesys čempionate buvo nukreiptas į plaukimo krūtine rungtį, todėl kompleksiniam plaukimui ruošiausi mažiau, bet vis tiek smagu, kad ir čia pavyko pagerinti asmeninį rezultatą“, – kalbėjo A. Šidlauskas. Greičiausias kvalifikaciniuose plaukimuose buvo japonas Kosuke Hagino (1:56,46). Nedaug nuo jo atsiliko ir amerikietis Chase'as Kaliszas (1:56,48) bei britas Maxas Litchfieldas (1:56,64).