Turnyro lentelėje išsilyginus žaistų rungtynių skaičiui, „Sūduva“ nuo čempiono Vilniaus „Žalgirio“ atsilieka jau tik 2 taškais, o paskutiniajame IV rato ture būtent šios komandos susitiks tarpusavyje. Pergalės atveju, Suvalkijos ekipa V pirmenybių ratą pradėtų lyderės pozicijoje. Nors svečiai nuo pirmųjų minučių turėjo iniciatyvą savo rankose, tačiau pralaužti didelėmis pajėgomis prie savo vartų atsitraukusių varžovų gynybos bastionų nesisekė. Visi svarbiausi įvykiai kėlinyje prasidėjo komandoms sužaidus pusvalandį. Iki tol ryškių momentų nesukūrę svečiai ėmė mušti įvarčius.  31-ą minutę baudos aikštelėje Tadas Eliošius nuvertė Ernestą Veliulį. Nors „Jonavos“ kapitonas, žaidęs krašto gynėjo pozicijoje, nenorėjo sutikti su teisėjo iš Latvijos sprendimu, pastarasis skyrė baudinį, kurį šaltakraujiškai realizavo Karolis Laukžemis, išvesdamas suvalkiečius į priekį. Po septynių minučių „Sūduva“ padvigubino persvarą. Jonaviečiams atmušus kamuolį po perdavimo link vartų, fantastiniu šūviu į vartų kampą Tadą Simaitį nuginklavo Vaidas Slavickas. Prieš pat pertrauką „Jonavos“ vartininkui teko dar sykį išimti kamuolį iš vartų tinklo. Po idealaus V.Slavicko perdavimo pirmąjį savo sezone ir trečią komandos rungtynėse gražiu smūgiu galva pelnė gynėjas Aleksandaras Živanovičius. Iškart po pertraukos kovodamas dėl kamuolio šeimininkų baudos aikštelėje traumą patyrė jonaviškis Td.Eliošius, kurį pakeitė Laurynas Stonkus, o jo vietą gynyboje užėmė Tomas Salamanavičius. Komandos kapitono netektis sukrėtė „Jonavą“, kuri ėmė žaisti kur kas aktyviau, tačiau vos nebuvo nubausta 60-ą minutę, kai po rikošeto kamuolys atiteko prieš vartus atsidūrusiam Andro Švrljugai. Kroatas iš aštraus kampo mušė pro šalį. Saugi persvara leido „Sūduvai“ spręsti savo uždavinius, debiuto A lygoje sulaukė 197 cm ūgio puolėjas Rigino Cicilia. Vėl susigrąžinusi iniciatyvą Marijampolės ekipa įmušė dar sykį. 70-ą minutę greitos atakos metu A.Švrljuga atmetė kamuolį Ovidijui Verbickui, kuris galingu smūgiu nuo skersinio įrašė savo pavardę į statistikos protokolą. 82-ą minutę už galvos griebėsi E.Veliulis. Greitos atakos metu privalėjo įmušti, bet, iššokęs prieš vartus, nesugebėjo nukreipti kamuolio į vartus. Vėliau jis dar sykį atsidūrė atakos smaigalyje, tačiau bandymas įmušti vienu lietimu taip pat nebuvo sėkmingas. Vis tik savo įvartį E.Veliuliui pavyko įmušti jau per arbitro pridėtą laiką. R.Cicilia puikiu perdavimu išvedė komandos draugą prieš vartus, kuris prasimetė kamuolį pro varžovų vartininką ir nukreipė jį į tuščius vartus. Tik tada kone pirmąją progą įmušti turėjo šeimininkai, bet Tautvydo Eliošiaus tolimą smūgį Ivanas Kardumas be didesnių problemų nukreipė virš skersinio. Rungtynės „Jonava“ – „Sūduva“ 32' [0 – 1] Karolis Laukžemis 38' [0 – 2] Vaidas Slavickas 44' [0 – 3] Aleksandaras Živanovičius 70' [0 – 4] Ovidijus Verbickas 91' [0 – 5] Ernestas Veliulis „Sūduvos“ komanda su 56 taškais turnyro lentelėje užima antrąją vietą ir vos dviem taškais atsilieka nuo lyderio Vilniaus „Žalgirio“. „Jonavos“ klubas savo sąskaitoje turi 28 taškus ir rikiuojasi šeštoje pozicijoje. Iki A lygos ketvirtojo rato pabaigos liko vienas turas. Jau aišku, kad paskutinę - aštuntą - vietą užims „Kauno Žalgiris“, kuris praras vietą A lygoje. Septintojoje pozicijoje liksiantis Lietuvos futbolo federacijos (LFF) taurės laimėtojas Kauno „Stumbras“ žais pereinamąsias rungtynes išvykoje ir namuose su antrąją vietą Pirmojoje lygoje užimsiančia ekipa. Tuo tarpu 1-6 vietas A lygoje užimsiančios komandos dar sužais vieną papildomą ratą, po kurio ir paaiškės šių metų Lietuvos čempionas.