Šiose rungtynėse vis dar be Luko Juškėno, Luko Simėno ir Gintaro Cibulskio žaidusi „Dragūno“ ekipa pergalę pasiekė identiška persvara (32:27) ir tai leido pakilti į pirmąją turnyro lentelės vietą. Joje „Dragūnas“ garantuotai išliks jeigu paskutiniosiose rungtynėse su „Varsa-Stronglasu“ iškovos bent tašką. Pirmoje rungtynių pusėje geriau atrodę kauniečiai iki pertraukos buvo susikūrę netgi trijų įvarčių persvarą (16:13), tačiau antrajame kėlinyje Klaipėdos puolimo niekaip nesustabdę „Granito-Kario“ rankininkai persvarą iššvaistė ir greitai atsidūrė besivejančiųjų vaidmenyje. Likus iki mačo pabaigos žaisti 10 minučių, „Dragūnas“ jau pirmavo 26:22, o per likusį laiką dar padidino persvarą ir pergalę šventė rezultatu 32:27. Pirmasis tarpusavio mačas Klaipėdoje baigėsi kauniečių pergale 40:35. „Dragūnui“ 8 įvarčius pelnė Lukas Vanagas, 6 – Laurynas Palevičius. Kauno ekipoje 12 kartų pasižymėjo Mindaugas Urbonas. „Žaidėme prastai. Pastaruoju metu nepavyksta aikštėje padaryti to, ką esame susitarę, todėl ta pergalė grynai žaidėjų. Malonu tik tiek, kad laimėjome, tačiau ne kaip tai padarėme. Esame sunkioje padėtyje, galbūt šios rungtynės padės mums įstoti į vėžes“, – sakė „Dragūno“ treneris Artūras Juškėnas. „Pritrūko nusiteikimo. Galbūt pasijautė ir nuovargis, kadangi žaidėme dvejas Baltijos lygos rungtynes ir vyrai nespėjo atsistatyti pilnai. Dabar reikia išanalizuoti šios dienos rungtynes, padarytas klaidas ir tuomet jau planuoti tolimesnę eigą“, – pabrėžė kauniečių treneris Valdemaras Novickis. Kitos rungtynėse Vilniaus „Šviesa“ namuose 32:26 (17:7) nugalėjo Kauno KTU komandą ir užsitikrino trečiąją vietą. Dėl šeštos pozicijos kovojantis „Vilnius“ namuose 35:18 (13:7) nugalėjo autsaiderę Utenos „Utenos“ ekipą.