Tai buvo ketvirtoji 23-ejų metų E. Stanionio pergalė profesionalų ringe, bet pirmoji – pasiekta ne nokautu. Po kovos E. Stanionis prisipažino, kad varžovas jam nebuvo parankus, o greitesnei pergalei pasiekti trukdė ir rankos trauma. „Kova nesigavo taip, kaip norėjau. Varžovus buvo nepatogus, keitė stovėsenas. Aš pats jau penkis mėnesius be pertraukų sportuoju, šiek tiek pervargau ir nebuvo tokios ugnelės. Turėjau progų nokautuoti varžovą, bet jau nuo trečio raundo nebegalėjau stipriai smūgiuoti dešine ranka, todėl nieko negalėjau padaryti, – Eltai kalbėjo E. Stanionis. – Taip, tai buvo kol kas stipriausias mano varžovas profesionalų kovose“. T. Manuelis per savo karjerą yra iškovojęs 14 pergalių, patyręs 14 pralaimėjimų, o dar vieną kovą baigė lygiosiomis. E. Stanionis planavo spalio mėnesį turėti dar vieną kovą, bet dabar buvo nuspręsta mažinti krūvius. „Daug dirbame su ištverme, daug boksuojamės, bet šiek tiek perlenkėme lazdą su treniruočių krūviais. Dabar vyksiu persišviesti ranką ir po tyrimų žinosiu, ar šiemet dar kovosiu, ar ne“, – pridūrė E. Stanionis.