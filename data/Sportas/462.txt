Pernai didelio bėgikų susidomėjimo sulaukęs Birštono pusmaratonis šiemet vyks pirmąjį gegužės šeštadienį – gegužės 5-ąją. Dalyviai gali rinktis net iš keturių distancijų – 1,5 km, 5 km, 10 km ir 21 km „Vytautas mineral SPA“. „Distancijų ilgius parinkome taip, kad savo trasą Birštone rastų tiek pradedantieji, tiek profesionalai. Pernai pusmaratonį laimėjo olimpietis Remigijus Kančys, o tai puikiai įrodo, kad net ir aukščiausio lygio profesionalai Birštono pusmaratonį vertina labai rimtai. Šiemet laukiame dar didesnio dalyvių antplūdžio ir pažadame puikų renginį“ – teigia vienas iš bėgimo organizatorių Giedrius Bielskus. „Be jokios abejonės renginys labai patiko. Pernai per šį renginį aš pirmą kartą buvau Birštone ir man labai patiko. Labai gražiai sutvarkytas miestas, labai švarus, jaukus. Deja, man per metus taip ir neteko apsilankyti dar kartą, gal ir laiko nebuvo, tačiau šiemet aš tikrai planuoju atvažiuoti į Birštoną ne tik varžybų metu, bet ir ilgesniam laikui“, – žada D. Lobačevskė. „Džiaugiuosi, kad daug puikių atsiliepimų sulaukęs pusmaratonis grįžta į Birštoną! Praėjusių metų renginyje dalyvavo ne tik daug Birštono kurorto svečių, bėgimo sporto entuziastų, bet ir Birštono gyventojai. Maratono nuotaika, sportinis entuziazmas tiesiog užliejo saulėtą kurortą, visa Birštono bendruomenė jautė ypatingą atmosferą. Su nekantrumu laukiame šių metų pusmaratonio, tikiu, kad jis bus tik dar gausesnis dalyvių, puikios nuotaikos, o švarus Birštono pušynų oras, nuostabi gamta įkvėps bėgikus puikiems rezultatams“, – teigia Birštono savivaldybės merė Nijolė Dirginčienė. Šiemet, kaip ir pernai Birštono centre bus įrengta daug pramogų mažiesiems, tad tėveliai galės saugiai palikti mažylius ir savo jėgas išmėginti Birštono pušynuose. Planuoja, kad šiemet trasos nesikeis, nes iš dalyvių sulaukė puikių atsiliepimų. „Iš ne vieno bėgusio Birštone girdėjau, kad labai patiko trasa. Aš manau, kad šiemet bus kur kas daugiau dalyvių. Visiems patiko, nes trasa buvo labai greita, nebuvo kalniukų, kurių lietuviai labai nemėgsta. Trasa buvo apylygė ir tikrai girdėjau nemažai gerų atsiliepimų apie Birštoną“, – sako D. Lobačevskė. Birštono pusmaratonio ambasadorė pastebi, kad bėgimas Lietuvoje ir toliau populiarėja itin sparčiai, o lietuviai treniruotėms žiemą netgi ieško šiltesnių sąlygų užsienyje. „Man Birštone labai patiko varžybų dvasia. Visuomet varžybose gauni adrenalino, sutinki kitus žmones. Smagu matyti, kaip žmonės susidomėję bėgimu, kaip jiems įdomu, kaip jie nori sužinoti. Lygiai taip pat jiems įdomu pabendrauti su labiau patyrusiais bėgikais, paklausinėti apie treniruotes, apie atsistatymą. Vyksta bendravimas, o kas gali būti už gyvą bendravimą? O dabar pas mus populiariu atsisiųsti programėlę ir sportuoti – tai didžiausia nesąmonė. Įdomu, kad neseniai buvau treniruočių stovykloje Portugalijoje ir sutikau mėgėjų komandą, kuri atvažiavo sportuoti. Aš taip gerbiu tokius žmones! Juk tai jų atostogos ir tas dvi savaites jie galėtų gulėti prie jūros, bet jie važiuoja treniruotis, prakaituoti ir arti – tai yra kažkas nerealaus! O kai kurie mėgėjai taip greitai progresuoja, kad yra tiesiog puiku“, – sako D. Lobačevskė. D. Lobačevskė kol kas kovoja su traumomis. Tačiau kaip sako pati stajerė, jei tik sveikata leis, bėgti Birštone jos niekas nesulaikys. Sportininkė turi vieną auksinį patarimą, tinkantį visiems – tiek mėgėjams, tiek profesionalams. „Kai turi tikslą – visai kitaip žiūri į sportą. Tai būna jau ne kančia, o tikslo siekimas. Visiems – ne tik pradedantiesiems – reikia turėti tikslą. Kiekvienam reikia turėti savo tikslą, tame tarpe ir man. Treniravimasis be tikslo nėra įdomus. Žmogus turi apsispręsti, ko jis nori, ko jis nori iš sporto – ar jis nori rezultato, ar jis sportuoja dėl sveikatos, ar jis nori numesti svorio, ar jis nori įveikti maratoną. Kiekvienas turi turėti savo tikslą. Kai yra tikslas tai žinai, ką darai. Žinai, ko tu sieki ir link ko tu eini. Tuomet dirbi ir vykdai savo planą“, – teigia bėgikė.