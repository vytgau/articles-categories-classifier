Šiuos žodžius kaunietis ištarė po „Antrosios karjeros“ mokymų. Juos organizavo Lietuvos tautinis olimpinis komitetas (LTOK), besirūpinantis ne tik sportininkų ruošimu olimpinėms žaidynėms, jų rezultatų gerinimu, bet ir sportininkų ateitimi. „Mums svarbūs visi LTeam nariai. Buvę, esami ir būsimi. Ši konferencija – tik viena iš priemonių padėti atletams būti svarbia visuomenės dalimi ir po jų sportinės karjeros pabaigos. Jų žinios ir patirtis, įgyta sportuojant, yra autentiška, su niekuo nepalyginama ir suteikianti pranašumo antroje karjeroje. Mūsų misija – padėti būsimiems olimpiečiams, aktyviai sportuojantiems, bet jau apie kitą gyvenimo etapą galvojantiems atletams, sportininkams baigusiems karjeras,“- sako LTOK prezidentė Daina Gudzinevičiūtė. Kuo R. Stanys užsiims baigęs karjerą, jau beveik aišku. „Mane domina sporto vadyba,“- sako 2012 metais Europos čempionato sidabro medalį iškovojęs atletas. Tačiau kitiems sportininkams apsispręsti nėra lengva. Arba... karjeros pabaiga atrodo per toli. „Norėčiau sportuoti iki 40 metų. Manau, kad baigęs karjerą būsiu bokso treneriu. Kitaip ir būti nelabai gali, nes mano gyvenimas nuo 7 iki 25 metų – vien boksas. Nieko kito nemoku,“- pasakoja olimpietis Evaldas Petrauskas. „Laimė mėgsta tylą. Nenoriu prisikalbėti, bet baigęs karjerą norėčiau turėti savo sporto klubą,“- trumpai išdėsto sunkiaatletis Aurimas Didžbalis. „Palikti savo sportą būtų sudėtinga. Net baigęs profesionalo karjerą norėčiau likti šalia jo. Ką tiksliai noriu daryti, dar nežinau, būtent dėl to atvykau į „Antrosios karjeros“ mokymus. Šiuo metu mano išsilavinimas leistų man būti treneriu arba kineziterapeutu,“- šypsosi dviratininkas, LTeam komandos narys ir „Tour de France“ lenktynių dalyvis Ramūnas Navardauskas. Bėgikė Diana Loabčevskė galvoja apie sporto vadybininkės ar agentės karjerą, baidarininkas Aurimas Lankas svyruoja tarp finansų ir politikos, Andrejus Oleinikas linksta į muzikos industriją, Ričardas Nekrošius lygiagrečiai sportininko karjerai siekia sporto mokslininko karjeros. Daugelis sportininkų žino, ko nori po karjeros. Kad svajonės lengviau virstų planais, o planai realybe, su „Antrosios karjeros“ seminaro dalyviais savo žiniomis ir patirtimi dalijosi du Tarptautinio olimpinio komiteto (TOK) atstovai – buvęs profesionalus badmintono žaidėjas bei olimpietis, TOK „Sportininkų karjeros programos“ instruktorius iš Gvatemalos Pedro Yangas ir vis dar profesionaliai sportuojantis penkiakovininkas, sporto konsultantas bei medikas, TOK savanoris iš Ukrainos Dmytro Kirpuliansky . Pasitelkę naujausius metodus seminaro vedėjai padėjo atskleisti visų klausytojų stipriąsias charakterio savybes, nustatė asmenybių tipus, supažindino su galimais studijų šaltiniais, padėjo atpažinti turimus įgūdžius ir patarė kaip juos pritaikyti kitose srityse. „Antrosios karjeros“ mokymai – pirmoji „LTeam konferencijos“ dalis, skirta tik profesionaliems sportininkams. Spalio 26-27 dienomis konferencija tęsis ir su aktualiausiomis, naujausiomis sporto industrijos temomis supažindins visuomenę. Konferencijoje pranešimus skaitys bei diskutuos Paulius Motiejūnas, Dalius Barkauskas, Antanas Juknevičius, Žilvinas Šilėnas, Šarūnas Mazalas, Airinė Palšytė ir kitos sporto pasaulyje pripažintos asmenybės. 