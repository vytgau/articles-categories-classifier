Kaimyninės valstybės lygoje taip pat rungtyniaujanti „Energija“ reguliariame sezone sužais net 52 rungtynes. Lietuvos čempionate elektrėniškiai pasirodys 24 rungtynėse, o tai reiškia, kad viso per reguliarųjį sezoną Elektrėnų klubas žais net 76 rungtynes. Į paraišką „Energija“ įtraukė net 38 žaidėjus, kurių nemaža dalis ledo ritulio paslapčių mokosi ir Dariaus Kasparaičio vardo mokykloje. Kai kurie į paraišką įtraukti ledo ritulininkai šiuo metu rungtyniauja užsienyje, tačiau jiems palikta galimybė prisijungti prie „Energijos“ sezono metu. Net vienuolika ledo ritulininkų yra aštuoniolikmečiai arba jaunesni, o vyriausias - 45-erių metų Lietuvos rinktinėje debiutuoti besiruošiantis vienas žymiausių šalies ledo ritulininkų Darius Kasparaitis. Vienas svarbiausių darbų, kuriuos pavyko „Energijai“ padaryti vos keletą dienų prieš sezoną, tai „Juodupės“ žaidėjų 23-ejų metų Mauro Baltrukonio ir 36-erių metų Artūro Katulio papildymas tiek Baltarusijos, tiek Lietuvos čempionatams. „Sostinės ledo ritulio akademijoje“ (SLRA) treneriu dirbantis A. Katulis nusprendė pilnu tempu ruoštis balandžio 22-28 dienomis Kaune įvyksiančiam pasaulio IA diviziono čempionatui. Patirtį per karjerą aukščiausiose Danijos, Ukrainos, Baltarusijos ir Suomijos ledo ritulio lygose prikaupęs ir keturis metus po grįžimo į Lietuvą „Juodupės“ komandoje žaidęs A. Katulis teigė, kad didžiulis noras gerai pasiruošti Kaune vyksiančiam pasaulio čempionatui buvo pagrindinis faktorius palikti „Juodupę“ ir visose frontuose žaisti už „Energijos“ ekipą. „Tai nebuvo lengvas sprendimas, nes už „Juodupę“ žaidžiau nuo pat karjeros pabaigos užsienyje, kai sugrįžau į Lietuvą. Šis sezonas yra visiškai kitoks, nes noriu atsakingai pasiruošti pasaulio čempionato, o būtent „Energija“ gali pasiūlyti daug gero lygio rungtynių Baltarusijos čempionate bei stabilias treniruotes Elektrėnuose“, - sakė A. Katulis. Lietuvos ledo ritulio čempionatas turėtų startuoti jau rugsėjo paskutinę savaitę. Artimiausias rungtynes „Energija“ žais Baltarusijos čempionate, kai rugsėjo 24 ir 25 dienomis svečiuose prieš „Gomel-2“ komandą. Šiuo metu į „Energijos“ paraišką Lietuvos čempionatui įtraukti žaidėjai: Gynėjai: Rolandas Aliukonis, Rokas Arbačiauskas, Aurimas Gaidauskas, Lukas Jonuška, Darius Kasparaitis, Karolis Kubilius, Lukas Manomaitis, Titas Milašius, Paulius Rumševičius, Mantas Stankius, Karolis Šumskas, Justinas Vėželis, Tomas Vyšniauskas, Artūras Katulis. Puolėjai: Rokas Bazys, Deividas Četvertakas, Ilja Četvertakas, Ugnius Čižas, Vainius Jankauskas, Deividas Kazlauskas, Karolis Krasilnikovas, Laisvydas Kudrevičius, Dovydas Kulevičius, Mantas Marcinkevičius, Martynas Miliūnas, Danielius Nomanovas, Povilas Verenis, Artiomas Sidorovas, Mantas Stepanavičius, Eimantas Steponavičius, Dominykas Škadauskas, Dalius Vaiciukevičius, Lukas Veželis, Donatas Vitte. Vartininkai: Aleksejus Bryšas, Nerijus Dauksevičius, Arkadijus Reizinas, Aurimas Uscila.