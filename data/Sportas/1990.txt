Geriausiu sportininku išrinktas pasaulio disko metimo čempionas Andrius Gudžius, geriausia sportininke – Europos šuolių į aukštį uždarų patalpų čempionė Airinė Palšytė. Be to, 26-erių kauniečio auksas, rugpjūtį iškovotas Londone (Jungtinė Karalystė), įvertintas ir „Metų pergalės“ nominacijoje, o metais jaunesnės vilnietės triumfas kovą Belgrade (Serbija) ir pagerintas nacionalinis šuolių į aukštį rekordas (201 cm) susilaukė apdovanojimo už „Metų proveržį“. A. Palšytę ir A. Gudžių treniruojantys Tatjana Krasauskienė bei Vaclovas Kidykas pripažinti geriausiais Lietuvos treneriais. Tuo metu geriausių komandų apdovanojimai atiteko irkluotojams: porinės dvivietės įgulai Mildai Valčiukaitei ir Ievai Adomavičiūtei bei šiemet nesustabdomą porinę keturvietę irklavusiems Aurimui Adomavičiui, Rolandui Maščinskui, Martynui Džiaugiui ir Dovydui Nemeravičiui. Renginį kartu su televizijos veidu Justinu Jankevičiumi vedė tinklininkė Monika Povilaitytė, kuri pati drauge su Ieva Dumbauskaite pretendavo į metų moterų komandos titulą dėl Kinijoje šiemet laimėtų dviejų prestižinių turnyrų medalių. „LTeam apdovanojimų“ nugalėtojus rinko Lietuvos tautinio olimpinio komiteto (25 proc.), Lietuvos sporto žurnalistų federacijos (25 proc.), Lietuvos sporto federacijų sąjungos (12,5 proc.) bei Lietuvos trenerių asociacijos (12,5 proc.) deleguoti asmenys. 25 proc. rezultatų lėmė visuomenės balsavimas. Į rinkimų traukinį nespėjo gruodį sėkmingai tarptautinėje arenoje pasirodę Lietuvos sportininkai – pasaulio vicečempionu tapęs sunkiaatletis Aurimas Didžbalis, du Europos plaukimo trumpame (25 m) baseine čempionės titulus iškovojusi Rūta Meilutytė bei tose pačiose pirmenybėse auksą ir bronzą pelnęs Danas Rapšys. Jų pasiekimus žadama įvertinti renkant kitų metų laureatus. „LTeam apdovanojimuose“ kasmet pagerbiami tik olimpinių sporto šakų atstovai. Prieš metus geriausiais sportininkais pripažinti A. Didžbalis ir dviratininkė Simona Krupeckaitė.  Visi laureatai Metų sportininkas – Andrius Gudžius (disko metimo pasaulio čempionas, „Deimantinės lygos“ nugalėtojas) Metų sportininkė – Airinė Palšytė (uždarų patalpų Europos šuolio į aukštį čempionė, Lietuvos rekordo autorė) Metų vyrų komanda – irklavimo porinė keturvietė: Aurimas Adomavičius, Rolandas Maščinskas, Martynas Džiaugys ir Dovydas Nemeravičius (pasaulio ir Europos čempionai) Metų moterų komanda – irklavimo porinė dvivietė: Milda Valčiukaitė ir Ieva Adomavičiūtė (ketvirtoji vieta pasaulio čempionate) Metų treneris – Vaclovas Kidykas (Andriaus Gudžiaus treneris) Metų trenerė – Tatjana Krasauskienė (Airinės Palšytės trenerė) Metų proveržis – Airinė Palšytė (Lietuvos šuolių į aukštį rekordo autorė – 201 cm) Metų pergalė – Andrius Gudžius (pasaulio disko metimo čempionas) Metų populiariausias sportininkas – Mindaugas Kuzminskas (krepšinis) Už pagalbą sportininkams – Allenas Gulka (akmenslydžio puoselėtojas iš Šveicarijos) Už paramą Lietuvos sportui – Antanas Muraška (bendrovės „Olifėja“ generalinis direktorius) Už viso gyvenimo nuopelnus – Vladas Garastas (krepšinio treneris, buvęs Lietuvos krepšinio federacijos prezidentas)