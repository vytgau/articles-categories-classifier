„Barcelona“ oficialiai paskelbė mananti, kad 25-erių brazilas neišpildė sąlygų, kurios buvo numatytos jo kontrakte su klubu. Iš puolėjo „Barcelona“ bandys prisiteisti 8,5 mln. eurų. Primename, kad Neymarą už 222 mln. eurų iš Barselonos komandos perpirko Paryžiaus „Saint Germain“ klubas. Pagal ankstesnę sutartį su „Barca“ Neymaras Katalonijoje turėjo rungtyniauti iki 2021-ųjų. Šią sutartį jis atnaujino prieš pereidamas į PSG klubą. Anot „Barcelonos“ klubo, už sutarties pratęsimą jam buvo skirta beveik 1 mln. eurų premija, kurios Neymaras negrąžino, o komandoje nežaidė. Taigi, susumavus abi sumas, „Barcelona“ iš Neymaro reikalauja 9,35 mln. eurų (premijos sugrąžinimo ir pinigų už sutarties sąlygų pažeidimą). Pats Neymaras pastaruoju metu kritiškai atsiliepia apie savo buvusio klubo vadovus. „Buvau laimingas Barselonoje ir taip pat laimingai atsisveikinau. Tačiau, tiesą sakant, tai negalioja, jei kalbėsime apie atsakingus už klubą asmenis“, – Prancūzijos žiniasklaidai teigė jis.