Marijampolės komandoje šiemet neišvysime dalies čempionais tapusių žaidėjų. Kai kurių jų išvykimas buvo netikėtas. Radanfah Abu Bakras jau buvo atvykęs į Lietuvą, bet medicininiai tyrimai parodė, kad gynėjui reikalinga operacija, Choco grįžo į Braziliją dėl šeimyninių aplinkybių, nebuvo planuotas ir Jeremy Manzorro išvykimas. „Su R. Abu Bakru buvome sutarę, kad iki sausio vidurio jis lauks pasiūlymų iš kitų komandų, tad ir laukėme. Į Marijampolę jis atvyko jau sutarus visas sąlygas dėl naujos sutarties, bet skundėsi kojos skausmais. Deja, atlikus tyrimus paaiškėjo, kad reikia rimto gydymo. Žaidėjas pats priėmė sprendimą gydytis tėvynėje. Visiškai įmanoma, kad pasveikusį jį vėl pamatysime „Sūduvoje“. Jam esame labai dėkingi už indėlį į čempionišką sezoną ir linkime kuo greičiau pasveikti, – kalbėjo V. Murauskas. – Tuo metu Choco gydytojai patarė sūnų, sergantį tam tikra liga, gydyti Brazilijoje. Jis apsisprendė, kad reikia klausyti medikų ir važiuoti namo. Žaidėjo prašymu ir nutraukėme sutartį. Normalu, žmoniška ir gyvenimiška. Manau, abi pusės pasielgė teisingai, šeima yra svarbiausia.“ Didžiausio atgarsio Lietuvoje sulaukė, be abejo, J. Manzorro perėjimas į Vilniaus „Žalgirį“. „Jis atsisakė likti „Sūduvoje“, nors po sezono sakė, kad nori ir toliau žaisti mūsų komandoje. Po to norai pasikeitė. Jo agentas sakė, kad žaidėjas turi labai gerų pasiūlymų iš užsienio, bet tada tiesiog atėjo žinia, kad jis atstovaus „Žalgiriui“. J. Manzorro yra gero lygio žaidėjas, noriu jam palinkėti sėkmės ir taip pat padėkoti už prisidėjimą prie mūsų pergalių praeitą sezoną. Manau, jis vertas padėkos, o visa kita… Toks gyvenimas“, – svarstė V. Murauskas. Taip „Sūduvoje“ įvyko kiek daugiau permainų nei buvo planuojama iš anksto. Todėl jau treniruočių stovyklos Turkijoje pabaigoje prie komandos prisijungė krašto gynėjas iš Kroatijos Marko Iharošas. „Pasiūlymų dėl įvairių žaidėjų turėjome visą laiką, tik mums nereikėjo tos pozicijos žaidėjo. O kai prireikė, pasirinkome iš turimų kandidatų, – pasakojo „Sūduvos“ prezidentas. – Kai kuriuos kitus žaidėjus kvietėmės į peržiūras, rinkomės ir po truputį sulipdėme komandą. Išsirinkti žaidėjus nėra lengvas darbas, tai yra ilgas procesas.“ Prieš 2018-ųjų sezono pradžią „Sūduvą“, be M. Iharošo, papildė vartininkai Saulius Klevinskas ir 18-metis Vilius Stebrys, vidurio saugai Alassane N’Diaye ir Gersonas Acevedo bei atakuojančio stiliaus žaidėjas Julius Kasparavičius. „Treneris norėtų komandoje dar vieno vidurio gynėjo, tad darbas ir toliau vyksta. Manau, dar vienas žaidėjas papildys komandą artimiausiu metu“, – atskleidė V. Murauskas. „Sūduvos“ vadovas teigė, kad siekiant prisivilioti naujus žaidėjus šiemet padeda ir čempionų statusas. „Žaidimas Čempionų lygos atrankoje yra privalumas, žaidėjus tai skatina, jiems įdomu. Tai tikrai šiek tiek palengvina darbą“, – sakė klubo prezidentas. „Sūduvos“ tikslai 2018-iesiems buvo nustatyti iš karto po praeito sezono. Komanda sieks apginti Lietuvos čempionų titulą ir kuo geriau pasirodyti Europos taurių turnyruose. Šių tikslų bus siekiama su 1 mln. eurų biudžetu. Ši suma taip pat buvo įvardinta iš karto po 2017-ųjų sezono. „Niekas nesikeičia. Planuojamos išlaidos ir pajamos yra 1 mln. eurų“, – patvirtino V. Murauskas. Su dalimi lėšų klubui teks atsisveikinti gana greitai, nes Lietuvos futbolo federacijos vykdomasis komitetas nusprendė įvesti 500 eurų mokestį už kiekvieną komandose registruojamą legionierių. „Kai reikia skirtis su pinigais, nemanau, kad kuris nors klubas tuo džiaugiasi, – nusišypsojo „Sūduvos“ prezidentas. – Tačiau toks yra bendras visos mūsų bendruomenės sprendimas, priimtas vykdomajame komitete. Pinigai pateks į fondą ir pagal tam tikrą sistemą bus išdalinti tarp klubų, kurie suteikia daugiausia galimybių žaisti lietuviams. Tai turėtų būti naudinga visam Lietuvos futbolui.“ „Sūduva“ 2018-ųjų sezoną pradės jau vasario 17-ąją, kai 12 val. Marijampolės manieže kovos su Kauno „Stumbru“ dėl LFF Supertaurės. Kad Sūduvos krašto gyventojai pasiilgo futbolo ir savo komandos, įrodo faktas, kad jau šiuo metu yra įsigyti beveik 200 abonementų. „Linkiu mūsų aistruoliams, kurie visada karštai palaiko komandą, matyti kovingą, gražų futbolą, džiaugtis pergalėmis ir, jei bus nesėkmių, vis tiek komandą palaikyti ir būti kartu su ja. Gerų emocijų, kad besinervinant, sergant už komandą, tuo pačiu metu tai būtų ir geras poilsis bei pramoga!“ – užbaigė V. Murauskas.