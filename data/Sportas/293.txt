Pradžia ledo ritulyje Į sportą Artūrą Pavliukovą pastūmėjo tėvai: nenorėję, kad vaikas laiką leistų gatvėje, jie jam siūlė išsirinkti sporto šaką, o būsimas Lietuvos rinktinės vartininkas kalbėdamas su hockey.lt atskleidė, jog tuo metu rinkosi iš trijų variantų. „Vaikystėje tėvai norėjo mane atitraukti nuo gatvės, tad tėvas pasakė išsirinkti sportą. Rinkausi tarp futbolo, bokso ir ledo ritulio. Tikriausiai geriausiai man sekėsi čiuožti, todėl tėvai mane ir atidavė į ledo ritulio treniruotes“, – prisiminė A. Pavliukovas. Pradėjęs treniruotis ant ledo, šio sporto klaipėdietis nepaliko, o dar net nesulaukęs pilnametystės, jis jau atstovavo sostinės klubams. Klubinė karjera Porą metų pažaidęs keliuose Vilniaus klubuose („Hockey Punks“, „Vilkai“, „Pildyk“, „Oberhaus“), A. Pavliukovas prieš 2013-2014 metų sezoną prisijungė prie „MHL B“ lygoje rungtyniavusios Vilniaus „Baltica“ komandos. Deja, tačiau taip ir nedebiutavęs šioje lygoje, ledo ritulininkas buvo priverstas ieškotis naujos ekipos, kai „Baltica“ paskelbė apie savo bankrotą. Sezoną vaikinas užbaigė Lietuvoje – „Energijos“ klube. Kitame sezone A. Pavliukovo karjera pirmą kartą pasuko į užsienį: žaidėjas išvyko į kaimyninę Latviją, kur atstovavo „Liepojos“ jaunimo ekipai. Visgi, po pirmojo legionieriaus sezono Latvijoje, prieš kitą sezoną vartininkas negavo pasiūlymų iš užsienio klubų, o sugrįžęs į gimtinę žaidėjas buvo susiradęs darbą ir ant ledo žengdavo kur kas rečiau. Visgi, apie karjeros pabaigą jis negalvojo ir gindamas „Hockey Punks“ garbę Lietuvos čempionate jis tikėjosi dar sulaukti galimybės žaisti aukštesniame lygyje. „Žaisdamas už „Hockey Punks“ žinojau, kad galiu žaisti kur kas aukštesniame lygyje, tad tiesiog reikėjo laukti savo šanso ten išvažiuoti. Todėl apie karjeros pabaigą per daug negalvojau, bet svarsčiau atsarginį variantą – eiti mokytis. Tačiau to neprireikė, nes po gerų pasirodymų jaunimo ir vyrų rinktinėse gavau pasiūlymų išvykti į JAV ir išbandyti savo jėgas ten“, – apie karjerą pakeitusius metus kalbėjo ledo ritulininkas. Žaidėjo situaciją klubinėje karjeroje visiškai pakeitė žaidimas rinktinėse: iš pradžių jis su U-20 rinktine triumfavo pasaulio jaunimo IIA divizione bei buvo pripažintas geriausiu pirmenybių vartininku, o į rinktinę neatvykus Mantui Armaliui, A. Pavliukovas netikėtai tapo pagrindiniu Lietuvos nacionalinės ekipos vartininku. Sėkmingas žaidimas rinktinėje įkvėpė vartininką sudalyvauti Klaipėdoje surengtoje ledo ritulininkų peržiūroje, po kurios atletas sulaukė trijų NAHL komandų pasiūlymų. Nors vartininkas siekė išsirinkti ekipą, kurioje gautų daugiau žaidimo laiko, nuvykęs į Ameriką jis į aikštę buvo metamas retai. Nors „Coulee Region Chill“ ekipoje jis per savo gautą laiką atrėmė 91 proc. metimų, šioje ekipoje žaidėjas aikštėje pasirodė vos penkis kartus, o nepatenkintas dėl kuklaus žaidimo laiko mūsų šalies atstovas nusprendė pakeisti komandą. Po naujų metų išvykęs į „El Paso Rhinos“ vėliau žaidėjas mainų būdu atsidūrė „Lake Tahoe Icemen“ klube, kuriame jis ir užbaigė sezoną. Kaip atskleidė A. Pavliukovas, prie šių permainų prisidėjo ir nelengva adaptacija prie kitokio ledo ritulio stiliaus. „Pirmajame sezone Amerikoje buvo daug permainų, nes man sunkiai sekėsi priprasti prie kitokio šioje šalyje žaidžiamo ledo ritulio stiliaus“, – atskleidė A. Pavliukovas. Nepaisant nelengvo sezono, žaidėjas vasarą sulaukė ir labai malonaus pripažinimo. NHL lygos debiuto laukęs Las Vegaso „Golden Knicks“ klubas pakvietė jį į treniruočių stovyklą, kurioje jis varžėsi su kitais stipriausios planetos lygos klubą sudominusiais žaidėjais. „Šioje stovykloje įgavau daug patirties ir pirmą kartą gyvenime išbandžiau save Top lygyje. Sekėsi neblogai, bet man dar reikia daug mokytis“, – stovyklą prisiminė žaidėjas. Nepaisant to, jog šis klubas po stovyklos nusprendė, kad lietuviui į NHL dar anksti, vartininkas liko Amerikoje ir ten susirado kitą ekipą – NAHL lygoje rungtyniaujančią „Kenai River Brown Bears“ komandą. Be problemų neapsiėjo ir antrasis žaidėjo sezonas Amerikoje, o į Lietuvą jam teko grįžti dar nesibaigus kovoms NAHL lygoje. Pasiekimai rinktinėje Po puikaus pasirodymo U-20 čempionate, kuriame jis su rinktine iškovojo auksą IIA divizione, A. Pavliukovas buvo pakviestas ir į nacionalinės ekipos stovyklą. Artėjant čempionatui paaiškėjo, kad rinktinėje nebus Manto Armalio, tad A. Pavliukovas ne tik pateko į rinktinę, tačiau ir užėmė pagrindinio vartininko rolę. Čempionate tiek jam, tiek rinktinei blogas buvo tik vienas mačas prieš Didžiąją Britaniją, kuriame lietuviai patyrė skaudžią nesėkmę 0:8. Nepaisant šio pralaimėjimo, iki pat paskutinio mačo mūsų šalies atstovai kovojo dėl aukso, o prisimindamas šį čempionatą, net ir dabar A. Pavliukovas neslepia apmaudo galvodamas, jog lemiamame mače prieš Kroatiją jis galėjo išlaikyti savo vartus „sausus“. „Prieš čempionatą buvo nemažas jaudulys, tačiau mes kartu su komanda daug dirbome ir mūsų rezultatai buvo neblogi. Dar ir dabar prisimenant paskutines rungtynes prieš Kroatiją darosi pikta ant savęs, kad praleidau įvartį į artimąjį kampą iš ne pačios pavojingiausios situacijos. Iki sensacijos trūko labai nedaug“, – apie savo debiutą kalbėjo žaidėjas. M. Armalis rinktinei negalėjo padėti ir praėjusiais metais, o į vartus vėl stojo A. Pavliukovas. Ir tą kartą jis aikštėje pasirodė visuose mačuose, o kartu su rinktine žaidėjas iškovojo antrąją iš eilės bronzos medalį. Tiesa, šiemet M. Armalis kliūčių atstovauti nacionalinei ekipai neturi, tad vartininkų kova dėl pozicijų rinktinėje nusimato dar atkaklesnė. Šis sezonas bei artėjantis pasaulio čempionatas Prieš prasidedant šiam sezonui A. Pavliukovas sulaukė neeilinės galimybės: NHL komanda pakvietė jį į penkių dienų stovyklą. Nors žaidėjui su NHL debiutantais Las Vegaso „Golden Knights“ sutarties pasirašyti nepavyko, lietuvis po stovyklos neslėpė savo pozityvių emocijų bei atskleidė, jog su šios komandos vartininkų treneriu jis bendrauja iki šiol. „Didelį įspūdį šioje stovykloje man paliko organizacija, suteiktos sąlygos bei trenerių lygis. Su „Golden Knights“ vartininkų treneriu ryšį palaikau iki šios dienos“, – apie NHL klubo dėmesį kalbėjo rinktinės kandidatas. Po „Golden Knights“ stovyklos 2017-2018 metų sezoną „Kenai River Brown Bears“ klube A. Pavliukovas pradėjo galingai: po puikių pirmų penkių mačų jis pagal statistinius rodiklius rikiavosi tarp geriausių lygos vartininkų, o komandai jo sėkmingas žaidimas atnešė tris pergales. Visgi, jo klubas buvo vienas iš silpniausių lygoje, tad vartininkams teko daugybė darbo, o sužibėti ir atnešti komandai pergales lietuviui sezono metu darėsi vis sunkiau. „Šis sezonas nebuvo blogas. Mūsų vartininkų grandis gaudavo daugiausiai metimų visoje NAHL lygoje, tad kažką daugiau padaryti buvo sunku. Visgi, manau, kad per šiuos metus patobulėjau“, –apie sezoną kalbėjo vartininkas. Nepaisant to, jog sezono eigoje A. Pavliukovas sugebėjo sužaisti puikų mačą prieš „Minot Minotauros“ komandą, kuriame jis buvo išrinktas vienu iš trijų geriausių mačo žaidėjų, tiek jam, tiek kitiems jo kolegoms teko praleisti nemažai įvarčių, o galiausiai mūsų šalies atstovas buvo priverstas atsisveikinti su komanda. „Išsiskyrimą inicijavo komandos treneriai. Dėl per didelio legionierių skaičiaus, jie nusprendė, kad verčiau komandoje išlaikys puolėjus“, – teigė A. Pavliukovas. Pasirinkusi atsisveikinimą su lietuviu ir likusi su niekuo aikštėje mūsų šalies atstovo nepranokusiais vartininkais iš JAV, „Kenai River Brown Bears“ rezultatais džiaugtis negalėjo: ekipa NAHL pirmenybėse nukrito į paskutinę poziciją. Sezono pabaigoje mūsų šalies atstovas dar buvo užregistruotas „Lake Tahoe Icemen“ komandoje, kurioje jis rungtyniavo praėjusio sezono pabaigoje, tačiau ten nesužaidęs nė vieno mačo lietuvis grįžo į gimtinę ir pradėjo ruoštis artėjančiam pasaulio čempionatui. Į rinktinės kandidatų stovyklą šiais metais sugūžės visos ryškiausios šalies ledo ritulio žvaigždės ir A. Pavliukovas tikisi, jog galės pasisemti iš jų patirties, o jis pats jau dabar intensyviai ruošiasi būsimoms kovoms. „Patekti į rinktinės kandidatų stovyklą – geras jausmas. Manau, kad šiemet rinktinėje bus aiškūs lyderiai, kurių nebuvo praėjusiais metais. Tikiu, kad mums gerai pasirodyti pirmenybėse padės ir namų sienos. Pats einu čiuožti bei lankausi salėje kiekvieną dieną. Mano tikslai iš rinktinės stovyklos yra įgauti daugiau patirties, pasimokyti iš mūsų rinktinės lyderių, patobulėti bei kiek tik įmanoma padėti mūsų šalies rinktinei“, – ambicingai kalbėjo žaidėjas. Ar žinojote kad: Per savo pasirodymus pasaulio čempionatuose A. Pavliukovas pagal atremtų metimų procentą pranoksta ir Mantą Armalį (A. Pavliukovas atrėmė 91,67% metimų, M. Armalis – 90,66%); Lietuvis yra vienintelis vartininkas istorijoje, kuris U-20 pirmenybių IIA divizione du metus iš eilės buvo pripažintas geriausiu turnyro vartininku; 2016-2017 metų sezone klaipėdiečiui teko pažaisti net keturiose komandose; 2016 metais A. Pavliukovą NAHL naujokų biržoje pirmajame rate (14 šaukimu) pašaukė „Coulee Region Chill“ ekipa, kurioje jis sužaidė vos 5 mačus; Su Lietuvos jaunimo rinktinėmis A. Pavliukovas yra iškovojęs tiek U-18, tiek U-20 čempionato IIA diviziono aukso medalius. Abu kartus jis tai padarė būdamas pagrindiniu rinktinės vartininku; „Golden Knights“ stovykloje vartininkas su kitais jos dalyviais ne tik treniravosi ir rungtyniavo, tačiau ir mokėsi bendrauti su žurnalistais, dalyvavo seminare apie subalansuotą ir sveiką mitybą bei dalyvavo gerumo akcijoje – dalino maistą benamiams; A. Pavliukovas yra vienas iš dešimties 2017 metais U-20 pirmenybes laimėjusių žaidėjų, kurie šiemet pateko į nacionalinės rinktinės išplėstinį sąrašą. Artūras Pavliukovas 21 metai – „Kenai River Brown Bears“ (NAHL) Pozicija: vartininkas Lietuvos rinktinėje: 2 pasaulio čempionatai – 10 rungtynių (23 praleisti įvarčiai, 91,67 proc. atremtų metimų).