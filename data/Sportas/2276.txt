Ketvirtadienį vykusioje vyrų 20 km asmeninėje rungtyje T. Kaukėnas prašovė keturis kartus (šaudymas 0+2+1+1) bei nugalėjusiam norvegui Johannesui Thingnesui Boe pralaimėjo 7 min. 24,4 sek. Triskart suklydęs Karolis Dombrovskis tarp 104 biatlonininkų užėmė 72 vietą (atsiliko 8 min. 24,9 sek.), o penkias baudos minutes „uždirbęs“ Vytautas Strolia – 87-ą (10 min. 4,4 sek.). „Šiek tiek džiaugiuosi, nes iki šiol ne visai pavyko sukontroliuoti savo formą, kurią vasarą buvau „pagavęs“ gerą. Stovykla kalnuose praėjo sunkiai, todėl varžybos Norvegijoje (priešsezoninis kontrolinis startas – aut. past.) nebuvo geros. Šiandien geriau, šaudymas šiek tiek susitvarkė, geriau jaučiuosi važiuodamas, tik gaila, kad su slidėmis dar ne viskas gerai. Gavau naujų slidžių, dar reikia jas apvažinėti, pasižiūrėti“, – pasakojo T. Kaukėnas. Pirmą pasaulio taurės etapą lietuviai pradėjo sekmadienį mišrių estafečių varžybomis. Tąkart Sočio olimpinių žaidynių dalyvis strigo šaudykloje – suko baudos ratą bei sunaudojo keturis papildomus šovinius. „Ne visai pasitikiu savimi šaudydamas, ypač stovint, bet tikiu, kad su kiekviena diena bus geriau ir geriau, o mano planas pavyks – olimpinėms žaidynėms pasiruošiu gerai ir ten jausiuosi užtikrintai“, – vylėsi T. Kaukėnas. Etapas Estešunde (Ostersund – šved.) dažnai pasižymi sudėtingomis oro sąlygomis ir lėta trasa. Pavyzdžiui, 2013-aisiais moterų persekiojimo varžybos buvo nutrauktos dėl uraganinio vėjo. Beje, 2019-ųjų pasaulio čempionatas bus vykdomas būtent čia. „Nelabai mėgstu Estešundą, sunku pasakyti kodėl. Pirmas etapas būna ištemptas, visada tamsu, šalta, o trasoje – dirbtinis sniegas. Joje pilna visokių akmenukų, kurie pakliūva ir gadina slides. Negaliu jų testuoti, nes gaila, jog subraižysiu ir kituose etapuose nebeslys. Etapas sunkus, sudėtingas, saulės mažai, vėjuota ir šalta“, – sakė T. Kaukėnas. Pirmame pasaulio taurės etape biatlonininkų laukia dar su startai: moterys sprinte varžysis penktadienį, vyrai – šeštadienį, o persekiojimo rungtys vyks sekmadienį.