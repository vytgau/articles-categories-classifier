Priešprieša. Atrodo, kad A lyga pagaliau turi tai, ko stokojo ankstesniais sezonais – aštresnę dėl titulo kovojančių klubų priešpriešą, kurią kursto sirgalių emocijos. Dar iki pirmosios šiemetinės „Sūduvos“ ir „Žalgirio“ akistatos socialiniuose tinkluose virė aistros, komandų gerbėjai bandė pašiepti vieni kitus. Favoritų akistata Marijampolės manieže baigėsi lygiosiomis 0:0, o beveik 2 tūkst. žiūrovų ten sukūrė gerą futbolo atmosferą. Tai patiko ir žalgiriečių treneriui Aurelijui Skarbaliui: „Iš karto matome, kaip pasikeičia futbolas, kai tribūnose yra daugiau žiūrovų. Kiekvienas kamuolio atkovojimas ar praradimas tampa savotiška euforija žiūrovams. Tokį futbolą mes norime matyti visuomet.“  Sunegalavo. Marijampoliečių ekipos sirgaliai su nekantrumu laukė dvikovos prieš „Žalgirį“ ir dėl Jeremy Manzorro vizito. Pernai prie „Sūduvos“ triumfo prisidėjęs prancūzas žiemą persikėlė į Vilniaus klubą. Tačiau savo pasipiktinimą tuo sūduviečiai galės išreikšti kitą kartą – „Žalgiryje“ J. Manzorro šį sykį nežaidė, nes sunegalavo rungtynių išvakarėse. Nepramušami. „Žalgirio“ vartininkas Džiugas Bartkus sužaidė 4 rungtynes ir per šešias valandas gryno žaidimo laiko dar nepraleido įvarčio. Jis – vienintelis toks A lygoje, o dėl „sausų“ vartų pagyrimų nusipelno ir visa „Žalgirio“ komanda. „Kai susitikome su komanda pirmą kartą, sakiau, kad galime turėti geriausius žaidėjus, bet jei nedirbsime drauge ir vieningai, neapsiginsime – bus sunku. Jei praleisime įvartį, mums reikės įmušti 2 ar 3. Šį dalyką akcentavome viso pasirengimo metu. Dabar metas susirūpinti, kaip įmušti patiems“, – pažymėjo A. Skarbalius. Pirmasis. „Sūduvos“ gynėjui Vaidui Slavickui 4 ture teko nemalonus pripažinimas – jis tapo pirmuoju žaidėju šį sezoną, užsidirbusiu raudoną kortelę. Per rungtynes su „Žalgiriu“ iš aikštės V. Slavickas buvo pašalintas 81 minutę po antros geltonos kortelės. Stringa. „Trakų“ treneris Olegas Vasilenka antrus metus iš eilės narplioja tą patį galvosūkį – kodėl jo komanda sezoną pradeda strigdama. Per pirmus 4 turus trakiškiai laimėjo tik kartą, bet sekmadienį atkeltose 18 turo rungtynėse 3:1 pranoko „Palangos“ komandą. Ne visą pajėgiausią sudėtį surinkusios „Trakų“ komandos treneris O. Vasilenka vylėsi, kad dėl rinktinių varžybų paskelbta pertrauka padės žaidėjams susikaupti ir išsigydyti traumas. Turo įvartis. Gratas Sirgėdas priminė apie save. Vienas geriausių 2013 metais Lietuvoje organizuoto Europos jaunių čempionato futbolininkų nesėkmingai bandė įsitvirtinti užsienyje, vėliau kentė dėl traumų. Praėjusį rudenį jis prisijungė prie „Kauno Žalgirio“ ir liko šioje komandoje šiemet. Savaitgalį G. Sirgėdas efektingu įvarčiu nulėmė „Kauno Žalgirio“ pergalę prieš „Jonavos“ komandą (1:0). Ir dar labiau sustiprino komandos trenerio Mindaugo Čepo pasitikėjimą juo.   Priekaištai. Lygos debiutantė „Palangos“ komanda į savo kraitį įsidėjo tašką, kai savaitės viduryje lygiosiomis 1:1 sužaidė su „Trakais“. „Nepaisant to, esu adekvatus ir galiu patikinti, kad tašką iškovojome, o ne du praradome“, – pažymėjo palangiškių treneris Valdas Trakys. Jis taip pat išreiškė priekaištų varžybų tvarkaraščio sudarytojams: „Tai tikriausiai diskusija visai dienai, bet vasarą norisi nuolat žaisti namie, nes esame kurorto komanda. O birželį ir liepą turėsime tik 3-4 rungtynes savo stadione, kai geros oro sąlygos. Teks žaisti rudenį, kai šalta ir lyja. Tuomet per rungtynes bus gerokai mažiau žmonių nei vasarą, kai į Palangą atvyksta tūkstančiai poilsiautojų. Gaila.“ Neparankūs. Nuo 2015-ųjų A lygoje žaidžianti Kauno „Stumbro“ komanda niekaip negali nugalėti Klaipėdos „Atlanto“. Per 14 tarpusavio dvikovų kauniečiai tik 3 kartus pasiekė lygiąsias ir turėjo pripažinti 11 pralaimėjmų. Pastarasis komandų susitikimas Kaune baigėsi „Atlanto“ pergale rezultatu 2:0. Citata. „Atlantą“ komandos kovinę dvasią pakėlė treneris Algimantas Briaunys, taip pat pasižymintis ir skambiais pasisakymais. Pergalingoje dvikovoje Kaune atlantiečių gretose debiutavo gynėjas iš Brazilijos Leandro Da Silva. Jo pasirodymu likęs patenkintas A. Briaunys teigė: „Manau, kad jis bus vienas komandos lyderių. Daug futbolo matęs, žaidęs Rusijoje. Nebijo nieko – nei šalčių, nei kitokio maisto, nei ilgų skrydžių ar keiksmažodžių. Be problemų susikalbame.“