„Šiais metais, atsižvelgiant į tarptautinius buriuotojų varžybų planus, buriavimo čempionatas buvo padalintas į du savaitgalius, tad dalis jachtų klasių čempionų išaiškės tik kitą savaitgalį. Pirmosios keturios čempionato dienos pateikė buriuotojams iššūkių – vėjo buvo daug, lijo lietus. Nepaisant to, itin maloniai nustebino tik šią vasarą nuo „Optimist“ į „Laser 4,7“ klasę perėjęs jaunasis buriuotojas Vėjas Strelčiūnas. Jis, ką tik pakeitęs klasę, sugebėjo iškovoti pirmąją vietą tiek suaugusiųjų, tiek jaunesnių nei 16 metų šios jachtų klasės buriuotojų grupėse“,- džiaugėsi Lietuvos buriuotojų sąjungos viceprezidentas sportiniam buriavimui Rimantas Vilkas. Olimpinėje „Laser Standart“ klasėje pirmąją vietą iškovojo 8 taškus surinkęs Karolis Janulionis. Antrąją vietą užėmė Martis Pajarskas su 17 taškų, trečiąją – Marius Eidukevičius su 23 taškais. „Laser 4,7“ klasėje vyrų grupėje pirmąją vietą iškovojo Vėjas Strelčiūnas (23 taškai), antrąją – Vasilijus Šramkovas (34 taškai), trečiąją – Dalius Kažemečenko (36 taškai). „Laser 4,7“ klasės moterų grupės čempione tapo Viktorija Andrulytė (10 taškų). Antrąją vietą užėmė Deimantė Jarmalavičiūtė (26 taškai), trečiąją – Anna Vernere (56 taškai) iš Latvijos. „Laser 4,7“ klasės U16 vaikinų grupėje pirmąją vietą iškovojo Vėjas Strelčiūnas, antrąją – Dalius Kožemečenko, trečiąją – Justinas Jocas. „470“ klasės čempionais tapo Vėjo Pajarsko ir Ryčio Dikšaičio komanda, antrąją vietą iškovojo Mato Niekio ir Roko Patraškos komanda, trečiąją – Roko Bitinaičio ir Dano Dvilevičiaus komanda. Burlenčių „Bic Techno 293“ klasėje pirmoji vieta atiteko Rokui Didrikui, antroji – Mindaugui Lukšiui, trečioji – Tadui Zambacevičiui. Rugsėjo 7-10 dienomis Lietuvos buriavimo čempionate varžysis „Laser Radial“ ir „Finn“, o Lietuvos jaunių buriavimo čempionate – „Optimist“, burlenčių „Viper“ ir „RS Feva“ jachtų klasėmis buriuojantys sportininkai.