Prieš 9-ąjį startą garsiausiose pasaulio bekelės varžybose Antano Juknevičiaus komanda pristatė atnaujintą sunkvežimį, o su juo – ir aplinkai draugišką sprendimą ant jo stogo įrengti saulės kolektorius. Šis sprendimas leido „CRAFT Bearings“ komandai pretenduoti ir gauti „Eco-Label“ – Dakaro ekologiškumo sertifikatą. Dakaro organizatoriai „Eco-Label“ ženklu kasmet išskiria tam tikrus ekologiškus projektus vykdančias komanda. Šie sportininkai dėl kuriamos naudos gamtai ir aplinkai gauna papildomo žiniasklaidos dėmesio, apie jų projektus kuriami TV reportažai, rašomi straipsniai. Atidžiai Dakarą stebintys lietuviai galėjo vieną tokių pamatyti ir apie A. Juknevičiaus bei D. Vaičiulio komandą.  „Kuo daugiau kitų dalyvių sužinos apie tokio dalyko naudą – tuo geriau visiems mums, nes visi galim prisidėti vienaip ar kitaip. Dažnai sprendimai, kaip šis, nereikalauja per daug papildomų investicijų ar darbo, bet nauda – didžiulė – tiek ausims pailsėti nuo generatorių, tiek gamtai. Patys įrenginėdami sunkvežimį tik pusiaukelėje susimąstėme – o kodėl gi ne? Tuomet jau pradėjus darbus pasidomėjome „Eco-Label“ projektu, – pasakoja A. Juknevičius. – Tiesa, dabar turim didelę problemą bivuakuose – visi kolegos bando prie mūsų įsikurti kuo arčiau, nes esame turbūt tyliausia komanda Dakare.“ Organizatorių straipsniais ir TV reportažais nušviestas A. Juknevičiaus sprendimas leidžia komandai visą dieną keliaujant iš vienos stovyklos į kitą kaupti energiją, o vakare panaudoti ją mechanikams dirbant prie automobilio. Per dieną sukauptos energijos užtenką daugiau nei 6 valandoms.