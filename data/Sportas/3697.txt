„Visu pajėgumu rengiamės antrosioms rungtynėms, – po pirmadienio vakarinės treniruotės, kurios pabaigoje komandą užklupo stipri liūtis, kalbėjo treneris. – Aišku, užduotis dabar daug sunkesnė nei buvo prieš pirmąsias rungtynes. Turime nemažą deficitą, bet niekas nenuleidžia rankų, visi stengiamės pasirengti antrosioms rungtynėms ir stengsimės kuo geriau jas sužaisti.“ Bulgarijoje komanda pralaimėjo 0:2, tad medžiagos analizei treneriai turėjo tikrai daug. „Klaidų darome kiekvienose rungtynėse ir po kiekvienų yra ką taisyti. Šios rungtynės nebuvo išimtis. Aišku, varžovas buvo daug pajėgesnis nei tie, su kuriais nuolat susiduriame. Savaime suprantama, ir klaidų buvo daug daugiau, – pripažino E. Černiauskas. – Stengiamės viską ištaisyti, kai ką, kas buvo blogai, keisti. Ketvirtadienį pamatysime, ar pavyko.“ „Sūduvos“ treneriams ir aistruoliams optimizmo turėtų suteikti ir žinios iš klubo medikų. Po traumos jau visiškai pasveiko rezultatyviausias komandos žaidėjas Karolis Laukžemis, į rikiuotę anksčiau nei buvo prognozuojama sugrįžo Giedrius Matulevičius, traumos pasekmių nebejaučia ir Sergejus Amirzianas.  „Kiekvienose rungtynėse reikia tikėti savo komanda, kiekvienos rungtynės yra nauja istorija, – žinutę „Sūduvos“ žaidimą ir rezultatus sekantiems žmonėms pasiuntė treneris. – Stengsimės ir į vartų plotą pataikyti, ir įvartį įmušti. Ne visada viskas pavyksta taip, kaip norisi, ne visada ir žaidi su tokiais pajėgiais varžovais. Klaidas taisėme, taisome ir dar taisysime, nes dar turime šiek tiek laiko. Pasistengsime, kad į rungtynes susirinkę žiūrovai pamatytų gražią kovą.“ Atsakomąsias rungtynes komandos žais Marijampolėje rugpjūčio 24-ąją (20.30 val.). Lietuvos futbolo gerbėjai gali įsigyti bilietus į antrąsias rungtynes bilietai.lt tinklalapyje ir kasose. Iš anksto įsigyjamų bilietų kaina – nuo 7 eurų, rungtynių dieną jie kainuos 9 ir 10 eurų.