Komanda pranešime informuoja, kad pirmadienį B. Bardauskas du kartus krito nuo motociklo, bet išvengė rimtų traumų. „Nors šiandien greičio ruožas tesieks šiek tiek daugiau nei 300 km, vis dėlto nusimato tikrai ilga ir sudėtinga diena“, – teigia C. Brebbia. Ketvirtojo etapo (San Chuan de Markona – San Chuan de Markona) bendra dienos rida sudarys 444 km, iš kurių greičio ruožas – 330 km. „Tai vienas vaizdingiausių Dakaro lenktynių etapų, kuriuo liks itin patenkinti fotografai ir vaizdo operatoriai. Startas bus duotas Ramiojo vandenyno pakrantėje, o lenktynes pradės motociklininkai, vienoje eilėje išsirikiavę po 15, – apie etapą pasakojo C. Brebbia. – Šia pakrante sportininkai važiuos daugiau nei 50 km. Automobiliams startuoti bus leista po 4, o sunkvežimiams po 2 vienoje eilėje“. Lenktynininkams teks susidurti su visų dangų ruožais, nuo žvyro iki „fesh-fesh“ (taip pavadintos labai smulkios dulkių smiltelių sankaupos, nusėdančios kopų žemumose). Greičio ruože šį kartą bus net dvi vietos, kur mechanikai galės suteikti pagalbą sportininkams. Tačiau čia nebus stabdomas laikas, todėl lenktynininkams teks rimtai apsvarstyti, ar verta stabtelėti dėl nedidelių gedimų. „Be to, papildomų rūpesčių gali sukelti sekli upė, kurią ralio dalyviams teks kirsti. Čia reikės būti itin atidiems“, – sako B. Bardausko komandos vadovas C. Brebbia. Šiame etape teks nuvažiuoti ilgiausią smėlingą greičio ruožą per visą Dakaro istoriją. Per 100 km sportininkai nepajus jokios kitos dangos, išskyrus smėlį. „Motociklininkai galės trumpam atsikvėpti 143 kilometre, kur įrengtas kuro papildymo punktas. Šioje vietoje laikas bus sustabdytas“, – pasakojo C. Brebbia. Sudėtingiausias etapo išbandymas sportininkų laukia atkarpoje tarp 194-ojo ir 247-ojo kilometrų. Čia jiems teks kovoti su labai aukštomis ir sudėtingomis kopomis. Šioje atkarpoje įrengtas trečiasis patikros punktas (CP). Į jį neatvykę lenktynininkai iki 18 valandos, galės pasirinkti saugesnius kelius, bet už šią alternatyvą teks susimokėti baudos laiku. Kai kuriose atkarpose lenktynininkams teks pakilti į maždaug 2 km aukščio kalnus. Ketvirtasis etapas laikomas pasirengimu lenktyniauti Bolivijos aukštikalnėse. Iki šiol Dakaro ralį sėkmingai yra įveikę tik du Lietuvos motociklininkai. 2009 m. jame finišavo Mindaugas Slapšys, bendroje įskaitoje užėmęs 99 vietą. 2012 m. ralio finišą pasiekė ir Gintautas Igaris, motociklininkų klasėje užėmęs 81 vietą iš 93 finišavusiųjų.