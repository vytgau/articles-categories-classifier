Beveik du sezonus klube praleidęs 22 m. jonaviškis šiemet dėl traumos tesužaidė 11 rungtynių, per kurias užsidirbo dvi geltonas ir vieną raudoną kortelę. Krašto gynėjui atsinaujino kairiojo kelio problemos, dėl kurių jis be futbolo turės praleisti apie pusę metų. Klubo administracija žada jam visokeriopą pagalbą reabilitacijos metu. „Su Juliumi išsiskiriame draugiškai ir laikinai. Futbolininkui atsinaujino trauma, jam teks nemažai laiko praleisti gydantis. Bendromis jėgomis sieksime, kad jis kuo greičiau pasveiktų ir grįžtų į futbolo aikštelę. Tada mes būtinai Julių pasikviesime ir kalbėsimės apie bendrą jo ir klubo ateitį“, – teigė „Jonavos“ direktorė Rita Bagdonienė. J. Aleksandravičius dėl kairiojo kelio problemų praleido ir 2016 m. A lygos sezono nemažą dalį bei šių metų čempionato pradžią. Gynėjas prie komandos prisijungė nuo ketvirto turo, tačiau, sezono viduryje atsinaujinus traumai, jam teks laukti kelio operacijos, po kurios lauks ilgas reabilitacijos procesas. „Mane toliau kankina kairiojo kelio problemos, gaila, bet šiame sezone jau nebepasirodysiu. Po praėjusiais metais atliktos operacijos reikėjo laiko atsigauti, viskas vyko sklandžiai, grįžau į aikštę, treniravausi. Tačiau vėl pajutau skausmus ir man reikės ilgo gydymo. Po operacijos manęs lauks reabilitacijos procesas. Būtinai ateisiu palaikyti savo klubo į rungtynes, užsuksiu ir į treniruotes. Noriu padėkoti visiems mūsų gerbėjams už palaikymą. Smagu, kad sulaukiame tokio didžiulio palaikymo namuose ir išvykose. Jūs – patys geriausi sirgaliai visoje A lygoje“, – sakė J. Aleksandravičius. Šiuo metu „Jonava“ dairosi pastiprinimo ir ruošiasi antrai sezono pusei. Penktadienį (liepos 14 d.) klubas sužais antras draugiškas rungtynes su „Køge“ klubu iš Danijos.