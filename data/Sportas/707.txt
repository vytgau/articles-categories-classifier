Organizacijos veikla M. Marcinkevičiui gerai pažįstama. Iki šiol jis dirbo fonde ir buvo atsakingas už LTeam renginius, bendravimą su olimpiečiais, užsienio partneriais. „Tai jaunas, ambicingas žmogus, kuris olimpizmo naudai dirba jau ne vienerius metus. M. Marcinkevičius tiek fondui, tiek sau kelia rimtus tikslus, vadovaujasi aukštais standartais. Esu įsitikinusi, jog šis žmogus bus naudingas Lietuvos olimpiniam judėjimui,“ – sako Lietuvos tautinio olimpinio komiteto (LTOK) prezidentė Daina Gudzinevičiūtė. „Fondo veiklos kryptys aiškios. Atėjau tęsti ir vystyti sėkmingus projektus, stiprinti fondo valdomą LTeam ženklą, didinti rėmėjų gretas, gerinti kandidatų į olimpines žaidynes pasiruošimo sąlygas, nepamiršti veteranų ir augančių sportininkų bei užkrėsti kuo daugiau tautiečių olimpizmo dvasia,“ –sako M. Marcinkevičius. Anksčiau olimpiniam fondui vadovavo Vitalijus Vasiliauskas, su kuriuo sutartis abipusiu susitarimu buvo nutraukta sausio viduryje. Lietuvos olimpinis fondas – LTOK vykdomojo komiteto sprendimu įsteigta ne pelno organizacija, savo veikla remianti olimpinį judėjimą Lietuvoje bei Lietuvos tautinio olimpinio komiteto programas. Fondo biudžetą sudaro rėmėjų lėšos. Lietuvos olimpinis fondas remia olimpinių sporto šakų federacijų programas ir svarbiausius sporto renginius, LTOK sportininkų rengimo, švietimo ir kitas programas, sportininkų, trenerių, kitų sporto specialistų bei Olimpinių žaidynių veteranų gydymą ir reabilitaciją, teikia jiems kitą socialinę paramą. Fondas valdo prekės ženklą „LTeam“ (LTeam – olimpinės Lietuvos rinktinės ženklas), organizuoja masinius „Olimpinio žiemos festivalio“ bei „Olimpinės dienos“ renginius, „LTeam sporto apdovanojimus“, sporto konferencijas ir kt.