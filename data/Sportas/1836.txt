„Pirmasis greičio ruožas mūsų tikrai nepradžiugino – pradžia buvo labai šauni, nebloga, smėlis man patinka, bet apie vidurį (greičio ruožo – red.past.) turėjome šiek tiek navigavimo problemų, paklaidžiojom truputėlį, o paskui, likus dviem kilometrams iki finišo, nustojo veikti apatiniai degalų paėmimo siurbliai ir automobilis tiesiog sustojo. Nebuvo jokio kito varianto, kaip sunkvežimio pagalba. Praradom labai nemažai laiko, kol atvažiavo pirmieji serviso sunkvežimiai, kurie pagal taisykles galėjo mus partempti į servisą. Tai tokia Dakaro pradžia“, – pasakojo „General Financing team Pitlane“ pilotas. Dar prieš startą varžybų organizatoriai žadėjo, jog jubiliejinis ralis sugrįš prie savo šaknų ir dalyvius „lepins“ neišbarstomais kopų smėlio klodais. Lenktynių senbuviai ir legendos šnekėjo, jog tik kantrybė padės išgyventi šį maratoną. Panašu, kad tiek vieni, tiek kiti nemelavo.  Nors pirmasis greičio ruožas yra trumpas ir jo tikslas, kaip sako dauguma dalyvių, pasigerinti savo pozicijas prieš ilgąsias varžybų dienas, tačiau incidentų, staigmenų ir sensacijų netrūko. Ralio favoritu laikytas Sebastianas Loebas įveikęs vos tris kilometrus susidūrė su stabdžių problemomis, kurios jį nubloškė į 29 vietą. Nė vienas iš favoritais laikytos „Peugeot“ komandos atstovų nefinišavo greičiausiųjų dešimtuke.  Dar liūdnesnė lemtis ištiko du motociklininkus – abu jie išgabenti sraigtasparnių pagalba. Vienas iš jų, portugalas Joaquimas Rodrigues, patyrė abiejų rankų lūžius, kai netinkamai įvertinęs kopos aukštį, ją peršoko ir nesėkmingai nusileido. Pirmasis etapas taip pat pasiglemžė ir Libano ekipažą – jie kopose apvertė savo BMW, tačiau sužeidimų išvengė. Iš pirmo žvilgsnio nekaltas, tačiau tikrai dalyvius supurtęs maratono etapas tapo geru vedliu į ateinančias dvi savaites – tik maksimalus susikaupimas ir kantrybė padės pasiekti jubiliejinio ralio finišą.