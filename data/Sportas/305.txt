Kaip rašo swimswam.com, R. Meilutytė šiose varžybose atstovaus Brazilijos „Flamengo“ klubui. 21 metų plaukikė ruošiasi Europos čempionatui, kuris rugpjūtį vyks Škotijoje. Praėjusių metų pasaulio čempionate ji užėmė ketvirtąsias vietas 50 ir 100 m plaukimo krūtine rungtyse. „Flamengo“ klubas į savo gretas R. Meilutytę pasikvietė norėdami gerokai pasipildyti savo įskaitinių taškų kraitį „Maria Lenk Trophy“ varžybose. Kai kuriose rungtyse lietuvė bus ryški favoritė. Pavyzdžiui, Brazilijos moterų 100 m plaukimo krūtine rekordas yra 1 min. 7,67 sek. R. Meilutytė šią distanciją greičiau yra plaukusi net 49 kartus. R. Meilutytė į JAV išvyko kovo mėnesį. Ji treniruojasi su vienu garsiausių JAV plaukimo specialistų Dave'u Salo. Plaukikė planuoja JAV likti mažiausiai iki 2020 metų Tokijo olimpinių žaidynių. „Maria Lenk Trophy“ plaukimo varžybos vyks balandžio 30-gegužės 5 dienomis.