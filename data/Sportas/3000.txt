Lietus, darganotas oras ir iš anksto aiški turnyrinė situacija sekmadienio vakarą apramino ne tik kelis tūkstančius anglų sirgalių LFF stadione, bet ir žaidėjus. Nepaisant svečių stratego Garetho Southgate'o prieš rungtynes išsakytų raginimų, Anglijos rinktinė šįkart atrodė mažiau motyvuota nei prieš dvejus metus, kuomet laimėjusi Vilniuje 3:0 pirmą kartą šalies istorijoje Europos čempionato atrankoje surinko maksimalų taškų skaičių. Be to, anglų sudėtyje netrūko eksperimentų: nuo mačo pradžios nacionalinėje komandoje debiutavo gynėjas Harry Maguire'as ir saugai Aaronas Cresswellas bei Harry Winksas, retai pasitaikanti proga taip pat buvo suteikta Jackui Butlandui, Kieranui Trippier. Smarkiai pasikeitusi svečių komanda pradėjo iš lėto, o lietuviai tuo naudojosi – per pirmas 25 minutes jie nenusileido anglams nei smūgių, nei kampinių skaičiumi, nepretenduodami tik į kamuolio kontrolę. Vis dėlto anglų lyderiai pasiekė savo: lemtinga buvo Ovidijaus Verbicko pražanga prieš Delle Alli baudos aikštelėje, kurią realizuotu 11 m baudiniu 27-ą minutę pavertė Harry Kane'as. Dar du kartus gelbėti saviškius teko Lietuvos vartininkui Ernestui Šetkui, tačiau tikro atakų škvalo futbolo pradininkai taip ir neįpūtė – žaidimas daugiausiai vyko aikštės viduryje. Ne itin aistringi buvo ir dar vieną daugiatūkstantinę invaziją į Vilnių surengę anglų sirgaliai, kurie ugningiau skandavo ne saviškius palaikančius, o škotus pašiepiančius šūkius – pastarieji tuo pačiu metu vykusiose rungtynėse prarado galimybę žaisti pasaulio čempionate. O pačių anglų aikštės pusėje laimę bandė Arvydas Novikovas, Darvydas Šernas, Fedoras Černychas. E. Jankausko nuomone, pavojingiausia buvo po keitimo pasirodžiusio Deivydo Matulevičiaus proga – 84-ą minutę puolėjas atsidūrė atakos smaigalyje, bet iš keliolikos metrų smūgiavo tiesiai į vartininką J. Butlandą. „Be abejo, mums tai buvo geriausios rungtynės su anglais istorijoje. Vyrai parodė, kaip gali aukotis. Gaila, kad neišnaudojome savo progų – devyni smūgiai žaidžiant prieš tokią komandą yra daug. Buvo apėmusi nuojauta, kad įvartis jau kažkur šalia. Vertinant bendrai, šiandien daugiau dalykų pavyko nei nepavyko. Vyrai turbūt sužaidė aukščiausio tempo ir fizinio intensyvumo rungtynes savo gyvenime. Reikia tik išlaikyti daugiau ramumo, tikslumo ir žengtume į priekį kokybės prasme“, – komentavo E. Jankauskas. Bent jau šiais metais toliau jo auklėtiniai ir nebuvo nužingsniavę – nors ir pralaimėtos, rungtynės su anglais buvo solidžiausios Lietuvos rinktinei juodais 2017-aisiais. 5 iš 6 savo taškų pasaulio čempionato atrankoje lietuviai surinko pernai, o vienintelis, pelnytas šiemet, džiaugsmo taip pat neteikia – ketvirtadienį 1:1 sužaista su Malta. „Maltoje buvo avarija. Gerai išstudijavome tas rungtynes, tikrai privalėjome jas laimėti pagal visus parametrus. Atsitiko taip, kad praleidome tokį įvartį, kokio daugiau gyvenime nepraleistume. O šis mačas parodė, kad galime kovoti ir su stipriais varžovais. Reikia dar gerai apmąstyti, padaryti išvadas, koks futbolas mums gali duoti rezultatų, sukelti daugiausiai nepatogumų priešininkams. Ciklas parodė, ko mums trūksta, bet taip pat ir tai, kad galime būti taktiškai disciplinuota komanda. Man nepatinka taip sakyti po pralaimėjimo, bet norėčiau, kad žaidėjai iš šios dvejų metų patirties pasisemtų daugiau pozityvo“, – komandos pasirodymą pasibaigusioje atrankoje vertino E. Jankauskas. Tačiau su kaupu pakako ir negatyvo, kuris laisvai liejosi internete, kuomet rinktinė pralaimėjo šešis mačus iš eilės bendru santykiu 1:18 ir galiausiai iš grupės autsaiderės Maltos išsivežė tik tašką. Paklaustas, kaip reagavo į kritiką, E. Jankauskas buvo diplomatiškas. „Norėčiau už ją padėkoti. Jeigu žmonės kritikuoja, vadinasi, jiems rūpi – tikiuosi, tai nėra tik apmaudo išliejimas dėl nenusisekusio gyvenimo. Kuo daugiau kalbos apie futbolą, tuo geriau. Kartais perskaitome ir dalykų, į kuriuos galbūt tikrai reikia atkreipti dėmesį“, – sakė treneris. Po rungtynių jo buvo pasiteirauta ir apie ateities planus. „O ką, mano kontraktas jau baigėsi? Reikės pažiūrėti grįžus, kažkur guli, – juokavo specialistas. – Jei rimtai, ne šiandien apie tai reikia galvoti. Bus dar laiko pamąstyti.“ Primename, kad Lietuvos komanda F grupėje finišavo penkta, o iš anksto kelialapį į planetos pirmenybes užsitikrinusi Anglija užėmė pirmą vietą. Galimybę pakovoti kitame atrankos etape tebeturi antroje pozicijoje likusi Slovakija, jei tik jos rezultatai pasibaigus atrankai kitose grupėse nebus prasčiausi iš antras vietas užimsiančių ekipų. 