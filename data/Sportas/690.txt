Tai buvo nuspręsta po R. Meilutytės mėnesio trukmės treniruočių stovyklos už Atlanto. Iš pradžių ji porą savaičių treniravosi kartu su 2016 m. Rio olimpinėse žaidynėse JAV moterų plaukimo rinktinei vadovavusiu Davidu Marshu, vėliau išbandė ir D. Salo metodus. Grįžusi į Lietuvą, R. Meilutytė nusprendė tęsti darbą su pastaruoju plaukimo specialistu. D. Salo yra vyriausiasis Pietų Kalifornijos universiteto (University of Southern California) tiek vyrų, tiek moterų plaukimo ir šuolių į vandenį rinktinių ir šio universiteto plaukimo klubo „Trojans“ vyriausiasis treneris, taip pat vadovauja vienai didžiausių regione „Irvine Novaquatics“ plaukimo komandai, kurioje treniravosi ne vienas olimpinis čempionas. Pats treneris dirbo su tokiomis JAV plaukimo žvaigždėmis kaip Jasonas Lezakas, Amanda Beard, Aaronas Peirsolas, Jasonas Lezakas, Gabrielle Rose, Lenny Karyzelburgas. Tarptautinėje arenoje D.Salo dirbo su „Geležine Ledi“ Katinkos Hosszu, vienu geriausiu visų laikų Tuniso plaukiku Oussama Mellouoli. Jo paslaugomis naudojosi ir aršiausia R.Meilutytės varžovė pastaraisiais metais rusė Julija Jefimova, vėliau įsipainiojusi į dopingo skandalus. J. Jefimovos ir D. Salo keliai išsiskyrė prieš 2016-ųjų Rio de Žaneiro olimpines žaidynes, kuriose rusė laimėjo du sidabro medalius. „Su Rūta esu pažįstamas jau daugelį metų, kai į mane kreipėsi jos tėvas, teiraudamasis apie jos galimybes atvykti treniruotis į valstijas. Per savo 20 metų karjerą man pavyko sėkmingai dirbti su krūtine plaukiančiais atletais, todėl nekantriai laukiu darbo pradžios su Rūta ir tikiuosi, kad tai bus puiki patirties tiek man, tiek plaukikei“, – apie būsimą bendradarbiavimą su Lietuvos plaukimo žvaigžde kalbėjo D. Salo. Šiuo bendradarbiavimu džiaugėsi ir plaukimo federacijos prezidentas Emilis Vaitkaitis. Jo teigimu, pasirinktas toks treneris, kurio auklėtinių pasiekimai nekelia abejonių. „Džiaugiuosi, kad pagaliau turime sprendimą ir susitarimą su treneriu. Taip pat džiaugiuosi, kad sprendimas priimtas po ilgai užtrukusios atrankos, bandymų. Neabejoju, kad pasirinktas pats geriausias įmanomas variantas, nes šis treneris plaukimo pasaulyje yra vadinamas „plaukimo Steve’u Jobsu“. Jis mažai dėmesio kreipia savireklamai ar viešiesiems ryšiams, jo metodai kitų trenerių ar plaukimo specialistų tarpe kartais nesulaukia palaikymo ar pritarimo, tačiau auklėtinių pasiekti rezultatai, iškovoti medaliai ar pagerinti rekordai kalba patys už save“, – teigė federacijos vadovas. Tuo tarpu pati R. Meilutytė liko patenkinta tiek treniruočių sąlygomis, tiek pačiu darbu su treneriu. „Per paskutinę išvyką išbandžiau keletą variantų ir šis man pasirodė pats geriausias. Padirbėjau keletą savaičių, viskas ten yra labai gerai. Svarbu, kad treneris turi didelės patirties dirbdamas su būtent mano stiliumi plaukiančiomis moterimis, todėl manau, kad šis pasirinkimas yra teisingas. Tačiau visko suversti vien treneriui negalima, nes daug dalykų priklausys ir nuo manęs pačios, mano darbo ir pastangų. Šiuo metu noriu maksimaliai koncentruotis į treniruotes, įsivažiuoti į ritmą ruoštis svarbiausiems metų startams, todėl džiaugiuosi, kad sprendimas pagaliau priimtas“, – sakė R. Meilutytė. Į JAV dirbti su naujuoju treneriu sportininkė išvyksta jau šį savaitgalį, netrukus po to, kai Lietuvoje buvo pradėtas rodyti dokumentinis filmas apie R. Meilutytės gyvenimą „Rūta“. 