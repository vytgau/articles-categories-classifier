„Nesusitvarkėme su karščiu. 17 valandą temperatūros stulpelis rodė 41 laipsnį karščio, manau, kad tai yra pagrindinė priežastis, dėl ko nepavyko sužaisti efektyviau ir tuo pačiu pelnyti įvarčio. Vis tik, aš dėkingas komandai, kad ji demonstravo charakterį tokiomis sudėtingomis sąlygomis. Tai yra pliusas ir tai mums padės ateityje“, – grįžęs į Lietuvą kalbėjo „Trakų“ strategas Olegas Vasilenka. „Pirmose rungtynėse privalėjome pasinaudoti kiekybine persvara, o antrose – tiksliau laikytis plano. Jei tai būtų pavykę, mes būtumėm kitame etape. Tačiau aš neliūdžiu. Komanda pademonstravo, jog ne tik galime, tačiau ir sugebame žaisti su stipriais priešininkais. Turime džiaugtis tuo, kad sukaupėme patirties, kuri neabejotinai pasitarnaus ir žaidėjams, ir komandai. Europoje mes žengėme didelį žingsnį bei parodėme, kad į mūsų klubą reikia žiūrėti rimtai. Aišku, viduje vis dar likęs sportinis pyktis, kad trečiajame etape nepasirodėme geriau. Tačiau situacija yra tokia, kokia yra – privalome išnaudoti sukauptą patirtį ir žygiuoti pirmyn“, – kalbėjo O. Vasilenka. A lygoje „Trakai“ šiuo metu yra ant antrojo turnyro lentelės laiptelio. Dabar pagrindinė užduotis išvengti duobės, kuri įprastai aplanko komandas, baigusias pasirodymą Europoje. „Tie kritimai yra susiję su keliais veiksniais: emociniu, fiziniu ir medicininiu. Mūsų atveju traumų nėra, fiziškai mes taip pat pasiruošę puikiai. Galėtumėm pirštu durti į emocinį išsikrovimą, tačiau mums netrūksta nei charakterio, nei motyvacijos. Vienintelis dalykas – atsistatymas. Per dešimt dienų turėsime sužaisti ketverias rungtynes. Nežinau, kas taip sugalvojo, tačiau šį iššūkį mes priimame. Labai svarbu, kaip sportininkai reaguoja į pralaimėjimus. Silpnus jie pribaigia, stiprius – motyvuoja. Mes būtent tokie. Viskas prasideda tik dabar“, – dėstė „Trakų“ strategas. „Trakai“ ir „Jonava“ šiemet žaidė du kartus. Jonavoje dvikova baigėsi nulinėmis lygiosiomis, Vilniuje – 1:0 laimėjo riteriai.