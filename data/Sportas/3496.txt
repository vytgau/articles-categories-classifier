Škotai dar visą savaitgalį turi pagrindo sostinėje siurbčioti alų ir skambant dūdmaišių garsams traukti pergalės dainas. Pasaulio futbolo čempionato atrankos mačas tarp Lietuvos ir Škotijos baigėsi svečių pergale 3:0 (2:0). Tačiau mačo pradžia lietuviams juodojo scenarijaus nežadėjo. 10 minutę puikų šansą turėjo Arvydas Novikovas, kuris patogioje situacijoje baudos aikštelės prieigose suklaidino gynėją, atsidūrė vienas prieš vartininką, tačiau jo smūgiuotas kamuolys prašvilpė greta virpsto. Dar po dešimties minučių tas pats A. Novikovas privertė vartininką kaip reikiant paplušėti: standartinės situacijos metu A. Novikovas priėmė sprendimą smūgiuoti į vartus ir kamuolys skriejo į viršutinį vartų kampą. Vartininkas Craigas Gordonas šuoliu kamuolį nukreipė virš vartų. Ko gero, šios neišnaudotos progos Lietuvos futbolo sirgaliams dar ilgai liko akyse. Nes jei jos būtų išnaudotos, ko gero, rezultatas galėjo būti kitoks. Nuobodžiauti ir žiovauti žiūrovams tikrai nebuvo kada, nes škotai į Lietuvą atvyko ne apsiginti, o laimėti: tą daryti juos vertė turnyro lentelė. Škotų tolimus smūgius lietuviai palydėdavo su nerimu, tačiau ne tolimi bandymai atnešė škotams sėkmę. 25 min. kampinio metu Stuartas Armstrongas galva tiksliai nukreipė į vartus ir sukėlė tikrą euforiją škotų tribūnose. Dar po penkių minučių Ernestas Šetkus buvo priverstas kartoti nemalonią procedūrą: škotai pasinaudojo gana skylėta lietuvių gynyba, po perdavimo iš krašto Andrew Robertsonas iš keliolikos metrų kamuolį nukreipė į vartų kampą. Po sėkmingo pirmo kėlinio škotai su pasitikėjimu pradėjo ir antrą mačo dalį, kurioje dažniau privertė lietuvius gintis, nei galvoti apie atakų rezgimą. Lietuvos rinktinės vyriausiasis treneris E. Jankauskas įpusėjus antram kėliniui į aikštę metė ir Luką Spalvį, kuris pakeitė Artūrą Žulpą. Tačiau jau po trijų minučių purtė galvą ir traukėsi gilyn link atsarginių suolelio: Jameso McArthuro įvartis laidojo paskutinių optimistų viltis kaip nors pasiekti teigiamą rezultatą. Aprimusiose škotų tribūnose vėl garsiai suskambo pergalės dainos. „Taip, tai skaudžiasia šio atrankos ciklo nesėkmė. Dar nei viename mače neleisdavome varžovams taip lengvai pelnyti įvarčių. Tokiame lygyje klaidos retai atleidžiamos ir šiandienos mačas buvo to puikus pavyzdys. Rezultatas labai liūdina ir mes matome savo klaidas. Prieš rungtynes mes susitariame – kad ir kas atsitiktų aikštėje, mes negalime palūžti, nuleisti galvų. Be abejo, rezultatas veikia žaidėjų psichologiją. Škotija parodė, kokio galingumo jų komanda, kokie yra atletai jų žaidėjai, tikrai jaučiasi aukščiausias futbolo lygis“, – spaudos konferencijoje pripažino E. Jankauskas. Po ilgo laiko vertindamas aikštėje pasirodžiusio puolėjo Luko Spalvio žaidimą, strategas neabejojo, kad šios rungtynės buvo naudingos tiek jam, tiek visai komandai. „Jam svarbu vėl pajausti aukšto lygio futbolą, manau, šis mačas Lukui, kaip ir visai komandai labai naudinga patirtis. Skaudi, bet labai vertinga, atverianti realybę, mūsų vietą, nes galbūt kažkas galvoja per daug gerai apie save, nei iš tikrųjų yra“, – nelinksmai kalbėjo E. Jankauskas. Strategas tikina, kad nepaisant praleistų įvarčių, planas buvo nekeisti savo žaidimo stiliaus: „Kai tu praleidi du įvarčius, atsitiesti nelengva. Bet vaikinai nepasidavė, kovojo iki galo, nekeitėme savo žaidimo braižo, kurį norime įdiegti. Tas žaidimas visada bus surištas su rizika. Škotai parodė, kaip gali primesti spaudimą ir neleisti mums įžaisti kamuolio. Šiame etape neturime pasiduoti, nuleisti rankas ir atsisakyti savo žaidimo principų. Žinau, kad klaidos gali kainuoti brangiai, bet geriau jau pralaimėti stengiantis žaisti“. Pripažinęs, jog komandai tai yra sudėtingiausios dienos atrankos cikle, E. Jankauskas atskleidė, kad rūbinėje žaidėjus paskatino nenuleisti galvų ir susitelkti į ateinančias pirmadienio rungtynes su Slovėnijos rinktine: „Mano pirma žinutė žaidėjams buvo ta, kad, taip, pralaimėjome, bet pasiruošimas kitoms rungtynėms prasideda dabar. Nenoriu matyti liūdnų akių, sulūžusių sielų. Turime priimti realybę, bet yra du būdai – arba mes atsigulame ir pasiduodame, arba atsitiesiame ir stojame į kovą.“ „Mes prisiimame atsakomybę, bet turime atsitiesti ir kovoti toliau. Apkaboje turime nemažai žaidėjų, kurie yra pasiruošę ir reikalui esant išeis į aikštę mače su Slovėnija. Labai gerai sulaukti tokio realybės patikrinimo, kuris parodo ko mums trūksta ir pastato į vietą tuos, kurie galvoja, kad yra aukštesniame lygyje nei iš tikrųjų yra. Manau, kad iš šio pralaimėjimo galime pasisemti patirties“, – pridėjo E. Jankauskas. Artimiausias rungtynes lietuviai žais Liublianoje rugsėjo 4 d. 21:45 val. prieš Slovėnijos rinktinę.