28-erių metų Lietuvos šachmatininkė per 15 turų surinko 7 taškus. Mūsiškė iškovojo penkias pergales, keturias partijas baigė lygiosiomis ir šešias pralaimėjo. Pasaulio čempione tapo trečiąją vietą pasaulio greitųjų šachmatų reitinge užimanti kinė Wenjun Ju (11,5 tšk.). Antrąją vietą užėmė jos tautietė Tingjie Lei (11 tšk.), trečiąją – vokietė Elisabeth Paehtz (10,5 tšk.). Pasaulinėje šachmatų bendruomenėje netyla diskusijos dėl Tarptautinės šachmatų federacijos (FIDE) sprendimo tokį čempionatą rengti būtent Saudo Arabijoje, nes visiems (išskyrus FIDE) buvo iš karto aišku, kad Saudo Arabijos politinis režimas ir religinė aplinka su ypač griežtu požiūriu į moteris neabejotinai sukurs galybę problemų. Ir iš tiesų – Izraelio šachmatininkams nebuvo suteiktos vizos (problemų turėjo ir kitų šalių, ypač Irano bei Kataro, atstovai, tačiau jiems vizos galiausiai buvo suteiktos), o praėjusių metų moterų pasaulio greitųjų ir „žaibo“ šachmatų čempionė ukrainietė Ana Muzyčiuk atsisakė ginti savo titulus šiame čempionate būtent dėl to, kaip Saudo Arabijoje elgiamasi su moterimis. Tokį pat sprendimą priėmė ir jos sesuo, buvusi pasaulio klasikinių šachmatų čempionė Marija Muzyčiuk, bei eilė kitų stiprių šachmatininkių. Varžybų prizų fondą sudaro net 2 mln. JAV dolerių.