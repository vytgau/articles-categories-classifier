Prieš pradėdamas septynių ATP ir „Challenger“ turnyrų maratoną geriausias Lietuvos tenisininkas spalio pradžioje trumpam užsuko į gimtinę. Čia jis nesėdėjo sudėjęs rankų – kasdien liejo prakaitą SEB arenoje. Tiesa, kol kas Vilnius nėra pagrindinė R. Berankio treniruočių vieta: „Bazė čia puiki. Tačiau šiuo metu nėra lygiaverčių treniruočių partnerių. Bet jei Lietuvos tenisas ir toliau žengs ta kryptimi, kuria juda dabar, viskas bus puiku ir galėsiu daugiau laiko leisti namuose. Reikia tik laiko, užsispyrimo ir, žinoma, investicijų.“ R. Berankio nuomone, vienas didžiausių motyvacijos šaltinių jaunimui – unikalus projektas „Teniso talentai“, kurio tikslas – paremti perspektyviausius šalies tenisininkus nuo vaikų iki šalies rinktinės narių. Šių metų projekto biudžeto fondą sudaro 230 tūkst. eurų, visas lėšas jam skyrė UAB „MG Valda“ grupė. Projektą vykdo bendrovė „Teniso pasaulis“, valdanti didžiausią Lietuvoje ir vieną didžiausių Europoje teniso infrastruktūros objektų SEB areną. Tarp paramos gavėjų yra ir R. Berankis. Fondo paramos gali tikėtis visi be išimties Lietuvos tenisininkai, atitinkantys nustatytus viešai skelbiamus kriterijus. „Tai labai naudingas projektas. Nes finansinis pamatas būtinas norint siekti rezultatų, progresuoti. Kitaip stovėsi vietoje, o kiti tuo metu kils aukštyn“, – tvirtino R. Berankis. Pirmoji Lietuvos teniso raketė neslepia – jis pats ne kartą atsidūrė reikiamu laiku reikiamoje vietoje: „Būdamas 14-os laimėjau svarbiausią pasaulyje jaunių turnyrą – „Orange Bowl“. Ir tada pasirašiau sutartį su privačiu rėmėju. Jis man kasmet skyrė apie 50 tūkst. dolerių. O mano metinis biudžetas tada buvo apie 60-80 tūkst. dolerių. Bet ne visi gali net nuvykti į „Orange Bowl“, nekalbant apie galimybę turėti asmeninį rėmėją. Todėl „Teniso talentų“ fondo parama yra puikus pamatas ateičiai.“ R. Berankis neabejoja – varžybos suteikia galimybę pasitikėti savimi ir parengia jaunimą negailestingai konkurencijai suaugusiųjų tenise. Nors nemažai dabarties žvaigždžių žibėjo ir jaunių turnyruose, yra daugybė žaidėjų, kurių talentas atsiskleidė jau įžengus į suaugusiųjų pasaulį. „Jie jaunystėje net nepakliūdavo į rėmėjų akiratį, bet buvo užsispyrę, sunkiai dirbo, nenuleido rankų ir įsitvirtino ATP elite“, – teigė sportininkas. Būtent sugebėjimas išsilaikyti tarp stipriausiųjų yra geriausias meistriškumo požymis. Pavyzdžių, kai į olimpą svaiginančiu greičiu pakilę žaidėjai netruko dingti iš elito, tikrai netrūksta. „Tenise taip greitai viskas keičiasi, kad, išskyrus didžiausius grandus, tavęs po metų ar dvejų niekas neprisimins. Ir kai baigi karjerą, tu turi tik savo prisiminimus ir banko sąskaitą. Garbė labai greitai išnyksta. Todėl reikia naudotis gyvenimo tau duodamomis progomis, nepraleisti jų, dirbti. Ir „Teniso talentų“ projektas suteikia tokią progą. O kai turi užnugarį, belieka rodyti rezultatus“, - tikino R. Berankis. Anot geriausio Lietuvos tenisininko, galimybė patekti tarp „Teniso talentų“ remiamų žaidėjų yra puiki motyvacija. „Tu žinai – jei pasieksi nustatytus kriterijus, gausi paramą ir galėsi žengti dar toliau. Lygiai tas pats yra ir aukščiausio lygio tenise. Štai „Grand Slam“ serijos turnyro pirmame rate pergalės vertė yra 30 tūkst. dolerių, antroje – jau 50 tūkst. Kuo toliau, tuo skirtumas didesnis. Ir žinai, jei pralaimėsi, negausi tų pinigų“, - atskleidė geriausias Lietuvos tenisininkas, kurio metinį biudžetą pastaruoju metu yra apie 250 tūkst. eurų. „Teniso talentų“ skiriama parama sudaro aštuntadalį pirmosios šalies raketės biudžeto. „Bet aš esu profesionalus žaidėjas, užsidirbu ir turnyruose. O ką daryti jaunimui, neturinčiam galimybės laimėti piniginių prizų? Juk tikrai labai nedaug tėvų gali skirti pakankamai lėšų“, – kalbėjo R. Berankis. Jo nuomone, be rėmėjų pagalbos iš teniso normaliai pragyventi gali apie 100 planetos tenisininkų: „Jei važinėsi kartu su treneriu ir mokėsi jam atlyginimą, turėsi kineziterapeutą ir fizinio parengimo specialistą, išgyvensi ir gausi geri lygio vadybininko atlyginimą. Bet ar būdamas tarp 100 geriausių nesi vertas daugiau, nei vadybininko algos? O kiek talentingų žaidėjų net nepakyla iki to 100? Todėl rėmėjų pagalba yra labai svarbi. Ne mažiau svarbus yra ir artimų žmonių palaikymas. Aišku, neperlenkiant lazdos. Nes yra tėvų, kurie mano, kad į vaikų tobulėjimą įdėtos lėšos turi sugrįžti. Ir to siekia bet kokia kaina. Taip vaikas perspaudžiamas ir tenisas jam tampa atgrasus. Juk 17-18 metų jaunuolis nori ir su draugais pabūti, į kavinę nueiti. Reikia visko. Aš labai dėkingas savo tėvams, kad iš jų gavau tik palaikymą. Nes nežinau, ar tebežaisčiau tenisą, jei tėvai būtų mane spaudę“, – atviravo „Teniso talentų“ veidas R. Berankis. „Teniso talentų“ fondo lėšos skirstomos trimis kryptimis. Pirmoji – šalies teniso lyderiai, atstovaujantys Lietuvos rinktinei. Reikalavimai norintiesiems pretenduoti į šią paramos kryptį – atstovavimas Lietuvos rinktinei arba atitinkamos vietos Lietuvos teniso sąjungos (jaunių nuo 13 iki 17 m.) ir ATP (suaugusiųjų) reitinge. Pagal šią programą šiais metais skirta: R. Berankiui – 30 tūkst., Laurynui Grigeliui – 15 tūkst., Lukui Mugevičiui – 5 tūkst. eurų. Antroji kryptis – 25 tūkst. eurų finansinė parama perspektyviems jauniesiems tenisininkams, gimusiems 1994–2004 m., rimtai sportuojantiems, nuolat dalyvaujantiems turnyruose Lietuvoje ir užsienyje. Pagal šią kryptį šiemet lėšų skirta Darijai Kuznecovai (gimusi 2003 m.; 200 eurų), Ignui Čipkui (2001 m.; 1000 eurų), Medai Reimorytei (2003 m.; 400 eurų), Paulinai Bakaitei (1999 m.; 2000 eurų), Anastasijai Adeikytei (2004 m.; 400 eurų), Nikitai Petrusenko (2003 m.; 500 eurų), Patricijai Paukštytei (2004 m; 4500 eurų), Ainiui Sabaliauskui (2003 m.,; 4500 eurų), Pijui Vaitiekūnui (2003 m.; 4000 eurų), Lukui Mugevičiui (1994 m.; 5000 eurų), Faustai Zykutei (2002 m.; 1000 eurų), Gerdai Zykutei (1999 m.; 1500 eurų). Trečioji „Teniso talentų“ projekto kryptis – parama daugiausia jaunųjų tenisininkų šiuo metų Lietuvoje siejančiai organizacijai Vilniaus teniso akademija. Fondas įsipareigoja iš dalies kompensuoti akademijos narių treniruotėms skirtų teniso aikštelių nuomos išlaidas. Tam skiriama 130 tūkst. eurų suma. Nemokamai aikštelėmis dvi valandas per savaitę gali naudotis Klaudija Bubelytė, A.Sabaliauskas, šalies vyrų rinktinės nariams R.Berankiui, L.Grigeliui, L.Mugevičiui skirta po 160 val. per metus. „Teniso talentų“ tarybos pirmininkas – ilgametis šalies teniso rėmėjas, Lietuvos teniso sąjungos garbės prezidentas Darius Mockus, nariai – bendrovės „MG Valda“ valdybos nariai Rolandas Vingilis ir Sigita Survilaitė-Mekionienė, taip pat Lietuvos teniso sąjungos prezidentas, bendrovės „Teniso pasaulis“ direktorius Ramūnas Grušas bei Lietuvos teniso sąjungos teisėjų kolegijos pirmininkas Jonas Dagys.