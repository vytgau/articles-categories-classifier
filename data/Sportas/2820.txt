Susitikimą geriau pradėjo gausiai savųjų sirgalių palaikoma „Garliava SM – Cascada“, kuri įpusėjus pirmajam kėliniui pirmavo 11:8. Vis tik šios persvaros šeimininkėms ilgai išlaikyti nepavyko. Viltės Lubytės ir Inesos Verbovik tandemas truktelėjo žalgirietes į priekį ir rezultatas išsilygino (14:14). Kai jau atrodė, jog „ACME – Žalgiris“ perims iniciatyvą neatlaikė vicečempionių nervai. Po apsistumdymo su Emile Aglinskaite Audinga Kniubaitė užsidirbo trečią dviejų minučių pašalinimą ir prieš save išvydo raudoną kortelę. Po keletos minučių tokios pačios spalvos kortelę prieš save išvydo ir kita žalgirietė Grėta Burkaitė, kuri itin šiurkščiai atakavo į vartus metusią varžovę. Be dviejų gynybos ramsčių likusi „ACME – Žalgirio“ iki pirmojo kėlinio pabaigos atsilaikyti sugebėjo. Po pirmųjų 30 minučių rezultatas buvo 18:18. Antrame kėlinyje HC „Garliava SM – Cascada“ puikiai sugebėjo pasinaudoti savo įgytais pranašumais. Vienas po kito pelnomi Laimos Bernatavičiūtės įvarčiai pradėjo varyti į neviltį kaunietes, kurios pačios jau nebebuvo tokios rezultatyvios. Įpusėjus kėliniui komandas skyrė 5 įvarčiai (30:25) ir nors svečių ekipai dar buvo pavykę kiek priartėti (31:28), tačiau rungtynių pabaigoje „Garliava SM – Cascada“ galutinai perlaužė susitikimo eigą ir pergalę šventė užtikrintai 38:30. Garliavos rankininkėms tai buvo pirmosios sezono rungtynės ir tuo pačiu pirmoji pergalė naujajame Lietuvos moterų rankinio lygos sezone. „ACME – Žalgiris“ jau buvo sužaidęs vienerias rungtynes prieš Šiaulių ekipą ir vieną pergalę savo sąskaitoje turėjo. Po šio susitikimo vyriausiasis „ACME – Žalgiris“ treneris Antanas Skarbalius nedaugžodžiavo, tačiau kalbėdamas apie rungtynių arbitrus teigė, jog jų darbų yra patenkintas: „Nors dvi „Žalgirio“ komandos žaidėjos buvo diskvalifikuotos, bet teisėjai rungtynėms vadovavo labai kvalifikuotai. Pagarba jiems.“ Iš viso šiame susitikime buvo net 14 dviejų minučių pašalinimų: žalgirietės šalintos 8 kartus, Garliavos merginos – 6. Kauno raj. HC „Garliava SM – Cascada“: Laima Bernatavičiūtė 10, Kamilė Bušaitė ir Evelina Dževerakaitė po 7, Emilė Aglinskaitė 6, Greta Rinkevičiūtė 3, Gabija Kleizaitė 2, Eglė Laurinavičiūtė, Karolina Sparnauskaitė ir Justina Zenkovaitė po 1 įvartį. Kauno „ACME Žalgiris“: Inesa Verbovik 12, Klaudija Šidlauskytė 4, Viltė Lubytė ir Simona Kazlauskaitė po 3, Martyna Vaitkutė ir Gerda Trušytė po 2, Austėja Narauskaitė, Neringa Gudaitytė, Laura Žukovaitė ir Grėta Burkaitė po 1 įvartį.