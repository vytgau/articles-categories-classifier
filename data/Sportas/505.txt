40-metis vilnietis talkina vyriausiajam treneriui danui Caritui Falchui ir yra atsakingas už tokius žaidimo aspektus, kaip taktiniai įgyvendinimai, standartinių padėčių šlifavimas bei artimas darbas su futbolininkais. Buvęs gynėjas turėjo ilgą žaidėjo karjerą užsienyje ir Lietuvoje, todėl treniruotėse dažnai suteikia vertingų patarimų auklėtiniams. Prieš tai A. Skerla dirbo Vilniaus „Žalgirio“ vyriausiojo trenerio Valdo Dambrausko asistentu, bet jau metus yra susitelkęs tik į jaunimo rinktinę. Lff.lt pasiteiravo trenerio, kaip jis vertina šią patirtį. „Iki kol tapau rinktinės trenerio asistentu, susidurdavau su kitokiais žaidėjais, į kuriuos įėjo ir užsienio futbolininkai. Darbas klube buvo kasdieninis, todėl buvo įdomu išbandyti, kaip seksis rinktinėje. Jau pirmos dienos šiame darbe nuteikė pozityviai, nes pati komanda parodė daug teigiamų momentų kovo mėnesio rungtynėse su Latvija ir Baltarusija. Pamačiau, kad tie žaidėjai iš tiesų moka žaisti, tačiau su jais reikia labai daug dirbti“, – kalbėjo A. Skerla. Anot trenerio, per metus jis įgijo svarbių žinių dirbant su strategu iš Danijos C. Falchu, kuris pateikė nemažai naujovių. A. Skerla tikina, jog vakarietiškos idėjos įnešė šviežio kraujo ir atveria naujus pažinimo laukus: „Man labai patinka dirbti rinktinėje ir su treneriu, kuris yra atėjęs iš kitos mokyklos. Būna tokių atvejų, kai sužinai tokių dalykų, apie kuriuos aš, ar kitas lietuvis treneris nepagalvotų. Taip, rezultatai nėra geriausi, bet iš jo galima pasimokyti to, kad jis tiki savo darbu ir tuo, ką daro. Be abejo, iš jo mokausi ir kitų žaidimo planavimo, taktinių subtilybių principų. Iš kiekvieno trenerio gali kažko pasisemti ir pritaikyti sau“. Šiuo metu Lietuvos futbolo rinktinės nedemonstruoja džiuginančių rezultatų, o A. Skerlos manymu, to priežastis nėra dabartiniai žaidėjai ar komandos, bet ugdymo spragos, geriausių žaidėjų identifikavimo, klubų ir akademijų darbo su futbolininkais problemos. „Svarbu pastebėti jaunus žaidėjus labai anksti ir surinkti juos į geriausiųjų grupes, kad galėtų tinkamai tobulėti. Tam tikrose komandose yra lyderių ir gerų futbolininkų, bet jiems nėra su kuo konkuruoti ir tas tobulėjimas stoja. Susisteminus ugdymą, į mūsų rinktines galėtų atvykti stipresni žaidėjai. Per šiuos metus mačiau labai daug jaunimo ir mūsų stovyklose dalyvavo didelis kiekis žaidėjų. Galiu pasakyti, kad turime daug neblogų žaidėjų, bet, kaip ir visada, problemos yra tame, jog klubai jais nelabai pasitiki ir suteikia mažai galimybių. Klubai sako, kad tų žaidėjų nėra, bet ką jie nori gauti? Lionelį Messi? Taip niekada nebus. Tam, kad žaidėjas būtų lygiaverčiu komandos futbolininku, į jį reikia investuoti ir jam suteikti šansą. Turime tokių klubų tik keletą. Dėl to kenčiame mes, – samprotavo treneris. – Matome mūsų rungtynėse, kaip mūsų žaidėjai mąsto, kaip atlieka nurodymus ir reikia pripažinti, jog labai atsiliekame. Šiuo metu į rinktinę atvažiuoja žaidėjų, kuriems tikrai sudėtinga žaisti su dabartiniais oponentais Europos čempionato atrankoje, nes jie neturi patirties žaidžiant netgi vyrų futbolo, tačiau mums reikia mažiau kalbėti, o susivienyti ir dirbti“. Lietuvos jaunimo rinktinė susitiks su Lenkijos komanda antradienį Liubline. Pirmoji ekipų dvikova Gargžduose baigėsi varžovų pergale 2:0, nors tai mūsų ekipai buvo kur kas kokybiškesnės rungtynės, nei tokiu pačiu rezultatu pralaimėta akistata suomiais penktadienį. A. Skerla įvardijo, ko labiausiai norėtų sulaukti iš žaidėjų rytojaus rungtynėse: „Mums reikia tinkamai nusiteikti ir nebijoti daryti klaidų. Po rungtynių su lenkais Gargžduose žiūrovai mums plojo, nes vaikinai atidavė visą širdį, bet jiems nepasisekė. Noriu matyti tokią komandą, kuri atsiduoda 100 procentų ir dar piktesnius nei mače su suomiais. Tikiu, kad šis pralaimėjimas suteiks impulsą įrodyti, jog galime tikrai geriau„ „Svarbu pažymėti, kad seniai neįmušėme įvarčio, o tai yra svarbus rodiklis. Įmušus įvartį galime pralaužti ledus ir įgauti daugiau pasitikėjimo savimi. Įvarčiai keičia rungtynes. Prieš suomius turėjome kelias geras galimybes, bet jų neišnaudojame, todėl prieš Lenkiją turime taisyti tokias klaidas“, - dėstė A. Skerla. Lietuvos komanda šiuo meta užima paskutinę vietą trečioje atrankos grupėje ir yra surinkusi tris taškus.