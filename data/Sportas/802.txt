Prie per du turus 1 tašką surinkusio Palangos klubo savaitgalį prisijungė futbolininkai iš Nigerijos, Ganos ir Izraelio. Skambiausias „Palangos“ pirkinys – nigerietis Lukmanas Haruna. 27-erių metų saugo biografijoje – žaidimas ne tik UEFA Čempionų lygoje, bet ir 2010-ųjų pasaulio futbolo čempionate. Nuo 2008 iki 2011 metų L. Haruna gynė AS „Monaco“ ekipos garbę aukščiausioje Prancūzijos futbolo lygoje „Ligue 1“. Rungtyniaudamas Prancūzijoje žaidėjas aikštėje pasirodė 44 kartus ir įmušė 3 įvarčius. Vėliau jis persikėlė į Ukrainą bei žaidė Kijevo „Dinamo“ ekipoje. Iš viso jai futbolininkas priklausė net šešis sezonus ir nuo 2011-2012 metų sezono L. Haruna sužaidė 55-erias rungtynes aukščiausioje Ukrainos lygoje, per kurias įmušė 8 įvarčius. Su „Dinamo“ L. Haruna sužaidė 3 mačus UEFA Čempionų lygoje bei 12-a rungtynių Europos lygoje. 2015-2016 metais L. Haruna buvo išnuomotas ir persikėlęs į Rusijos Mahačkalos „Anzhi“ klubą bei „Premjer“ lygoje atstovaudamas klubui sužaidė 12 rungtynių, įmušė vieną įvartį. Nigerijos pilietybę turintis L. Haruna paskutinį kartą rungtyniavo Kazachstane – „Astana“ klube. Verta paminėti, kad saugas yra rungtyniavęs 2010 metais pasaulio futbolo čempionate, kur gynė Nigerijos futbolo rinktinės garbę, sužaisdamas dvejas rungtynes prieš Argentinos (0:1) ir Graikijos (1:2) nacionalines komandas. Per dvikovą su argentiniečiais L. Harunai teko gainiotis patį Lionelį Messį. Ir nors šis liko be įvarčio, geltoną kortelę L. Harunai visgi uždirbo. 2007 m. L. Haruna, būdamas kapitonu, su Nigerijos U-17 rinktine net tapo planetos jaunių čempionu. Pusfinalyje nigeriečiai 3:1 pranoko Vokietijos atstovus, o finale po 11 metrų baudinių serijos 3:0 – Ispanijos bendraamžius. Šiuo metu pagal transfermarkt.com pateiktus duomenis L. Haruna yra vertinamas beveik 700 tūkst. eurų. Labiausiai šio žaidėjo vertė buvo išaugusi, kai 2014 m. futbolininko kaina siekė net 5 milijonus eurų.  Į „Palangą“ taip pat atvyko puolėjas iš Ganos Ransfordas Osei. 27-erių metų puolėjo paskutinė stotelė buvo Suomija – „RoPS“ komanda. Savo karjerą žaidėjas pradėjo Ganos „Kessben“ gretose, vėliau persikėlė į Izraelį ir priklausė Haifos „Maccabi“ klubui, tada persikėlė į olandų „Twente“, vėliau – ispanų „Granada B“ komandas. R. Osei atstovavo Ganos U-17 bei U-20 rinktinėms ir buvo vienas jos lyderių. 2010 m. jis debiutavo ir nacionalinėje Ganos futbolo rinktinėje. Trečiasis naujokas – tai jaunas ir perspektyvus puolėjas Benny Younaevas. Rusijos ir Izraelio pilietybes turintis 21-erių metų futbolininkas atvyksta iš Sankt Peterburgo „Zenit“ komandos. Jaunasis žaidėjas į Rusijos klubą atvyko 2016 metais ir daugiausiai rungtyniaudavo „Zenit 2“ ekipoje, kuri varžosi antroje pagal pajėgumą Rusijos lygoje.