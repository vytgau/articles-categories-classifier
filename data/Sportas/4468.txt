26 m. Kirilas Siličius didžiąją dalį savo karjeros praleido gimtojoje šalyje, o iš ten 2014 m. pasuko į Estiją, kur atstovavo „Sillamae Kalev“ klubui, vėliau atsidūrė Latvijos „Jelgavos“ klube, su kuriuo tapo šalies vicečempionu ir iškovojo taurę. Trečia jo stotele svetur tapo Lietuva. „Futbolą pradėjau žaisti septynerių metų ir tai tapo mano darbu. Ukrainoje savo karjerą pradėjau Pirmos lygos „Dnister“ klube, paskui patekau į Kivejo „Obalon“ ir ten praleidau 2 metus. Vėliau mano kelias pasuko į Baltijos šalis: Estiją, Latviją, o dabar Lietuvą. Lapkritį man buvo atlikta operacija ir pasibaigė kontraktas su „Jelgava“. Tada mane pasikvietė mano geras pažįstamas DKF „Dainava“ treneris Darius Gvildys, kuris pasiūlė jiems padėti ir tuo pačiu atgauti sportinę formą. Po traumos ir operacijos visada sunku atsigauti, tad reikėjo nuo kažko pradėti“, – apie savo kelią į Lietuvą pasakojo K. Siličius. Per 12 Pirmoje lygoje sužaistų rungtynių saugas pasižymėjo du kartus. Po vienų iš jų futbolininkas atkreipė „Jonavos“ klubo dėmesį. „Dainavoje“ žaidžiau tris mėnesius, o po rungtynių su Kaune sulaukiau „Jonavos“ klubo atstovų skambučio. Susitikome, pakalbėjome, viskas tiko ir man, ir jiems. Taip gana greitai atsidūriau čia. Mane puikiai priėmė vadovybė ir visa komanda. Džiaugiuosi, kad klube yra mano tautietis Maksimas Marusičius, yra ir baltarusių. Tai ypač padeda adaptuotis, bet su visais lengvai radau bendrą kalbą. Jonava – jaukus miestas, man patinka gyventi mažuose, komfortiškuose miestuose, čia jaučiuosi puikiai“, – pirmaisiais įspūdžiais Jonavoje dalijosi legionierius iš Ukrainos. Iš A lygos klubų K. Siličiui Latvijoje teko sužaisti su Vilniaus ‚Žalgiriu“, o lygindamas trijų Baltijos šalių čempionatus „Jonavos“ naujokas pastebėjo, kad jie labai panašaus lygio. „Pirmoje lygoje žaidžiau norėdamas atgauti savo formą, dabar laukiu A lygos kovų. Žaidžiau Estijos, Latvijos aukščiausiose lygose, turiu Europos lygos patirties. Iš A lygos klubų Jelgavoje man teko sužaisti su „Žalgiriu“. Tikrai stiprus klubas, bet nemanau, kad manęs Lietuvos pirmenybėse laukia kažkokie siurprizai. Visi trys Baltijos šalių čempionatai yra labai panašūs. Lietuvos ir Latvijos čempionatai yra panašiausi, nes žaidžia po 8 komandas. Estijoje jų yra 10, tačiau paskutiniai du klubai yra žemesnio meistriškumo“, – Baltijos šalių aukščiausias lygas palygino saugas. K. Siličiaus ir kitų naujokų galimybes ‚Jonavos“ gerbėjai galėjo įvertinti per dvejas draugiškas rungtynes su Suvalkų „Wigry“ ir HB „Køge“ klubais. „Sužaidėme draugiškas rungtynes, viskas vyko gana neblogai, žinoma, reikia laiko susižaisti, pajusti vienas kitą, nes aš pats naujokas, yra kitų naujokų. Mūsų komanda – tikrai gera, šiuo metu stiprinamės. Jaučiu, kad mes galime ir esame pajėgūs kovoti bei kilti aukštyn. Tereikia dirbti ir siekti savo tikslo“, – kalbėjo klubo saugas. Dvejas draugiškas rungtynes sužaidusi „Jonava“ A lygos kovas liepos 22 d. pradės išvykoje susitikimu su „Kauno Žalgiriu“.