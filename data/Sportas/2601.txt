2 val. 26 min. ir 53 sek. Toks yra kol kas dar neoficialus Niujorko maratono nugalėtojos 36-erių metų Sh. Flanagan laikas. Su ašaromis akyse finišo liniją kirtusi moteris vėliau susisupo į JAV vėliavą ir dovanojo šypsenas susirinkusiai žiūrovų miniai. Momentui apibūdinti žodžių pritrūksi naujoji Niujorko maratono čempionė ant prizininkų pakylos vėl nesulaikė ašarų, kai nuskambėjo jos vardas. „Tai momentas, kurį noriu sugerti ir išsaugoti. Tai momentas, apie kurį svajojau dar būdama maža mergaitė“, – teigė ji. Pirmą kartą nuo 1977 metų, kai Niujorko maratone triumfavo japonų kilmės amerikietė Miki Gorman (tuomet buvo 42-ejų metų), nugalėtojos vardas vėl atiteko JAV atstovei. Paskutinį kartą amerikietis vyras šiame maratone laimėjo 2009 metais (Mebas Keflezighi).  Bėgimo varžybose buvo padidintas dėmesys saugumui po to, kai praėjusią savaitę Manhatane po terorizmo atakos žuvo aštuoni žmonės. Sh. Flanagan yra JAV 3000 ir 5000 m uždarų patalpų bėgimo rekordininkė. 2008 metų olimpiadoje ji laimėjo bronzos medalį 10 000 m bėgime. Tiesa, amerikietė vienu prizininkų laipteliu pakilo, kai sidabro medalis dėl teigiamo dopingo testo buvo atimtas iš diskvalifikuotos turkės Elvan Abeylegesse. Vyrų grupėje pirmą kartą triumfavo Geoffrey Kamwororas iš Kenijos, įveikęs savo tautietį, 2014 metų Niujorko maratono čempioną Wilsoną Kipsangą. Nugalėtojo laikas – 2 val. 10 min. ir 53 sek. 