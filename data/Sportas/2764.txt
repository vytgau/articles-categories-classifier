Atletai grumsis dėl WBA (Pasaulio bokso asociacijos) ir IBF planetos čempionų titulų, kuriuos gins Didžiosios Britanijos sportininkas. Šiemet balandžio 29-ą dieną Londono „Wembley“ stadione vykusiame mače britas A. Joshua nugalėjo ukrainietį Vladimirą Klyčko techniniu nokautu. 36-erių metų Kamerūno ir Prancūzijos pilietybę turintis C. Takamas IBF reitinguojamas trečiu numeriu (35 pergalės, 27 nokautai, 3 pralaimėjimai) ir garsėja puikia kovos technika bei aktyviai ieškojo galimybės susikauti su britų žvaigžde. Šeštadienį jis gaus savo auksinį šansą išplėšti A. Joshua titulus Velso sostinėje, pakeisdamas peties traumą treniruotėje patyrusį K. Pulevą. Tą pasiekti bus sudėtinga, nes A.J oshua rezultatai yra nepriekaištingi – 19 pergalių ir 19 nokautų. „Sulaukiau skambučio iš vadybininko Kalle'o Sauerlando, kuris informavo mane, kad K. Pulevas susižeidė petį ir greičiausiai negalės kovoti. Vėliau tą informaciją patvirtino ir jo daktaras“,– sakė A. Joshua vadybininkas Eddie Hearnas. „Pagal IBF taisykles privaloma kovoti su kitu eilėje esančiu varžovu, o tai yra C. Takamas. Kai buvo paskelbta kova su K. Pulevu, aš iškart susitariau su C. Takamo komanda, kad būtų pasiruošęs kovai, jeigu įvyktų kažkas netikėto. Visgi A.Joshua ruošėsi kitokiam stiliui, tačiau dabar turės prisitaikyti prie C. Takamo“,– atskleidė būsimos kovos užkulisius E. Hearnas. A. Joshua mūšis prieš C. Takamą yra tik dalis milžiniško bokso renginio šeštadienį Kardifo „Principality“ stadione. 2012 m. Londono Olimpinių žaidynių aukso medalininkas Dillian Whyte bandys iškovoti sidabrinį WBC organizacijos diržą kovodamas prieš Robertą Helenius. Kalas Yafai gins savo WBA pirmojo lengviausio svorio pasaulio čempiono titulą prieš kovotoją iš Japonijos Sho Ishida. Airijos sensacija Katie Taylor bandys iškovoti pirmąją savo karūną WBA lengvo svorio kategorijoje iš dviejų svorių pasaulio čempionės Anani Estheros Sanchez. Taip pat vyks kovos tarp Franko Buglioni ir Craigo Richardso, Lenroy Thomas ir Dave Alleno. Kovos ir Joe Cordina, Joshua Buatsi bei Lawrence Okolie. Bokso gerbėjų itin laukiamą Kardife renginį ir kovą dėl čempionų titulų Lietuvoje išskirtinėmis teisėmis nuo 19.00 val. tiesiogiai rodys vaizdo transliacijų internetu platforma „Viaplay“.