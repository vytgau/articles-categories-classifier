Lapkričio 9 d. portugalo Carloso Queirozo auklėtiniai namuose turėtų susitikti su Panama. Dėl draugiškų rungtynių Islamo Respublikos atstovai kontaktavo ir su LFF. „Kontrolinis mačas buvo planuojamas iš abiejų pusių, bet daugiau tokių planų nebėra. Iraniečiai suprato, kad oras bus nekoks, be to, jie nenorėjo žaisti ant dirbtinės dangos“, – DELFI teigė LFF generalinis sekretorius Nerijus Dunauskas. Iki šiol lietuviai dar nė karto nebuvo bandę jėgų su Iranu. Nors draugiškų rungtynių su Azijos ekipomis praeityje yra buvę: 2014 metais 1:1 sužaista su Jungtiniais Arabų Emyratais, 2007 metais 1:0 įveikta Turkmėnija, 2006-aisiais 0:1 nusileista Kuveitui, o 2002-aisiais – 0:3 Jordanijai. Pirmoji Lietuvos rinktinės akistata su Azijos atstovais įvyko dar 1996 metais, kuomet Vilniuje Indonezija buvo sutriuškinta 4:0. Spalio pradžioje N. Dunauskas buvo užsiminęs, jog lapkritį per paskutinį šių metų FIFA kalendoriaus „langą“, rezervuotą tarptautinėms rinktinių rungtynėms, Lietuva gali sužaisti draugišką susitikimą namuose. Nepavykus susitarti su Iranu, tokia galimybe jis jau abejoja. „Kol kas ieškome alternatyvų, bet laiko liko jau labai mažai“, – sakė vienas LFF vadovų. Tad dalinti nurodymų Lietuvos rinktinės žaidėjams šiemet veikiausiai nebeteks ir vyriausiajam treneriui Edgarui Jankauskui. Bet tokių progų 42-ejų specialistas turės ateityje. Nors trenerio dvejų metų sutartis su LFF baigė galioti, ji turėtų būti atnaujinta. „E. Jankauskas išreiškė norą likti poste, o tai buvo pirma ir svarbiausia sąlyga tolesniam bendradarbiavimui. Iki metų pabaigos federacijos vykdomasis komitetas turi išklausyti trenerio ataskaitą ir priimti sprendimą šiuo klausimu“, – teigė N. Dunauskas. Primename, kad E. Jankausko vadovaujama komanda pasaulio čempionato atrankos F grupėje užėmė penktą vietą, per 10 rungtynių surinkusi 6 taškus.