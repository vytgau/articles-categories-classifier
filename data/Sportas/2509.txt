Lapkričio 11 dieną 26-ąjį gimtadienį atšventęs futbolininkas trumpam pasirodė aikštėje tik per rungtynes su Vilniaus „Žalgiriu“, tačiau ir per 30 min. spėjo atlikti du labai svarbius perdavimus, kurie lėmė „Sūduvos“ pergalę rezultatu 3:0. Prieš kiek daugiau nei savaitę J. Mazorro taip pat žengė į aikštę rungtynių su „Trakais“ antrajame kėlinyje. Daugiau žaisti futbolininkas tuo metu nebuvo pasirengęs, tačiau dabar visa tai jau praeityje. „Jaučiuosi gerai. Buvau patyręs traumą, tačiau atitinkamai dirbau ir dabar esu 100 proc. pasirengęs kitoms rungtynėms“, – sakė J. Manzorro. „Sūduvos“ 14-asis numeris nekantriai laukia lapkričio 15-ąją Marijampolėje vyksiančių rungtynių su „Jonava“ ir lapkričio 19-osios dvikovos su Vilniaus „Žalgiriu“. „Turnyro lentelėje buvome atsilikę, bet visą tą laiką, kai esu čia, neapleidžia mintis, kad galime nuveikti kažką gražaus. Visi kartu galime tapti čempionais. Visi žmonės klube, žaidėjai yra tam pasirengę, toks yra mūsų tikslas. Visi žaidėjai padarys viską, ką gali, kad šį sezoną taptume čempionais“, – tvirtino J. Manzorro.  „Sūduvos“ ir „Jonavos“ rungtynės Marijampolėje trečiadienį prasidės 18 val.