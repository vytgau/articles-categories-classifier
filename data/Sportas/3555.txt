Startai universiadoje buvo labai sėkmingi – Danas Rapšys, iškovojęs du aukso ir vieną bronzos medalį, tapo pirmuoju sportininku Lietuvos sporto istorijoje, laimėjusiu tris apdovanojimus vienoje universiadoje. Be D. Rapšio finaluose taip pat varžėsi Andrius Šidlauskas ir vyrų estafetės komanda, pusfinalyje –Ugnė Mažutaitytė. „Galvojome, kad reiktų sezoną gerai užbaigti. Vaikinai patys sau širdyse tikėjosi medalių, o aš tokia optimistė nebuvau, nes universiada vyko iškart po pasaulio čempionato, todėl buvo labai stipri, dauguma tų studentų, kurie kovojo Budapešte (Vengrija), suvažiavo ir čia. Danui buvo sunkiau nei Andriui, nes plaukiančių nugara varžovų grupė buvo labai rimta – Japonijos rinktinė visa atvyko iš pasaulio čempionato, amerikiečiai specialiai tam ruošėsi, pajėgūs lenkai ir rusai”, – sakė plaukimo specialistė. Pasak jos, tai, kad plaukiančių krūtine garsių varžovų buvo mažiau, padarė meškos paslaugą A. Šidlauskui, kuris šiek tiek atsipalaidavo, todėl po pirmo sunkesnio starto prarado ritmą ir savo tikrąjį pajėgumą pademonstravo estafetės plaukime, nors galėjo į Lietuvą parvežti individualios rungties medalį. Trenerę labiausiai nudžiugino D. Rapšio sėkmė 200 m plaukime laisvuoju stiliumi. Ji tiki, kad pasiektas rezultatas bei pagerintas Lietuvos rekordas yra tik pradžia ir šioje rungtyje jos treniruojamas sportininkas ateityje atsiskleis dar labiau. „Tai aštuntas šio sezono rezultatas pasaulyje ir, galvoju, kad jis taip galėjo plaukti ir per pasaulio čempionatą. Be to, dar greičiau, nors dirbti šiame stiliuje pradėjome tik šiemet, todėl dar mokomės, kaip reikėtų išsidėstyti distancijoje, kaip plaukti, bet tikiuosi, kad ateityje būtent šis nuotolis jam atneš nemažai laimėjimų”, – neabejojo I. Paipelienė. Trenerė liko patenkinta ir kitų plaukikų startais. Pasak jos, šiek tek geriau galėjo pasirodyti Tadas Duškinas. Galėjęs patekti į pusfinalį ar net finalą 50 m plaukimo peteliške rungtyje, jis atrankoje prastai startavo, o trumpoje distancijoje ir mažiausia klaida atima bet kokius šansus tikėtis palankaus rezultato. Plaukimo specialistė pagyrė Ugnės Mažutaitytės pasirodymą 200 m plaukimo nugara rungtyje. Jos atrankoje plaukikė užėmė 17-ąją vietą, bet, susirgus vienai varžovei, gavo bilietą į pusfinalį ir jame savo rezultatą pagerino net 2 sek. Kalbėdama apie dalyvavusių pasaulio čempionate studentų rinktinės plaukikų rezultatus, I. Paipelienė atkreipė dėmesį į labai įtemptą sezono finišo grafiką, kurį atlaikyti pavyko tik D. Rapšiui, tačiau kitiems sportininkams Taipėjuje jau ėmė atsiliepti nuovargis. „Lietuvos rinktinės plaukikų, kurie dalyvavo pasaulio čempionate, visas dėmesys buvo skirtas būtent plaukimams Budapešte, bet po jo dar vykome į Pasaulio taurę, vėliau keliavome į labdaros plaukimą Italijoje – startų buvo labai daug, neturėjome kada atsikvėpti. Danas nuo sausio mėnesio dirbo be jokio atleidimo treniruotėse, taikydamasis tik į pasaulio čempionatą, ir visose kitose varžybose jis dalyvavo „iš eigos”, tai šį visą maratoną ir atlaikė, kai kitiems to padaryti nepasisekė”, – aiškino I. Paipelienė. Paklausta, ar nėra planų D. Rapšį, Lietuvos čempionate pademonstravusį ir plaukimo peteliške gabumus, išbandyti kompleksinio plaukimo rungtyse, trenerė apgailestavo, kad jos auklėtiniui koją kiša plaukimas krūtine. „Jis būtų labai geras kompleksinio plaukimo atstovas, tačiau silpnoji vieta - plaukimas krūtine, kuris viską kliudo. Japonas Kosuke Hagino, olimpinis kompleksinio plaukimo čempionas, jam pralaimėjo ir nugara, ir laisvuoju stiliumi, manau Danas prieš jį laimėtų ir peteliške, tačiau, kadangi neturime plaukimo krūtine, mūsų plaukiką kompleksinio plaukimo rungtyje pamatyti galėsime nebent Lietuvos čempionate”, – šyptelėjo I. Paipelienė. Po sunkaus sezono bus galima šiek tiek pailsėti, tačiau jau rugsėjo viduryje trenerė ir jos auklėtiniai grįš į baseiną, kur pradės pasiruošimą trumpojo baseino sezonui. Spalio mėnesį laukia kelionė į Ispaniją, kurios kalnuose bus dirbama iki pat Europos čempionato Kopenhagoje (Danija). „Išbandysime tai, ko dar niekad nedarėme – iš kalnų leistis tiesiai į varžybas. Nelaikome šio čempionatu svarbiu ir aktualiu, todėl jame patikrinsime, kaip veikia šis naujas metodas”, – naujo sezono pasiruošimo detales galvoje dar neišėjusi iš oro uosto dėliojo I. Paipelienė.