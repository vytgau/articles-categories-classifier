77-ąją minutę nuo suolo pakilęs veteranas 89-ąją minutę pelnė įvartį ir išplėšė savo komandai lygiąsias 2-2 prieš šalies čempionus Madrido „Real“. Zinedine‘o Zidane‘o auklėtiniai šiame mače pirmavo du kartus. 11-ąją minutę pirmąjį įvartį pelnė Sergio Ramosas, bet 42-ąją minutę tiksliu smūgiu atsakė Emmanuelis Boatengas. 81-ąją minutę pasižymėjo Isco, tačiau paskutinį žodį tarė iš „Verona“ klubo į Ispaniją vos spėjęs atvykti G. Pazzini. Per savo karjerą G. Pazzini vilkėjo tokių ekipų kaip „Fiorentina“, Genujos „Sampdoria“, Milano „Inter“ ir „AC Milan“ marškinėlius. Puolėjas yra sužaidęs ir 25 mačus Italijos rinktinėje bei pelnęs 4 įvarčius. Sužaidus 21 rungtynes, „Real“ su 39 taškais „La Liga“ čempionate užima ketvirtąją vietą. Nuo pirmaujančių „Barcelona“ futbolininkų čempionai atsilieka net 18 taškų. Kitos rungtynės: „Eibar“ 5 – 1 „Sevilla“ „Real Betis“ 2 – 1 „Villarreal“ „Alaves“ 2 – 1 „Celta Vigo“ ¡El @SDEibar duerme a solo 1⃣ punto de Europa! 🙌🇪🇺#LaLigaSantander pic.twitter.com/Sb7B7GTsi4 — LaLiga (@LaLiga) February 3, 2018  Tuo metu Italijos „Serie A“ pirmenybėse nepasisekė lyderius į priekį paleidžiančiai Milano „Inter“ komandai, kuri namuose 1-1 sužaidė su „Crotone“. Edero įvartis leido „Inter“ iškovoti 45-ąjį tašką. Milano ekipa lieka ketvirtojoje vietoje ir nuo pirmaujančios „Napoli“ komandos atsilieka 12 taškų. Kitose šeštadienio rungtynėse šeštąją vietą su 38 taškais užimanti Genujos „Sampdoria“ 1-1 sužaidė su aštuntąją vietą užimančia „Torino“ komanda.