Vienas geriausių visų laikų „Žalgirio" futbolininkų legionieriaus duonos ragaus jau trečią kartą. 2010-2011 metais M. Kuklys žaidė Belgijoje, o 2014 m. pusmetį nuomos pagrindais praleido Čekijoje, Prahos „Bohemians 1905“ ekipoje. „Žetisu“ praėjusiame sezone užėmė pirmą vietą antrame pagal pajėgumą Kazachstano futbolo divizione ir šiais metais vėl startuos šios šalies aukščiausioje lygoje. „Visų pirma, nenoriu sakyti – viso gero, o tik – iki! Sunku ir skaudu išvykti, tačiau aš manau, kad man tai bus tik į naudą. Po „Žalgiryje“ praleistų metų galimybė išbandyti save kitoje aplinkoje ir komandoje yra labai naudinga ir reikalinga. Noriu įrodyti, kad šita nauja karjeros stotelė yra dar vienas kelias į geresnį save. Ne tik kaip į geresnį žaidėją, bet ir geresnį žmogų, asmenybę. Turiu daug noro ir ambicijų ir padarysiu viską, kad sugrįžčiau į „Žalgirį“ dar stipresnis“, – teigė M. Kuklys. M. Kuklys nebus pirmasis lietuvis apsivilkęs „Žetisu“ aprangą. Dar 2002-2003 m. šioje komandoje žaidė Pavelas Leusas ir Igoris Kirilovas, vėliau joje rungtyniavo Arūnas Klimavičius ir Gediminas Vičius. Taldykorgano ekipa ne vienerius metus praleido aukščiausioje Kazachstano lygoje, bet 2016 m. užėmė paskutinę – 12 vietą ir iškrito į žemesnį divizioną. Tiesa, ten „Žetysu“ neužsibuvo ir po metų pertraukos sugrįžo į elitinių šios šalies komandų draugiją. Praėjusiame sezone Kazachstane žaidė du lietuviai, buvę žalgiriečiai – Artūras Žulpa (Kostanajaus „Tobol“ ekipoje) ir Georgas Freidgeimas (Kokšetau „Okzhetpes“ komandoje). Profesionalaus futbolininko karjerą Šiauliuose pradėjęs M. Kuklys „Žalgirio“ aprangą apsivilko 2012 m. Iš viso per šešerius metus sostinės ekipoje jis sužaidė 212 oficialių rungtynių, pelnė 53 įvarčius ir atliko 61 rezultatyvų perdavimą. Statistiškai geriausias sezonas „Žalgirio“ gretose M. Kukliui buvo 2013 m. Tumet per 43 oficialias rungtynes futbolininkas įmušė 17 įvarčių ir atliko 15 rezultatyvių perdavimų, o „Žalgirio“ ekipos gerbėjai pripažino jį geriausiu komandos metų futbolininku. „Žalgirio“ atakų dirigentas žibėjo ir 2016 m., kai visuose turnyruose sužaidė 40 rungtynių, įmušė 7 įvarčius ir atliko 16 rezultatyvių perdavimų. Tais metais M. Kuklys buvo išrinktas geriausiu Lietuvoje žaidžiančiu futbolininku bei geriausiu A lygos „asistentu“. Svariai prie „Žalgirio“ pergalių prisidėjęs futbolininkas drauge su žaliais ir baltais iškovojo keturis Lietuvos čempiono titulus, šešis kartus triumfavo Lietuvos futbolo federacijos taurės turnyre ir penkis kartus šventė pergalę kovoje dėl Lietuvos Supertaurės. 2013 m. M. Kuklys buvo išrinktas geriausiu LFF taurės turnyro finalo ir Supertaurės rungtynių futbolininku. „Visi šie metai „Žalgiryje“ man suteikė aibę visapusiškų emocijų. Visos pergalės ir pralaimėjimai buvo naudingi. Drąsiai galiu pasakyti, kad mano kraujas yra Žaliai-Baltas. Nesvarbu, ar aš būsiu „Žalgiryje“, ar ne, bet aš visada palaikysiu žalgiriečius. Dabar kaip niekada gerai suprantu, ką reiškė buvimas žalgirietiškoje šeimoje. Tai garbė, atsakomybė ir pats geriausias gyvenimo laikas. Ačiū klubo vadovams Vilmai Venslovaitienei ir Mindaugui Nikoličiui, kurie pavertė mane ne tik geru žaidėju, bet ir stipria asmenybe – tiek aikštėje, tiek ir gyvenime. Dėkoju ir „Pietų IV“ bei visiems „Žalgirio“ sirgaliams. Tai patys geriausi fanai ne tik Lietuvoje ar Baltijos šalyse, bet ir mano širdyje. Taip mylėti savo komandą sugeba tik jie. Kad ir kas nutiktų, jie visada šalia, visada palaiko komandą bei futbolininkus. Chebryte, jūs jėga! O taip pat dėkoju visiems žmonėms, kurie mane peikė, kritikavo, gyrė ir mylėjo. Visa tai man padėjo suprasti, kad niekada negalima sustoti. Visiems žalgiriečiams linkiu suprasti – „Žalgiris“ yra daugiau nei futbolas. Reikia mylėti ir gerbti šį žalią ir baltą ženklą. Myliu jus visus ir pasiilgsiu! Mano širdis visada priklausys „Žalgiriui“!, – emocingą atsisveikinimo žinutę buvusiems komandos draugams, treneriams, vadovams ir sirgaliams pasiuntė M. Kuklys.