Laurynas Grigelis vėl bus didžiausia Lietuvos viltis ir favoritas vieninteliame mūsų šalyje rengiamame profesionalų teniso turnyre Prezidento taurė. Varžybos šiemet vyks liepos 17-23 d. Vienas stipriausių Lietuvos tenisininkų grįžta į Vilnių ir sieks susigrąžinti pernai prarastą vienetų varžybų nugalėtojo titulą. Iš viso L. Grigelis Prezidento taurę iškovojo du kartus – 2013 ir 2015 metais. Be to, jis 2013 m. su italu Giuseppe Menga, o 2015 ir 2016 m. su Vilniaus teniso akademijos auklėtiniu Luku Mugevičiumi laimėjo dvejetų varžybas. L. Grigelio Vilniuje laukia ir malonus išbandymas – liepos 21 d. jis susitiks su Vaikų teniso dienos dalyviais. „Tai – gimstanti tradicija. Jau trečius metus iš eilės Prezidento taurės turnyro metu rengiame Vaikų dieną. Šiemet renginys dar labiau išsiplėtė – mes ne tik kviečiame vaikus išbandyti žaisti tenisą, bet ir rengiame jiems turnyrus. Taip pat vaikams suteiksime progą pabendrauti su šios šventės ambasadoriumi L. Grigeliu. Vaikų diena vyks tame pačiame Bernardinų aikštyne, kaip ir Prezidento taurės turnyras, tad susirinkusieji galės pajusti tikrą teniso atmosferą“, - paaiškino Lietuvos teniso sąjungos (LTS) prezidentas, Vilniaus teniso akademijos (VTA) vadovas Ramūnas Grušas. Liepos 21 d. 9 val. Bernardinų sodo aikštyne prasidės 7 m. ir 9 m. vaikams skirti Mini prezidento taurės turnyrai. Jų dalyviai žais ne su įprastais teniso, o būtent konkrečiam amžiui pritaikytais kamuoliais – raudonais ir oranžiniais. Jie skiriasi dydžiu ir kietumu. 13.30 val. startuos darželinukų varžybos „Pipirų tenisas“. O 12 val. ir 18 val. aikštyne visi norintys vaikai galės pamėginti žaisti tenisą – nemokamas treniruotes jiems ves Vilniaus akademijos treneriai. Daugiau informacijos galima sužinoti pasiteiravus elektroninio pašto adresu info@tenisoakademija.lt. Šiuo adresu vyksta ir registracija į Mini prezidento taurės varžybas. „Vaikų dienos yra ir „Didžiojo kirčio“, ir didžiuosiuose ATP turnyruose. Skiriasi tik jų programa, o esmė – ta pati: užimti vaikus, sudominti juos tenisu. Ir mes stengiamės perimti gerąsias tradicijas“, - teigė R. Grušas. Tarptautinės teniso federacijos „Futures“ serijos Prezidento taurės turnyras vadinamas tramplinu į profesionalų tenisą jauniesiems Lietuvos tenisininkams. Nes čia jie turi progą iškovoti pirmuosius ATP reitingo taškus, o jau atidarę savo profesionalų taškų taupyklę – ją papildyti. Be L. Grigelio, šiemet turnyre rungtyniaus ir daugiau šalies rinktinės kandidatų – Julius Tverijonas, Tadas Babelis, Tomas Vaišė. Be to, turnyrą organizuojantys LTS ir VTA vardinius kvietimus į atrankos varžybas nutarė skirti talentingiausiems keturiolikmečiams. „Bus labai įdomu pažiūrėti, kaip jauniesiems talentams seksis pirmą kartą žaisti profesionalų turnyre. Žinoma, didžiausia mūsų viltis – L. Grigelis. Jis jau ne vienerius palaiko turnyro dvasią ir suteikia gerų emocijų žiūrovams. Tai labai svarbu“, - tikino Lietuvos teniso sąjungos prezidentas.