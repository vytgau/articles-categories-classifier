P. Andrijauskas pasakojo, kad jau po vakarinio plaukimo penktadienį tikėjosi, kad jo auklėtinė finale plauks per 1 min. 04,00 sek.: „Panašiai tiek ir gavosi. Tiek galvojau turėtų užtekti ir pirmajai vietai“. Paprašytas įvertinti Lietuvos rinktinės lyderės pasirodymą Kopenhagoje vykstančiame Europos plaukimo čempionate trumpajame baseine (25 m) P. Andrijauskas rėžė nedvejodamas. „Kaip po ligos – fantastinis. Jei nebūtų susirgusi, tikėjausi ir 200 m krūtine gero plaukimo. Kadangi sirgo ir tebeserga, tai nežinau kaip bus. O gerai nebus, nes kuo ilgesnis nuotolis, tuo sunkiau“, – teigė treneris. Anot jo, šeštadienį taip pat matėsi, kad paskutiniai 25 m R. Meilutytei buvo sunkiausi. „Pagal laiko išsidėstymą irgi „krito“ po sekundę per kiekvieną 25 m atstumą. Tai ir parodo, kad nėra lengva“, – aiškino P. Andrijauskas. Tačiau treneris jau po pirmųjų 25 metrų pajautė, kad bus auksas: „Plaukė savo gražia technika ir nebuvo pasimetimo. Taip, kaip mokėsi, rankos suderintos su kojomis. Sėdėjau, žiūrėjau ir sakiau, kad jau viskas gerai“. Po keturių dienų Kopenhagoje vykstančiose Europos plaukimo trumpajame baseine (25 m) pirmenybėse Lietuvos kraityje yra trys aukso ir vienas bronzos medaliai. Aukso apdovanojimus iškovojo R. Meilutytė (50 m ir 100 m krūtine) ir Danas Rapšys (200 m laisvuoju stiliumi). Pastarasis dar pridėjo bronzos medalį 200 m nugara rungtyje. Sekmadienį planuojami lietuvių startai atrankos varžybose: 10.40 val. 50 m nugara – Giedrius Stankevičius 10.48 val. 200 m krūtine – Rūta Meilutytė 11.04 val. 200 m peteliške – Danas Rapšys, Deividas Margevičius 11.41 val. 4x50 m – Lietuvos estafetės komanda