Paskutinį kartą J. Heynckesas prie „Bayern“ komandos vairo stovėjo 2013 metais. Tuomet bavarai šventė visuose trijuose frontuose – laimėjo šalies čempionatą, taurę ir UEFA Čempionų lygą. Treneris po šio griausmingo triumfo paskelbė apie karjeros pabaigą. Iki šiol buvo manoma, kad „Bayern“ traukti iš duobės bus skirta buvusiam „Borussia“ treneriui Thomui Tucheliui, tačiau derybos su juo pernelyg užsitęsė ir klubas nusprendė negaišti laiko. Atrodo, kad ir kitas kandidatas – Julianas Nagelsmannas, kuris patiko klubo prezidentui Uli Hoenessui, turės laukti ateinančios vasaros, kad vėl galėtų konkuruoti dėl „Bayern“ vyriausiojo trenerio posto. Anot vokiečių žiniasklaidos, klubo posėdyje buvo nuspręsta atidėti „Bayern“ „naujokų“ kandidatūras. Miuncheno komanda Bundeslygoje atsilieka 5 taškais nuo lyderės Dortmundo „Borussia“, o Čempionų lygoje paskutinėse rungtynėse išvykoje 0:3 pralaimėjo „Paris St. Germain“. J. Heynckesas „Bayern“ treniravo 1989 ir 1990 metais, 2009 metais sugrįžo į komandą po Jurgeno Klinsmanno atleidimo, o 2011 metais vėl buvo įdarbintas, kai komanda atsisveikino anksčiau laiko su Louisu van Gaalu. Kai po 2013 metų triumfo „Bayern“ pasirašė ketverių metų sutartį su Pepu Guardiola, J. Heynckesas nusprendė „išeiti į pensiją“. Po pertraukos dėl FIFA pasaulio čempionato atrankos rungtynių naujasis treneris turėtų vadovauti Miuncheno ekipai spalio 14-ą dieną dvikovoje su „SC Freiburg“. Šioje komandoje dar žaidžia keli futbolininkai iš 2013 metų – Manuelis Neueris, Jerome'as Boatengas, Thomas Mulleris, Arjenas Robbenas ir Franckas Ribery.