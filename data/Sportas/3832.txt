Tai buvo paskutinės „Trakų“ rungtynės, po kurių viskas apsivertė aukštyn kojomis. Nuo to laiko šalies vicečempionai A lygoje nepralaimi. Trečiame rate Vilniuje „riteriai“ prieš „Utenį“ sužaidė lengviausias sezono rungtynes bei po Maksimo Maksimovo trijų įvarčių iškovojo įtikinamą pergalę 3:0. Tuomet jau „Utenio“ stovykloje viskas apsivertė aukštyn kojomis. Beje, M. Maksimovas šiemet yra vienintelis „riteris“ baudęs Utenos ekipą. Ir tą jau padarė keturis kartus. Varžovas Prieš sezoną Utenos klubas buvo viena mažiausiai nuspėjamų komandų, tačiau tikrai ne taip stipriai, kaip tuomet, kai ekipos vairą perėmė specialistas iš Ispanijos, o komandos pagrindą sudaro vien ispanakalbiai futbolininkai. Daugelis iš tokio eksperimento juokėsi, tačiau juokiasi tas, kas juokiasi paskutinis. Naujos sudėties „Utenis“ jau spėjo įveikti Marijampolės „Sūduvą“ ir „Jonavą“, nepralaimėti Klaipėdos „Atlantui“ ir Kauno „Stumbrui“, o vienintelę nesėkmę patyrė žaisdami su Vilniaus „Žalgiriu“. Tokie rezultatai komandai leidžia galvoti apie ketvirtą vietą, kur „Atlantas“ yra nutolęs vos per vieną tašką. Paskutinis turas „Trakai“ paskutinėje dvikovoje turėjo varžytis ne tik su čempionato lyderiu Vilniaus „Žalgiriu“, tačiau ir su atsėlinusia audra. Puikios rungtynės baigėsi lygiosiomis 2:2. Utenos komanda taip pat nelengvame mūšyje 3:1 pranoko „Jonavą“. Žaidėjai, pakeitę marškinėlius „Utenio“ ekipoje nežaidžia nei vienas futbolininkas, anksčiau vilkėjęs „Trakų“ marškinėlius, savo ruožtu, „riterių“ ekipoje yra du žaidėjai, anksčiau atstovavę „Uteniui“. Prieš porą metų šios ekipos vartus gynė dabartinis „Trakų“ vartininkas Ignas Plūkas, o dar prieš mėnesį šios ekipos nariu buvo Valentinas Jeriomenka. Tarpusavyje 9-1-2. „Trakų“ pergalių procentas prieš „Utenį“ yra vienas aukščiausių tarp visų lygos komandų. „Riteriai“ yra laimėję 75 procentus visų tarpusavio rungtynių. Trečiadienį yra galimybė iškovoti jubiliejinę dešimtą pergalę. Orų prognozė Rungtynių metu sinoptikai prognozuoja 23 laipsnių šilumą, 2 metrų per sekundę pietų vėją, debesuotumą ir nedidelį lietų. Citata O. Vasilenka: „Utenio“ komandą mes kol kas matėme tik vaizdo peržiūrose, tad sunku pasakyti, ar bus lengviau, ar sunkiau žaisti nei per pirmus tris susitikimus. Noriu pabrėžti, kad ir tada mums nebuvo lengva. Žiūrėsime, ką jie pasiūlys, tačiau kaip ir visada labiau žiūrėsime savęs. Dabar „Utenyje“ surinkti visiškai kitokio mentaliteto žmonės. Lietuvos čempionate turėsime savotiškas Europos taurės rungtynes.“ „Utenis“ – „Trakai“. 2017 metų rugpjūčio 16 d. 18.00 val. Utenos „Utenio“ stadionas.