Britas savo „Twitter“ paskyroje pareiškė, kad čempionatą grasinančios palikti „Mercedes“ ir „Ferrari“ turėtų laikytis savo grasinimų ir pasitraukti, nes nuo to F-1 bus tik geriau. Tokie D. Hillo pareiškimai užkliuvo „Mercedes“ komandai. „Kuo greičiau „Mercedes“ ir „Ferrari“ pasitrauks, tuo bus geriau. Tokia mano nuomonė. Tie milžiniški pramonės kompleksai gadina šį sportą. Jie nenori žaisti pagal taisykles. Jie visada nori visko. FIA nekontroliuoja situacijos F-1“, – rašė D. Hillas. Atsakydama į tokius brito pareiškimus „Mercedes“ priminė D. Hillui, kad pastarasis praeityje atstovavo tuo metu stipriausiai komandai ir dėl nieko nesiskundė. „Milžiniški pramonės kompleksai gadina šį sportą“. Nepamename, jog dėl ko nors pats skundėtės tada, kai savo bolide turėjote tuo metu galingiausią „Renault“ variklį, Damonai“, – atsakė „Mercedes“. „Tuo metu atstovavau „Williams“ komandai. Tie bjaurūs garažiniai išsišokėliai. Pamenate? Ir tiesą pasakius, man buvo gėda, jog nugalėjau tiek daug kartų. Gėda man“, – į „Mercedes“ žinutę atsakė D. Hillas. Britas plačiau išsakė savo mintis duodamas interviu britų žiniasklaidai. „Ferrari“ ir „Mercedes“ nori susikurti sau palankias sąlygas. Tik tokiu atveju jos norėtų likti čempionate. Jei praeityje būtume juos apkaltinę tuo, jog jos dirba kartu, jos būtų tai neigusios. Bet dabar jos gražiai bendradarbiauja ir siekia tokių sąlygų, kurios joms būtų palankios ateityje“, – sakė D. Hillas. „Mano nuomone, sportas turėtų būti toks, kad visos komandos turėtų bent menką galimybę pasiekti aukštą rezultatą. Bet šiame sporte visada buvo sunku tai pasiekti, nes čia dominuojantys gauna daugiausiai pinigų, o silpniausi mažiausiai.“ „Toks jų elgesys yra tiesiog derybų taktika. Ar jos sutiktų dalyvauti čempionate tokiomis sąlygomis, kurios nebūtų visiškai joms palankios? Ar jas tenkintų visiems vienodos sąlygos? Jeigu jų tokios sąlygos netenkina, galbūt joms nederėtų čia būti.“ „Kalbėdamas apie milžiniškus pramonės kompleksus turėjau omenyje tai, jog jos turi tokius resursus, kokiais negali pasigirti jokia kita F-1 komanda, nebent ji taip pat priklauso gamintojui. Tad jei naudojami tokie didžiuliai resursai, kažkas turi nustatyti taisykles ir ribas. Tai FIA darbas. Bet federacija neturi galios.“ „Lenktynininkai turi savo karjeras. Jiems tai automobilių sporto viršūnė. F-1 jiems lyg Everestas, o jo viršūnė – jų tikslas. Tad nereiktų sukurti tokios situacijos, kai 99 proc. negali jos pasiekti. Turi būti sukurtos galimybės. Žinau, kad tokia misija yra neįmanoma. Vos keli sportininkai gali tai pasiekti. Bet derėtų bent jau pasistengti praplėsti piramidės sienas.“ Daugiau F-1 naujienų skaitykite čia.