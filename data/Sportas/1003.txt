„Olandai priklauso vandensvydžio sporto elitui, – sako Lietuvos rinktinės treneris Nerijus Papaurėlis. – Lietuvos rinktinė jauna ir gal stokoja patirties, bet mes kausimės iki galo.“ Vietą Europos vandensvydžio čempionate jau užsitikrino 8 rinktinės iš Kroatijos, Graikijos, Vengrijos, Italijos, Juodkalnijos, Rusijos, Serbijos ir Ispanijos. Tai stipriausios 2016 m. Europos čempionato komandos. Dar 8 rinktinės dėl vietos kaunasi atrankoje. „Lietuvai dėl aukštesnės pozicijos pirmajame atrankos etape kautis nereikėjo. Mes iškart patekome į antrąjį, kur nugalėjome Čekijos rinktinę. Dabar liko paskutiniai du susitikimai su olandais, kurie yra lemiami. Turime laimėti, kad patektume į Europos čempionatą tarp 16 pajėgiausiųjų“, – sakė N. Papaurėlis. Pasak rinktinės trenerio, olandai savo pranašumą jau įrodė prieš galingas Maltos ir Graikijos rinktines šių metų Europos taurėje. O nuo olimpinių žaidynių Rio de Žaneire prieš dvejus metus olandus skyrė vos vienas taškas kovoje su prancūzais. Tuo tarpu Lietuvos rinktinė į Europos vandensvydžio šeimą po 13 metų sugrįžo vos prieš trejus metus. Atrankoje į Europos čempionatą 2015 m. likome 22 vietoje. „Olandijos rinktinės sudėtyje žaidžia sportininkai, atstovaujantys stipriausiems Europos klubams. Mes tokio lygio žaidėją turime vieną. Tai Vokietijoje rungtyniaujantis Jan Bakulo, kuris ir ves rinktinę į priekį,“ – pasakoja N. Papaurėlis. Pasak trenerio, Lietuvos rinktinė dar labai jauna. Dauguma žaidėjų vos 17-22 metų amžiaus. Rinktinės pagrindą sudaro Lietuvos čempionato lyderės, Vilniaus „Baltic Amadeus“ nariai. „Šiam mačui ruošėmės ne vieną mėnesį. Rinktinė treniravosi Elektrėnuose, labai daug naudos davė ir stovykla Minske, kur sportavome kartu su Baltarusijos rinktine, – pasakoja N. Papaurėlis – Pasiruošimo etape akcentavome greitį ir ištvermę. Varžovas laukia labai pajėgus, todėl turime būti pasiruošę kovoti nuo pirmos iki paskutinės sekundės.“ Deja, bet prieš pagrindinį mačą Lietuvos vandensvydžio rinktinė neišvengė traumų. Atrankoje nežais pagrindinis Lietuvos rinktinės vartininkas Andrejus Pometka. Jo vieta vartuose turėtų dalintis jaunosios vandensvydžio viltys: elektrėniškis Skirmantas Motuzas ir alytiškis Dominykas Kerevičius. „Komanda jauna, bet nusiteikusi kovai. Jiems viskas dar prieš akis, tad jeigu ir nepavyks pasinaudoti šiuo šansu, tai bus nepakartojama patirtis“, – sakė N. Papaurėlis.