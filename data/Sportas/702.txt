Garsiojo San Paulo „Palmeiras“ auklėtinis buvo laikomas vienu talentingiausių savo kartos žaidėjų, buvo kviečiamas į Brazilijos 20-mečių rinktinę. Vienu metu kalbėta, kad juo aktyviai domisi daug garsių Europos klubų, tarp jų – „Milan“, „Napoli“ ir kiti. 2012-aisiais tuomet 18-metį B. Dybalą aktyviai viliojo kitas Brazilijos grandas „Corinthians“, bet jis nusprendė susieti ateitį su „Palmeiras“ dar 3 metams. Perėjimas iš jaunimo futbolo į suaugusiųjų žaidėjui nesusiklostė taip, kaip tikėtasi. „Palmeiras“ pagrindinėje komandoje saugas sužaidė tik keletą rungtynių, vėliau buvo skolinamas kitoms Brazilijos komandoms, o 2015-aisiais buvo persikėlęs į Japonijos Kofu „Ventforet“. Pasibaigus sutarčiai su „Palmeiras“, B. Dybalas pasuko į Portugaliją ir 2016-2017 m. sezoną praleido „Gil Vicente“ komandoje. 2017-ųjų pabaigoje saugas prisijungė prie Brazilijos antrojoje lygoje rungtyniaujančios „Agua Santa“ komandos, kurioje šiemet sužaidė 4 rungtynes. Prieš prisijungdamas prie „Sūduvos“ saugas kovo 3-iąją gimtinėje ne tik atšventė 24-ąjį gimtadienį, bet ir tapo tėvu. „Sūduvoje“ B. Dybalas vilkės 28-uoju numeriu pažymėtus marškinėlius. Su pagrindiniu konkurentu „Žalgiriu“ marijampoliečiai susitiks trečiadienį namuose.