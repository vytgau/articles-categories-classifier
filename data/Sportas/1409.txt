Belgijos nacionalinės rinktinės žaidėjas M. Batshuayi prie „Chelsea“ prisijungė 2016 metais, „mėlynųjų“ gretose sužaidė 32 rungtynes bei pasižymėjo 7-iais įvarčiais. Popiet Lietuvos laiku Londono „Arsenal“ patvirtino tai, kas jau seniai buvo vieša paslaptis: „Borussia“ klubui nuo 2013-ųjų atstovavęs puolėjas Pierre-Emerick Aubameyangas papildė „Arsenal“ ekipos gretas. „Kanonieriai“ už Gabono rinktinės puolėją sumokės rekordinę klubui išpirką – 63,75 mln. eurų. Klubas praneša, kad sudaryta ilgalaikė sutartis ir netrukus bus paskelbtas futbolininko marškinėlių numeris. Tiesa, šioje vietoje didelės paslapties nėra: „Arsenal“ naujokas turėtų dėvėti 14-u numeriu pažymėtus marškinėlius. He’s ours ✅ #YoPierre https://t.co/DiDb4Ewvt6— Arsenal FC (@Arsenal) January 31, 2018  Su P. Aubameyangu „Arsenal“ tikisi kompensuoti netektis puolimo grandyje išvykus Alexiui Sanchezui į „Manchester United“ gretas. Afrikietis šį sezoną Vokietijoje per 24 rungtynes pelnė 21 įvartį. Tai nebuvo vienintelė „Arseal“ naujiena: prabėgus gerai valandai po naujoko patvirtinimo, klubas pranešė, kad pasirašyta nauja 3,5 metų sutartis su saugu Mesutu Ozilu. 29-erių vokietis tapo brangiausiai apmokamu „Arsenal“ žaidėju klubo istorijoje: per savaitę saugas turėtų uždirbti apie 350 tūkst. svarų (neatskaičius mokesčių). „Kanonieriams“ M. Ozilas atstovauja nuo 2013 metų vasaros pabaigos. Šiame „Premier“ lygos sezone vokietis per 20 rungtynių pelnė 4 įvarčius ir atliko 6 rezultatyvius perdavimus. „Chelsea“ į savo gretas siekia prisivilioti prancūzą Olivier Giroud. Pranešama, kad „Chelsea“ už prancūzą sutiko sumokėti 18 mln. svarų išpirką „Arsenal“ klubui. Šis sandoris užbaigtų trijų grandų žaidėjų mainų karuselę. Tuo tarpu „Manchester City“ bando į savo gretas prisivilioti „Leicester City“ saugą Riyadą Mahrezą. Už 26-erių Alžyro žvaigždę „miestiečiai“ siūlė net 55 mln. svarų išpirką. Tačiau „lapės“ atmetė tokį pasiūlymą, o galiausiai paskelbė, kad už 26-erių R. Mahrezą norėtų net 100 mln. svarų išpirkos.