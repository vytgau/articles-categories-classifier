Šiame plaukime D.Rapšys aplenkė tris rinktinės narius – Tadą Duškiną, Andrių Šidlauską ir Deividą Margevičių bei tuo pačiu įvykdė pasaulio čempionato B normatyvą, sukeldamas galvos skausmo iškart po čempionato rinktinės sudėtį turėjusiems paskelbti Lietuvos plaukimo federacijos atstovams. Gera forma ir puikūs rezultatai prieš pasaulio čempionatą nudžiugino tiek D.Rapšio trenerę, tiek ir patį plaukiką, kuris nestokojo geros nuotaikos, pasidalindamas mintimis apie artėjantį svarbiausią sezono startą. – Danai, kokios nuotaikos ir kokia savijauta prieš pasaulio čempionatą? – Jei reikėtų vertinti pasiruošimą prieš išvyką į Budapeštą, galiu pasakyti, kad jaučiuosi žiauriai gerai. Prieš Lietuvos čempionato pradžią padarėme kelių dienų atleidimą po treniruočių stovyklos kalnuose. Praplaukiau jame sau netradicinius nuotolius pasitikrinti, kaip išsilaikęs greitis, kokia ištvermė. Pats negalvojau, kad tiek padarysiu, kai paskutinę čempionato dieną jau jaučiau ir nuovargį, tačiau, pavyko pasiekti asmeninį rekordą 100 m laisvu stiliumi. Todėl manau, kad pasaulio čempionatui esu tikrai pasiruošęs ir viskas ten bus gerai. – Lietuvos čempionate nustebinai gerais rezultatais sau neįprastose rungtyse... – Tiesą sakant, nebuvo didelio pasirinkimo, kokiose rungtyse dalyvauti. Galėjau dalyvauti 200 m nugara arba laisvu stiliumi plaukimuose, bet nusprendžiau čempionate patikrinti „šimtukus“ . Plaukiau nugara, laisvu stiliumi, taip pat ir peteliške, nes užsinorėjau patikrinti, kaip ten mūsų Lietuvos stipriausieji atrodo, buvo smagu su jais pasivaržyti. – Turbūt ne mažiau smagu, kad plaukdamas peteliške pasiekei pasaulio čempionato B normatyvą. Galbūt svarstei ir Budapešte plaukti šioje rungtyje? – Kažkiek su trenere planavome, nes būtų įdomu, kokiu tempu 100 m peteliške plaukčiau pilnai pasiruošęs, po normalaus atleidimo. Tikiu, kad galėčiau pasiekti artimą 52 sek. rezultatą. Bet galbūt tai reikės pabandyti ateityje, o Budapešte tegul pasistengia Tadas Duškinas (šypsosi). Kuo daugiau žmonių rinktinėje, tuo geriau. Juolab, kad ruošėmės visi kryptingai savo nuotoliams, todėl nereikia blaškytis, o tiesiog pabaigti, ką pradėjome. – Kokius tikslus sau keli pasaulio čempionate? – Nenoriu kažko prisižadėti, todėl visus tikslus paliksiu sau, jų neišduodamas. Suprantama, kaip ir visuose svarbiausiuose startuose tiek aš, tiek ir visi rinktinės plaukikai stengsimės gerinti savo rezultatus. Tačiau, labai svarbi bus savijauta, kaip plauksis arenos baseine, nes vieną dieną, būna, puikiai viskas sekasi, tuo tarpu jau kitą dieną nieko gero nesigauna. – Galima tvirtinti, kad šiuo metu esi pasiekęs geriausią karjeros formą? – Jaučiuosi tikrai gerai ir rezultatai taip pat nuosekliai gerėja. Manau, kad dar nesu pasiekęs visų savo galimybių. Pastaruoju metu daugiau ruošėmės 200 m laisvu stiliumi rungčiai nei plaukimui nugara. Norisi pažiūrėti, ką pajėgsiu nuveikti šiame stiliuje, ir vėliau bus galima spręsti, ar tai tęsti bandymus, ar vėl grįžti prie įprastų plaukimų nugara. Kalbant juokais, ir peteliške nesitreniruodamas gerai nuplaukiau, kompleksiniu būdu irgi esu tarp pirmųjų, tai beliko tik krūtinės stilius, tačiau krūtine plaukti visai nemoku (šypsosi). Bet kuriuo atveju, jau matau, kad pasaulio čempionate bus labai įdomu, bus vaizdų.