Bendro starto varžybose vyrai turėjo įveikti 22,2 km distanciją su 47 kontrolės punktais. Čempionato lyderis S. Krėpšta distanciją įveikė per 2 val. 6 min. 31 sek. Praėjusiais metais čempiono titulą iškovojęs Alytaus „Dainavos“ atstovas Donatas Stulgys šiemet užėmė antrą vietą, o nuo lyderio atsiliko 4 min. 9 sek. Trečią vietą užėmė Kauno „Medeinos„/SM „Gaja“ sportininkas Marijonas Gipas (2:27.21). Čempiono titulą iškovojęs „Tako“ atstovas sakė, kad orientavimosi atžvilgiu labai ilgoji trasa nebuvo labai sudėtinga – svarbiausia tolygus bėgimas. „Gana paprasta trasa. Miške matomumas geras, prabėgamumas – geras. Šiek tiek kalnų buvo kai kuriose vietose, tai daugiau fizinis išbandymas buvo. Kadangi mastelis buvo smulkus, kartais orientuojantis reikėjo tikslumo ir koncentracijos“, – varžybų trasą vertino S. Krėpšta. Nepaisant bendro starto formato, trasoje konkurentų beveik nematė dėl organizatorių kruopščiai suplanuoto trasų skaidymo. „Nuo pat pirmo punkto mums buvo skirtingas trasų skaidymas, tad realiai nuo pat pradžios bėgau visą trasą vienas. Manau, ir Donatas Stulgys bėgo vienas (užėmęs antrą vietą – aut. past.)“, – sakė Kauno klubo „Takas“ atstovas. Moterų grupėje nugalėjo Alytaus „Dainavos“ atstovė Sandra Paužaitė. Ji 15,5 km distanciją su 33 kontroliniais punktais įveikė per 1 val. 48 min. 53 sek. Antroji buvo Marijampolės „Javonio“ atstovė Vaiva Laurutytė. Merginų iki 20 metų grupėje greičiausiai 11,8 km distanciją su 26 kontroliniais punktais įveikė „Šilo„/SM „Gajos“ atstovė Deimantė Motiejūnaitė. Šioje amžiaus grupėje vaikinų gretose triumfavo Vilniaus „Ąžuolo“ atstovas Augustas Velde. Kitas Lietuvos čempionato etapas vyks balandžio 13 d., kur pagrindinis varžybų formato akcentas – paros metas. Orientacininkai varžysis naktinėje trasoje.