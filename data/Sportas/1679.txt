Profesionalo karjerą G. Acevedo 2006 metais pradėjo garsiausiame Čilės klube – Santjago „Colo-Colo“. 2007-2009 metais 182 cm ūgio saugas buvo skolinamas kitiems Čilės klubams, o 2010-aisiais persikėlė į Rusiją – pasirašė kontraktą su Jekaterinburgo „Ural“. 2011-aisiais „Sūduvos“ naujokas perėjo į Saransko „Mordovija“, bet po metų gįžo į „Ural“, kuriame rungtyniavo iki 2016-ųjų. Tų metų viduryje G. Acevedo pasirašė kontraktą su Almatos „Kairat“ (Kazachstanas), tačiau jame nepritapo, o 2017-uosius užbaigė jau gimtinės aukščiausioje lygoje žaidžiančiame „Iquique“ klube. Sėkmingiausi saugo karjeroje kol kas buvo Rusijoje praleisti metai. Šios šalies aukščiausioje lygoje G. Acevedo sužaidė 65 rungtynes, per kurias pelnė 14 įvarčių ir atliko 13 rezultatyvių perdavimų. Beje, Jekaterinburgo klube čilietį vienu metu treniravo dabar „Trakams“ vadovaujantis Olegas Vasilenka, o vieną gražiausių savo įvarčių futbolininkas įmušė į šią žiemą į „Sūduvą“ sugrįžusio marijampoliečio Sauliaus Klevinsko vartus.  G. Acevedo yra sulaukęs ir Čilės rinktinės trenerių dėmesio, buvo kviečiamas į šalies 17-mečių ir 20-mečių rinktines. Nacionalinėje rinktinėje G. Acevedo aikštėje pasirodė per vienerias rungtynes – 2011 metų rugsėjo 4 dieną žaidė pirmąjį kėlinį su Meksikos rinktine. Tuomet kartu su „Sūduvos“ naujoku žaidė Alexis Sanchezas, Arturo Vidalis, Claudio Bravo, Charlesas Aranguizas ir kitos Čilės futbolo žvaigždės. Tais pačiais metais futbolininkas buvo registruotas ir rungtynėms su Prancūzija, tačiau liko tarp atsarginių. Po žiemos pertraukos prieš savaitę treniruotes atnaujinusi „Sūduva“ antradienį sužais pirmąsias kontrolines rungtynes – „Arvi“ futbolo arenos manieže 12 val. marijampoliečiai susitiks su „Palanga“. Gali būti, kad treneriai į aikštę įleis ir savo mėgstamu 21-uoju numeriu pažymėtus marškinėlius „Sūduvoje“ vilkėsiantį G. Acevedo.