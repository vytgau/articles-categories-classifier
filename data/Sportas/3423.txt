Paskutinę akimirką prie trylikos šiame sezone turėjusių žaisti komandų prisijungė ir klubas iš Armėnijos – Jerevano „Ararat“, todėl reguliariame sezone „Energija“ sužais net 52 rungtynes. Kadangi Lietuvos čempionate ateinančiame sezone rungtyniaus jau nebe šešios, o septynios komandos, tai prie 52 Baltarusijos aukščiausiosios lygos rungtynių „Energijai“ prisidės dar 24 susitikimai su Lietuvos ekipomis. Viso reguliariame sezone elektrėniškių laukia net 76 rungtynės. Nors tarpsezonio laikotarpiu „Energija“ neteko į Olandiją išvykusio komandos kapitono Aivaro Bendžiaus, dėl asmeninių priežasčių komandą palikusių Ilja Četvertako ir Edvino Boroškos, tačiau pasipildė Lietuvos rinktinės veteranais bei jaunaisiais Dariaus Kasparaičio mokyklos auklėtiniais. Dėl didelio kiekio rungtynių „Energija“ buvo priversta į Baltarusijos čempionatą užregistruoti neįprastai didelį ledo ritulininkų kiekį. Elektrėnų klubas pateikė paraišką, kurioje įtraukti 22 puolėjai, 15 gynėjų ir 4 vartininkai. Nors dar nėra aišku, ar visi jie tikrai galės padėti Elektrėnų komandai, tačiau tai yra garantas, kad atsiradus progai, žaidėjams nebus kliūčių tobulėti žaidžiant prieš aukštesnio lygio varžovus. Kaip teigė vienas iš „Energijos“ vadovų Rolandas Aliukonis, ateinantį sezoną Lietuvos rinktinės veteranai turės galimybę gerinti savo sportinę formą bei geriau pasiruošti Kaune vyksiančiam pasaulio I diviziono B grupės turnyrui, o jaunimas sulauks progos tobulėti. „Energija“ yra atvira visiems, todėl reikia suprasti, kad mes suteikiame galimybę Lietuvos rinktinės kandidatams žaisti aukštesniame lygyje“, - kalbėjo R. Aliukonis. „Energija“ negauna papildomų pajamų už pergales, todėl negali būti jokios kalbos apie užmokestį žaidėjams, kuriems mes suteikiame sąlygas geriau pasiruošti 2018 m. pasaulio ledo ritulio čempionatui Kaune. Taip pat mums svarbu yra auginti ir savo jaunimą, juos ruošti įvairaus amžiaus rinktinėms. Kaip ir pernai, taip ir šiemet, bendradarbiaujame su Dariaus Kasparaičio ledo ritulio mokykla, o ateinančiame sezone jaunimas turės kur kas daugiau progų pasireikšti. Laukia ilgas, įtemptas ir įdomus sezonas“. Prie „Energijos“ Baltarusijos čempionate prisijungs ir ilgus metus Lietuvos rinktinės garbę gynę ir ne kartą Elektrėnų klube žaidę veteranai 37-erių metų Mindaugas Kieras ir 36-erių metų Artūras Katulis. „Kaip jau ne kartą minėjau, „Energija“ yra mano gimtinės komanda, todėl jeigu tik yra menkiausia galimybė užsivilkti jų marškinėlius, būtinai ja pasinaudoju“, - atskleidė M. Kieras. „Taip pat tai yra puiki galimybė pasiruošti pasaulio čempionatui Kaune. Šį sezoną turiu labai didelį norą gerai padirbėti, o Baltarusijos lyga yra tinkama puikiai pasiruošti čempionatui. Bus idealu už „Hockey Punks“ žaisti Lietuvos čempionate, o už „Energiją“ – Baltarusijos“. M. Kierui rugsėjo pradžioje buvo atlikta menisko operacija, todėl ledo ritulio veteranas į aikštę nežengs dar bent porą mėnesių. „Vasaros metu nikstelėjau dešinę koją ir įplyšo meniskas. Gydymas nepadėjo, todėl nusprendžiau operuoti. Meniską susiuvo, sustiprino, dabar kiekvieną valandą kantriai dirbu su koja ir jaučiu pagerėjimą. Sunku pasakyti, kada galėsiu lipti ant ledo, tačiau manau, kad kojos stiprinimas turėtų užtrukti kelis mėnesius“, - sakė M. Kieras. Baltarusijos čempionate M. Kieras planuoja rungtyniauti tiek namų, tiek išvykos susitikimuose, tuo tarpu A. Katulis – tik namų rungtynėse. „Energijos“ paraiškoje yra įtrauktas ir legendinis Lietuvos ledo ritulininkas Darius Kasparaitis, kuris jau lapkričio 10-12 dienomis Klaipėdoje vyksiančiame Baltijos iššūkio taurės turnyre planuoja pirmą kartą karjeroje užsivilkti Lietuvos rinktinės marškinėlius. Planuojama, kad D. Kasparaitis Baltarusijos čempionate keletą rungtynių sužais prieš arba po Baltijos iššūkio taurės. Galimybę žaisti „Energijoje“ turės ir šiuo metu su trauma kovojantis bei prie Vilniaus „Hockey Punks“ trenerių štabo prisijungęs Tadas Kumeliauskas. Kaip teigė R. Aliukonis, T. Kumeliauskui bus atlikti išsamūs tyrimai Vokietijoje, o tada ir paaiškės jo situaciją dėl sportinės ateities. „Jeigu tik jam pačiam bus noro ir jis galės rungtyniauti, mes suteiksime jam progą įsivažiuoti“, - atskleidė R. Aliukonis. Komandoje turėtų rungtyniauti ir praėjusio sezono lyderis Povilas Verenis, kuris į Lietuvą planuoja sugrįžti lapkričio mėnesį. Tarpsezoniu „Energiją“ paliko ir į JAV išvyko pagrindinis komandos vartininkas Elvinas Karla, tačiau į komandą turėtų sugrįžti daugybę metų jai atidavęs, tačiau pastaruoju metu nerungtyniavęs veteranas 35-erių metų Nerijus Dauksevičius. Komandoje taip pat išvysime ir keletą jaunųjų vartininkų. „Arkadijus Reizinas yra jaunas vartininkas iš Vilniaus. Nerijus Dauksevičius su komanda sportuoja visose treniruotėse, todėl turėtų vartus ginti ne vieneriose Lietuvos ir Baltarusijos čempionatų rungtynėse“, - pasakojo R. Aliukonis. Jau antrą sezoną iš eilės „Energijos“ ledo ritulininkams vadovaus strategas iš Baltarusijos Vladimiras Dejevas. Visi Baltarusijos aukščiausioje lygoje į „Energijos“ paraišką įtraukti ledo ritulininkai: Puolėjai: Artiomas Sidorovas, Martynas Miliūnas, Dalius Vaiciukevičius, Donatas Vitte, Povilas Verenis, Laisvydas Kudrevičius, Mantas Stepanavičius, Edgaras Rybakovas, Mantas Marcinkevičius, Tadas Kumeliauskas, Deividas Kazlauskas, Mauras Baltrukonis, Rokas Bazys, Vytautas Jagelavičius, Karolis Krasilnikovas, Dominykas Škadauskas, Eimantas Steponavičius, Danielius Nomanovas, Vainius Jankauskas, Dovydas Kulevičius, Lukas Veželis, Deividas Četvertakas. Gynėjai: Mindaugas Kieras, Karolis Kubilius, Justinas Vėželis, Artūras Katulis, Darius Kasparaitis, Lukas Jonuška, Rokas Arbačiauskas, Rolandas Aliukonis, Karolis Šumskas, Mantas Stankius, Titas Milašius, Lukas Manomaitis, Tomas Vyšniauskas, Aurimas Gaidauskas. Vartininkai: Aurimas Uscila, Nerijus Dauksevičius, Simas Baltrūnas, Arkadijus Reizinas.