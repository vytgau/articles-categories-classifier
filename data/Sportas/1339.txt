34-erių metų P. Taufatofua bus ypatingas dukart olimpietis: 2016 metais Rio de Žaneire jis varžėsi kaip taekvondo sportininkas, o Pietų Korėjoje šį mėnesį varžysis kaip slidininkas. Kadangi oro temperatūra šią savaitę Pjongčange turi nukristi iki 20 laipsnių šalčio, P. Taufatofua sakė, kad penktadienį per olimpiados atidarymo ceremoniją žygiuos visiškai apsirengęs. „Noriu dar būti gyvas per savo lenktynes, – sakė šis tvirtai sudėtas vyras, kuris skelbia mėgstantis leisti laiką paplūdimiuose. – Bus šalta, tad būsiu apsirengęs šiltai.“ Tai reiškia, kad Brisbane gimęs P. Taufatofua per olimpiados atidarymo ceremoniją nepasirodys su savo salų valstybės tradiciniu sijonu, kaip Rio de Žaneire, kai iškart tapo interneto hitu. Tuomet jis socialiniame tinkle „Twitter“ buvo paminėtas 45 mln. kartų, rodėsi JAV pokalbių laidose ir sulaukė įvairių viliojančių pasiūlymų. „Buvo kino, modelio darbo, įvairių rėmimo kontraktų, – apie mažiau nei per dvejus metus apsivertusį gyvenimą pasakojo P. Taufatofua. – Nesupratau, kokį įspūdį tai padarys žmonėms, bet mano aistra yra stumti save pirmyn.“ Nesvarbu, kaip seksis Pjongčange, jis galvoja ir apie vėlesnes olimpiadas. „Jaučiu, kad nebaigiau reikalo su taekvondo, – sakė P. Taufatofua, kuris Brazilijoje pralaimėjo jau pirmajame raunde. – Tikslas Rio (de Žaneire) buvo laimėti medalį, tad galvoju apie Tokiją 2020 metais.“ „Tačiau kas žino, galit pamatyti mane ir kažkur kitur. Man patinka visos sporto šakos, tai galėtų būti bet kas“, – pridūrė jis.