Tai bus septintoji lietuvių ir estų akistata Daviso taurės varžybose. Estijos komandą turbūt galima drąsiai vadinti neparankiausiu lietuvių varžovu – visi iki šiol vykę susitikimai baigėsi estų pergalėmis. Šiaulių teniso mokyklos direktorius Mindaugas Šerepka džiaugiasi, kad Daviso taurės varžybos dar kartą užsuks į Šiaulius. „Galiu pasakyti, kad mus didelė garbė ir didelė šventė organizuoti šias varžybas. Iš patirties žinau, kad jų bene labiausiai laukia visi mūsų mokyklos auklėtiniai. Jiems tai yra reta proga iš arti pamatyti žaidėjus, į kuriuos jie bando lygiuotis: Ričardą Berankį, Lauryną Grigelį, Luką Mugevičių.“ Paklaustas, ar mokykla nebus per ankšta geriausių Lietuvos ir Estijos tenisininkų akistatą norintiems išvysti žiūrovams, M. Šerepka išduoda, jog mokyklos lauks tam tikri trumpalaikiai pokyčiai. „Centriniame mūsų korte vyksiančias varžybas gali stebėti maždaug 600 žiūrovų. Girdėjome, kad abi rinktinės žada būti stipriausių sudėčių, todėl Daviso taurės mačui planuojame įrengti dar vieną tribūną. Tai leistų žiūrovų skaičių padidinti iki maždaug 1000. Manau, kad toks žiūrovų skaičius santykinai mažoje erdvėje leis sukurti nepamirštamą atmosferą, kuri pagaliau leis mūsiškiams peršokti estišką barjerą. O šiaip, mokykla puikiai atitinka visus Tarptautinės teniso federacijos šių varžybų organizavimui keliamus reikalavimus: turime reikiamo dydžio kortus, aukštingumą, apšvietimą, televizijos transliacijoms būtiną infrastruktūrą. Pagaliau, Šiauliuose visuomet jaučiame didelę miesto paramą ir norą, kad varžybos vyktų būtent čia“, – sako Šiaulių teniso mokyklos direktorius. Geriausias Lietuvos tenisininkas Ričardas Berankis šiuo metu užima 138-ą ATP reitingo vietą, o Estijos rinktinės lyderis Jurgenas Zoppas šiame sąraše yra 163-ias. 2018 metų sezono Daviso taurės dvikovos bus pirmą kartą rengiamos pagal naują varžybų formatą. Mačai vyks ne tris, o tik dvi dienas – šeštadienį ir sekmadienį. Be to, jie bus žaidžiami iki dviejų laimėtų setų. Pirmą dvikovos dieną bus žaidžiami du vienetų susitikimai, o antrąją – dvejetų susitikimas ir du vienetų mačai. Antrame 2018 metų Daviso taurės antros grupės Europos–Afrikos zonos rate Lietuvos rinktinės lauks susitikimas su Maroko arba Suomijos komanda.