Kad apsilankymas „Liverpool“ teritorijoje nebus malonus, „Manchester City“ žaidėjai turėjo suprasti vos priartėje prie „Anfield“ stadiono. Čia juos pasitiko agresyviai nusiteikę šeimininkų fanai – į pravažiuojantį autobusą ėmė skrieti skardinės, buteliai, monetos, žiebtuvėliai, petardos, sirgaliai pravažiuojančius varžovus palydėjo baubimu, teko įsikišti policijai. ⚽️🎥 #Liverpool ha ofrecido disculpas públicas por los incidentes sucedidos en la entrada de Anfield con el autobús del #ManCity. [@sammy_goal] pic.twitter.com/7aN7WNHl06— Pipe Sierra (@PipeSierraR) April 4, 2018  „Liverpool“ klubui neliko nieko kito, kaip oficialiai atsiprašyti savo varžovų komandos ir trenerio Josepo Guardiolos. „Pažadame, kad išpuolio organizatoriai ir vykdytojai bus išaiškinti“, – žadėjo klubas. Po sutriuškinimu pasibaigusių rungtynių J. Guardiola nepamiršo to, kas jo auklėtinių laukė „Anfield“ prieigose. „Aš nesuprantu žmonių elgesio. Visais būdais reikia išvengti to, kas atsitiko. Tikrai nesitikėjau panašaus išpuolio Liverpulyje. Kažkas panašaus prieš metus įvyko Dortmunde, nežinau kaip tai paaiškinti – autobusas dėl nesuprantamų priežasčių yra suniokotas, reikės remonto“, – rankomis skėsčiojo katalonas.  Vertindamas rungtynes „Manchester City“ strategas tikino, kad rezultatas yra labai nemalonus, tačiau jo ekipai dar ne viskas prarasta. „Rezultatas labai skaudus ir kalba pats už save. Tačiau aš tikiu savo komanda. Mes ketvirtfinalio dar nepralaimėjome – namuose tikrai pabandysime padaryti viską, kad panaikintume šį deficitą. Gaila, kad po pertraukos, kai žaidėme geriau, nesugebėjome sumažinti atsilikimo“, – kalbėjo J. Guardiola. Atsakomasis mačas Mančesteryje vyks kitą antradienį, balandžio 10-ąją. Jo metu „Etihad“ stadione „Liverpool“ teks verstis be komandos kapitono Jordano Hendrsono – saugas užsidirbo dar vieną geltoną kortelę ir turės praleisti mačą. Kol kas nėra tiksliai aišku, kokia ryškiausios šių dienų Liverpulio žvaigždės – puolėjo Mohamedo Salah sveikatos būklė. Egiptietis pelnė pirmąjį šio mačo įvartį, atliko rezultatyvų perdavimą pirmajam kėliniui įpusėjus, tačiau antrojo pradžioje dėl kirkšnies traumos buvo pakeistas. „Gaila, kad susižeidė Salah. Dėl įspėjimų negalės žaisti ir kapitonas J. Hendersonas. Ir tai nėra pozityvu. Nors Mohamedas sako, kad jaučiasi gerai, tačiau traumos rimtumą dar reikia įvertinti medikams. Tikiuosi, viskas bus gerai“, – vylėsi „Liverpool“ treneris Jurgenas Koppas. Kalbėdamas apie rezultatą vokietis šyptelėjo. „Na, jis ne toks, kokio laukė daugelis. Tačiau mes irgi tikėjomės kitokio – po sėkmingo pirmojo kėlinio antrame galėjome dar labiau atitrūkti. Po pertraukos turėjome žaisti sėkmingiau. Tačiau „Manchester City“ taip pat neturėjo daug progų, nors mes ir neatrodėme labai užtikrintai. Bet kuriuo atveju, pranašumu 3:0 esame patenkinti“, – tvirtino 50-metis futbolo specialistas. Anot J. Kloppo, iki pertraukos jo auklėtiniai demonstravo tobulą futbolą. „Pirma rungtynių pusė mums buvo puiki. Štai kaip turi būti žaidžiamas futbolas. Ir jeigu mes sugebame kontroliuoti kamuolį geriau nei „Manchester City“, reiškia, kad ir „Premier“ lygoje nebūsime labai toli nuo jų“, – pažymėjo treneris iš Vokietijos. Prie finišo tiesiosios artėjančiame Anglijos čempionate „Manchester City“ su 84 taškais jau beveik užsitikrino nugalėtojų titulą. „Liverpool“ komanda su 66 taškais šiuo metu yra trečia.