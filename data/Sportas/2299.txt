Visuose trijuose P. Labučio laimėtuose etapuose pagrindinis jo varžovas buvo estas D. Grabe, kuriam ir šį kartą teko pasitraukti jau ketvirtfinalyje, rezultatu 8:5 pripažinus lietuvio pranašumą. Finale P. Labučiui teko susirungti su suomiu T. Riipinen, kur užvirė įtempta kova: po žaidimo taškas į tašką ir suomiui išlyginus rezultatą iki 6:6, P. Labutis daugiau nebeatidavė iniciatyvos ir laimėjo rezultatu 10:6. P. Labučio nuomone, jam lygioje kovoje pasisekė labiau – tai ir nulėmė mačo baigtį, nors prieš patyrusį ir pajėgų T. Riipinen kiekviena padaryta klaida gali kainuoti partiją. Be to, sportininkas pabrėžia, kad susikaupti sunkiau ir žinant, jog mačas yra turnyro finalas, o ne pirmas ar antras etapas. Vis dėlto Pijus džiaugiasi, kad koncentraciją kovoje pavyko išlaikyti beveik viso mačo metu – tai ir atsispindi rezultatuose. Vertindamas savo pasirodymą ir žaidimą visos Baltijos pulo lygos metu, P. Labutis džiaugiasi visų varžybų metu lydėjusiu stabiliu žaidimu, kuris ir leido pasiekti sėkmingiausią sezono rezultatą: „Nuo pat pirmų Baltijos pulo lygos etapų, svarbus tikslas buvo kada nors tapti pirmam šių varžybų vyrų reitinge. Džiugu, kad laikui bėgant galiu įgyvendinti seniai išsikeltus tikslus ir siekti naujų.“ Už šio sezono sėkmę sportininkas sako esąs dėkingas tarptautinei varžybų patirčiai bei treniruotėms, taip pat P. Labutis džiaugiasi ir Baltijos pulo organizatorių pasiektu aukštu varžybų lygiu. P. Labutis išskiria ir svarbiausius artėjančius turnyrus ir savo tikslus: „Artimiausias turnyras – jau ateinančią savaitę vyksiantis Lietuvos pulo čempionatas. Tai svarbus renginys Lietuvos pului ir tikrai kviečiu visus atvykti pasigrožėti aukšto lygio pulu Prienuose. Kaip ir praeitais metais, tikslas šiam čempionatui – būti pirmam čempionatų reitinge ir patekti į suaugusiųjų pulo čempionatą Olandijoje. Kelios dienos po čempionato Prienuose dalyvausiu vyrų pasaulio pulo čempionate Dohoje, Katare. Tai bus pats rimčiausias mano iki šiol žaistas turnyras, todėl didelių tikslų sau nekeliu, tačiau stengsiuosi parodyt savo geriausią žaidimą ir kovoti kiekviename susitikime.“ P. Labučio ir kitų stipriausių Lietuvos pulo žaidėjų kovas Prienuose, Lietuvos pulo čempionate, bus galima stebėti DELFI TV nuo lapkričio 30 dienos iki gruodžio 1-osios.