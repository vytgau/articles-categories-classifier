29 metų 182 cm ūgio G. Grovesas gins WBA čempiono diržą. Jis profesionalų ringe iškovojo 27 pergales (20 nokautais), patyrė 3 nesėkmes. Pastaruoju metu šis boksininkas laimėjo 6 kovas iš eilės. Turnyro ketvirtfinalyje britas 4-ame raunde nokautavo tėvynainį Jamie Coxą. WBA čempionu G. Grovesas tapo 2017 metų gruodį, kai 6-ame raunde pasiuntė į nokautą rusą Fiodorą Čiudinovą. Britas per savo karjerą dukart nokautu pralaimėjo tautiečiui Carlui Frochui ir taškais nusileido Švedijos atstovui Badou Jackui. 28 metų 180 cm Ch. Eubankas yra IBO čempionas. Jis profesionalų varžybose šventė 26 pergales (20 nokautais), suklupo tik kartą. Britas 2014 metais turėjo pripažinti tėvynainio Billy Saunderso pranašumą. Dabar Ch. Eubankas triumfafvo 8-iose kovose iš eilės. „World Boxing Super Series“ varžybų ketvirtfinalyje Didžiosios Britanijos atletas 3-iame raunde sudorojo turką Avni Yildirimą. Profesionalo karjeros pradžioje jis dukart susitiko su Lietuvos sportininkais. 2011-aisiais Ch. Eubankas nokautavo Kirilą Pšonko, o 2012 metais tokiu pat būdu nugalėjo Tadą Jonkų. G. Grovesas užima pirmąją vietą populiariausio bokso žurnalo „The Ring“ reitinge, o jo varžovas rikiuojasi pirmas interneto svetainės boxrec.com reitinge. Bilietai į šią kovą buvo parduoti per 7 minutes. Mančesterio arenoje telpa 21 tūkstantis žiūrovų. „Tikiuosi visiškai dominuoti ringe ir nokautuoti priešininką 6-8 raunde. Aš labai seniai svajojau nugalėti Eubanką – dar tada, kai man buvo 14 metų. Taigi galima sakyti, kad beveik visą gyvenimą ruošiausi šiai kovai“, – kalbėjo G. Grovesas. Tuo tarpu Ch. Eubankas teigė, kad jis šeštadienį pasiryžęs įrodyti, jog šiuo metu yra geriausias pasaulio boksininkas. Britas pridūrė, kad jis pagaliau yra vertas išlįsti iš tėvo šešėlio. Chrisas Eubankas vyresnysis anksčiau buvo WBO (Pasaulio bokso organizacijos) planetos čempionas antrojo vidutinio ir vidutinio (iki 72,6 kg) svorio kategorijose. Kitame „Wolrd Boxing Super Series“ turnyro pusfinalyje kitas britas Callumas Smithas surems pirštines su vokiečiui Jurgenu Brahmeriu. Intriguojančią antrojo vidutinio svorio (iki 76,2 kg) kategorijos kovą kovą tiesiogiai rodys vaizdo transliacijų internetu platforma viaplay.lt ir „Viasat Sport Baltic“ kanalas. Tiesioginės transliacijos per viaplay.lt pradžia – 21.00 val., „Viasat Sport Baltic“ kanalu – 21.30. val. G. Groveso ir Ch. Eubanko akistata prasidės maždaug 00.00 val.