„Utenio“ akademijos vaikų iki 12 metų treneriai dirbo pagal Aurelijaus programą, kurią įgyvendinti ir koordinuoti klubas buvo patikėjęs iki šių metų liepos akademijos vyr. treneriui dirbusiam Olehui Boičišinui. „Prasideda naujas etapas, pats Aurelijus taps techniniu vadovu ir paruoš programą aukšto meistriškumo siekiantiems vaikams nuo 12 ir vyresniems. Jis sukurs ne tik programą, bet ir klubo futbolo filosofiją, žaidimo braižą, „Utenio“ žaidėjo identitetą“, – teigė „Utenio“ klubo direktorius Artūras Gimžauskas. A. Skarbalius nežada kraustytis į Uteną. Bet jis neabejoja, kad gyvenimas Danijoje jam netrukdys dirbti Utenos klube. „Iki šiol Lietuvoje lankiausi porą kartų per mėnesį. Dabar būsiu dažnas svečias Utenoje. Stebėsiu ir pats vesiu treniruotes, diskutuosime su treneriais apie jų darbą. Net būnant Danijoje darbas nenutrūks, nes šiuolaikinės technologijos man leis matyti visą, kas yra atlikta, kokios treniruotės vyksta, galėsiu bendrauti su treneriais“, – kalbėjo A. Skarbalius. Vyriausiems pagal A. Skarbaliaus sistemą ruoštiems „Utenio“ vaikams dabar yra po 9 metus. Teks dar ne vienerius metus kantriai dirbti, kol vaikais užaugs tikrais futbolininkais. „Pradinėje vaikų ugdymo stadijoje svarbiausias tikslas buvo sudėlioti prioritetus tam tikrose amžiaus grupėse. Treniruojant vaikus nuo 12 metų amžiaus mes laikysimės šiek tiek kitokios koncepcijos. Bus paruošta dar gilesnė programa, sudėliota konkrečiai kiek ir kokių treniruočių reikia. Taip pat paruošime žaidimo filosofiją. Mūsų siekis yra parengti žaidėjus, kurie sulaukę 16-17 metų turėtų futbolo supratimo pamatus, būtų paruošti psichologiškai ir pasirengę sunkiausiam pereinamajam laikotarpiui iš vaikų į vyrų futbolą. Iškart kibsime į darbus ir tikiu, kad mums pavyks pasiekti užsibrėžtus tikslus, tačiau rezultatus matysime ne anksčiau po penkerių metų“, – kalbėjo Danijoje gyvenantis lietuvis. Naujasis „Utenio“ futbolo akademijos techninis vadovas pasirengęs dirbti su visos Utenos apskrities jaunaisiais futbolininkais. Tai jis pavadino ateities vizija. „Turime viziją apjungti daugiau Utenos apskrities miestų, miestelių ir jų geriausiems žaidėjams rengti bendras specialias treniruotes, kurios papildys jų pratybas savo klubuose. Taip žaidėjas ir kituose miesteliuose galės sparčiau tobulėti, nes sukursime geresnę terpę jaunimui treniruotis. Aš ir pats retkarčiais atvykčiau ir jiems padėčiau“, – žadėjo A. Skarbalius. Nors šiuo metu pirmoji „Utenio“ komanda daugiausia remiasi legionieriais, klubas neatsisako tikslų, kuriuos visada deklaravo – ugdyti jaunąją futbolininkų kartą, kad Utena galėtų didžiuotis ne tik joje augusiais „Utenio“ žaidėjais, bet ir iš Utenos kilusiais Lietuvos rinktinių žaidėjais. „Mūsų tikslai buvo ir yra ugdyti futbolininkus jaunimo rinktinėms ir „Utenio“ pirmajai komandai. Norime ugdyti ne vaikų komandas, o futbolo talentus. Jiems auginti kuriame tam reikalingą aplinką: tobuliname futbolo infrastruktūrą, telkiamės šiuolaikines technologijas, kviečiamės patyrusius specialistus, kurie galėtų mokyti ir koordinuoti mūsų trenerius. Džiaugiamės, kad Aurelijus sutiko tapti akademijos vedliu ir dalintis su mumis savo milžiniška patirtimi“, – sakė A. Gimžauskas.