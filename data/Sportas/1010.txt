Neramumai prie „San Mames“ stadiono kilo dar iki mačo. Apie 200 agresyviai nusiteikusių „Spartak“ ultrų apsižodžiavo su „Athletic“ sirgaliais ir prasidėjo riaušės – ėmė skraidyti buteliai ir petardos, o aikštę užtvindė dūmai. Į tai iškart sureagavo Bilbao policija: pareigūnai išsitraukė gumines lazdas. Be to, buvo pakeltas ir sraigtasparnis. Vis dėlto suvaldyti chaosą ir išvengti tragedijos tai nepadėjo – vietoje žuvo A. Garcia. Pranešama, kad į jį pataikė petarda ir tada ištiko širdies smūgis. Policininkas buvo skubiai nugabentas į Basurto ligoninę, bet jo gyvybės išgelbėti medikams nepavyko. Į jų rankas pateko ir vienas „Spartak“ fanas, kuriam kraujavo galva. Skelbiama, kad buvo sulaikyti bent penki fanai. Ultras Spartak vs Herri Norte 22/02/18 Athletic de Bilbao vs Spartak de Moscú pic.twitter.com/iq6dY4qqDo — Old firm (@fhutnm) February 22, 2018  Ispanijos futbolo federacija patvirtino pareigūno žūtį, o UEFA pradėjo savo tyrimą. Primename, kad šių metų vasarą Rusijoje vyks 2018 metų pasaulio futbolo čempionatas, bet viena opiausių problemų ir toliau lieka sirgalių elgesys ir saugumas. „Athletic“ pralaimėjo susitikimą 1:2, bet žengė į aštuntfinalį, nes pirmą dvikovą Maskvoje prieš „Spartak“ laimėjo 3:1. 