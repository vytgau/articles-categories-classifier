Jaunučių amžiaus grupėje varžėsi 167 sportininkai iš 18 šalių. Lietuviai tarp jų iškovojo penkis aukso, du sidabro, tris bronzos medalius ir komandų įskaitoje užėmė pirmąją vietą. Antri liko mažiau aukso medalių pelnę ukrainiečiai, nors jie pelnė vienu apdovanojimu daugiau – trys aukso, penki sidabro ir trys bronzos medaliai. Trečiąją vietą užėmė bulgarai (2 aukso, 3 sidabro, 2 bronzos medaliai), ketvirtąją – vengrai (2 aukso, 3 sidabro, 2 bronzos medaliai). Mūsų komandoje šiemet išsiskyrė Julija Balčiūtė, tapusi merginų svorio kategorijos per 65 kg čempione ir pelniusi geriausios kovotojos tarp visų kategorijų merginų titulą. Europos jaunučių čempionų titulai taip pat atiteko Edvardui Petrauskui (iki 50 kg), Gustui Šiurkui (iki 60 kg), Artūrui Kuzminskui (virš 75 kg) ir Brigitai Svinkūnaitei (iki 50 kg). Antrosiomis vietomis džiaugėsi Valentyna Kurmin (iki 60 kg) ir Guoda Pakalniškytė (iki 65 kg), o trečiosiomis – Rūta Vaicekauskaitė (kata), Ignas Taurazevičius (iki 75 kg) ir Gytis Šiška (virš 75 kg). Jaunimo (iki 22 metų) amžiaus grupėje dėl geriausių Europos kovotojų vardų kovojo 147 sportininkai iš 18 šalių. Šį kartą komandų įskaitoje nugalėjo ukrainiečiai, keturis kartus tapę čempionais, du sykius – vicečempionais ir dar keturis kartus užėmę trečiąją vietą. Antri liko lietuviai, kurių sąskaiton šį kartą pateko trys čempionų titulai ir penkios trečiosios vietos. Trečiąją vietą užėmę Lenkijos sportininkai pelnė du aukso, vieną sidabro ir penkis bronzos apdovanojimus. Lietuvos rinktinei visus čempionų titulus pelnė merginos. Skaistė Venckutė buvo neprilygstama svorio kategorijoje iki 60 kg, Magdalena Gustaitytė – iki 65 kg, o Raminta Makackaitė – katos rungtyje. Trečiąsias vietas pelnė Paulius Sasnauskas (kata), Julius Urbonas, Laurynas Vaičikauskas (abu – iki 80 kg), Petras Rudžionis (virš 85 kg) ir Laura Pikturnaitė (virš 65 kg).