JAV futbolo žvaigždė bendraudama su Portugalijos leidiniu „Expresso“ atskleidė, jog S. Blatteris prie jos priekabiavo prieš „Ballon d‘Or“ apdovanojimų ceremoniją 2013 metais. „Prieš lipant ant scenos S. Blatteris griebė man už užpakalio. Tai buvo didelis šokas, tačiau turėjau apsimesti, kad nieko nenutiko“, – sakė H. Solo. Minėtoje ceremonijoje ilgametė JAV rinktinės vartininkė kartu su S. Blatteriu pristatė geriausios pasaulio futbolininkės apdovanojimą, kuris atiteko H. Solo komandos draugei Abby Wambach. H. Solo teigė po šio incidento daugiau su S. Blatteriu nesusitikusi, o apie tai prabilti dabar ji nusprendė vis dažniau į viešumą kylant garsių žmonių seksualinio priekabiavimo atvejams. Išgirdęs šiuos kaltinimus, S. Blatteris juos pavadino niekingais. 81-erių šveicaras vadovavo FIFA organizacijai nuo 1998 metų, o pasitraukė po korupcijos skandalo 2015 metais. H. Solo yra visų laikų JAV moterų rinktinės rekordininkė, sužaidusi joje 202 rungtynes. Su rinktine vartininkė tapo 2008 ir 2012 metų olimpine čempione bei 2015 metų pasaulio čempione. 36-erių futbolininkė neberungtyniauja nuo praėjusių metų olimpinių žaidynių, po kurių ji išvadino amerikietes ketvirtfinalyje eliminavusias švedes bailėmis ir už tai JAV futbolo federacijos buvo nubausta 6 mėnesių diskvalifikacija.