„Žalgirio“ komanda, kurios buvusiam ilgamečiam vadovui Vytautui Vasilenkai penktadienį, sukako 75-eri metai, aktyviau pradėjo rungtynes, bet šiauliečiai sėkmingai gynėsi, o po gražios atakos Arnas Urbonas išvedė „Baltrex-Šiaulius“ į priekį 5:0. Didelis lūžis rungtynėse įvyko 25-ąją min. Tuomet už nesportišką elgesį iš aikštės buvo pašalintas vienas „Baltrex-Šiaulių“ lyderių Vytaras Bloškys. Nors tuo metu aikštėje nežaidė ir geltoną kortelę gavęs žalgirietis Valdas Monginas, 29-ąją min. Justinas Šernas rezultatą išlygino, o Dainius Tamoliūnas realizacijos smūgiu jį persvėrė kauniečių naudai. Dar po poros minučių rezultatyvią ataką surengė Žanas Sokolovas ir „Žalgiris“ įpusėjus rungtynėms pirmavo 14:5.  Antrajame kėlinyje (48 min.) šeimininkų pranašumą dar labiau padidino Tomas Bieliauskas (19:5), bet tuomet savo charakterį ėmė demonstruoti svečiai. Net ir žaisdami mažumoje, jie ėmė rengti vieną ataką po kitos ir po Martyno Lianzbergo (53 min.) žeminimo priartėjo iki 7 taškų. Vis dėlto, per likusį pusvalandį pasižymėti nepavyko nei vienai komanda ir „Žalgiris“ iškovojo vieną įspūdingiausių savo pergalių pastaraisiais metais. „Kiekvienos rungtynės yra nauja istorija ir niekas nežino, kaip jos gali pasibaigti, – po rungtynių kalbėjo žaidžiantysis „Žalgirio“ treneris iš PAR Siyabulela Mlalandle. – Tai labai svarbi pergalė. Laukėme šios akimirkos. Su kiekvienomis rungtynėmis mes augame kaip komanda, o tuo pačiu auga ir pati „Top“ lyga. Mes pradedame suprasti, kur mes einame ir dėl ko sunkiai dirbame. Mes anksčiau turėjome idėją, bet nemokėjome jos įgyvendinti. Dabar kiekvienas žaidėjas žino savo rolę komandoje, o mūsų komunikacija kaskart vis geresnė. Tik žaisdami kaip komanda, galime laimėti rungtynes“. „Žalgiris“ sugebėjo atsirevanšuoti varžovams už pralaimėjimą Šiauliuose 23:29. Taigi, pergalė 7 taškais leis žalgiriečiams būti aukščiau turnyro lentelėje abiem ekipoms surinkus vienodą pergalių skaičių. „Rungtynės buvo labai gražios ir žiūrovams turėjo patikti. Mums nepasisekė, nes buvo išvarytas vienas svarbiausių mūsų žaidėjų Vytaras Bloškys, bet nepasakyčiau, kad sužaidėme blogai. Žaisdami mažumoje super gynėmės, super atakavome, tik pritrūko keleto akimirkų, kad būtume išlyginę ar persvėrę rezultatą. Kitą savaitgalį rungtynėse su „Vairu-Kalviu“ privalėsime laimėti, norėdami užimti antrą vietą“, – teigė „Baltrex-Šiaulių“ treneris Edmundas Ščavinskas. Po šių rungtynių prie „Top“ lygos čempiono titulo gerokai priartėjo visus keturis susitikimus laimėjęs Šiaulių „Vairo-Kalvio“ klubas. Kitoms komandoms liko tik teorinės viltys iškovoti aukso medalius. Likus dviem turams iki čempionato pabaigos, „Top“ lygoje pirmauja „Vairas-Kalvis“ (4 pergalės/0 pralaimėjimų). Antrąją vietą užima „Žalgiris“ (2/2), trečiąją – „Baltrex-Šiauliai“ (2/2), ketvirtąją – Kekavos „Transact Pro-Miesnieki“ (0/4). Kitą savaitgalį „Žalgiris“ išvykoje žais su Kekavos ekipa, o Saulės mieste vyks kaip visada intriguojantis didysis Šiaulių derbis. 