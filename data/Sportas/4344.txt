Dešiniajame gynybos krašte žaidžiantis A. Tručinskas į „Jonavą“ atvyksta po trijų sezonų Utenos „Utenio“ klube. Į šią Aukštaitijos komandą futbolininkas atvyko iš Vilniaus „Žalgirio“, kur karjerą pradėjo nuo trečios klubo komandos. Praėjusiame sezone komandos kapitono raištį ryšėjęs 22-ejų metų gynėjas sužaidė 26 rungtynes ir sugebėjo pasižymėti keturis kartus. Šiemet „Utenio“ gretose jis į aikštę išbėgo 14 kartų ir spėjo susirinkti keturias geltonas korteles. A. Tručinskas atstovavo ir šalies jaunimo (iki 21 metų) rinktinei, kurioje sužaidė penkis kartus. Iš Ukrainos atvyko Donecko „Šachtar“ klubo auklėtinis 24-erių metų M. Žučikovas. Savo karjerą pradėjęs nuo antros „Šachtar“ komandos, įvairaus amžiaus savo šalies jaunimo rinktinėms atstovavęs dešiniojo krašto gynėjas vėliau atsidūrė Luhansko „Zoria“, Oleksandrijos PFK klubuose, bet vis grįždavo į Donecko ekipą. Šį sezoną jis vėl pradėjo „Šachtar“ antroje komandoje, o dabar M. Žučikovas pradėjo legionieriaus karjerą „Jonavos“ klube. A. Turčinskas ir M. Žučikovas papildė gausų klubo naujokų būrį. Jau anksčiau Donato Vencevičiaus vadovaujamą ekipą papildė saugas Kirilas Siličius, vartininkas Tadas Simaitis, puolėjas Petru Leuka (Petru Leuca), saugas Mindaugas Grigaravičius, gynėjai Luka Peričius ir Artiomas Osipovas. A lygos 17-ajame ture šeštadienį jonaviškiai Kauno S. Dariaus ir S. Girėno stadione susitinka su „Kauno Žalgiriu“.