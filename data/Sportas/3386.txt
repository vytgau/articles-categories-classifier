Planetos pirmenybės Floridoje esančiame Sarasotos-Bradentono rajone turėtų vykti rugsėjo 24 – spalio 1 dienomis, o lietuviai prieš čempionatą varžybų vietoje buvo suplanavę surengti treniruočių stovyklą. Pagal planą šiandien į Floridą turėjo išvykti Lietuvos irklavimo federacijos (LIF) generalinė sekretorė Inga Daukantienė, treneris Virgaudas Leknickas ir ilgametis Lietuvos irkluotojų rėmėjas šveicaras Werneris Hansas Zwimpferis. Ankstų antradienio rytą į JAV turėjo iškeliauti ir sportininkai. Deja, dėl uragano nutrūko susisiekimas su Florida ir irkluotojams teko keisti panus. „Šiuo metu esame nežinioje ir laukiame informacijos iš Tarptautinės irklavimo federacijos (FISA), – sakė LIF generalinė sekretorė I. Daukantienė. – Avialinijos dalį skrydžių atšaukė, tačiau kitus paliko galioti. Tai reiškia, kad galima skristi iki paskutinio saugaus taško, o tuomet reikėtų sėdėti viešbutyje ir laukti. Toks variantas sportininkams, iki čempionato likus vos 2 savaitėms, yra nepriimtinas. Todėl mūsų rinktinė lieka treniruotis Trakuose.“ Kada bus galima išvykti į Floridą – nežinia. „Esame informuoti, kad čempionato šeimininkai daro viską, ką gali, ir susisieks su mumis, kai tik bus galimybė ir turės kokios nors naudingos informacijos“, – sakė I. Daukantienė. Šiandien FISA vykdomasis direktorius Mattas Smithas visoms nacionalinėms irklavimo federacijoms išsiuntė laišką, kuriuo prašė nekeisti planų. „Uraganas Irma jau už Sarastos-Bradentono ir tikimės šiandien įvertinti padėtį žemėje. Prašome nekeisti savo planų artimiausias 24-36 valandas kol gausime daugiau informacijos. Pranešime visas naujienas iš Floridos, kai tik jų turėsime“, – sakoma laiške. Šių metų pasaulio čempionate dalyvaus 4 Lietuvos įgulos. Porines dvivietes irkluos Mindaugas Griškonis ir Saulius Ritteris bei Milda Valčiukaitė ir Ieva Adomavičiūtė, porinę keturvietę – Dovydas Nemeravičius, Martynas Džiaugys, Rolandas Maščinskas ir Aurimas Adomavičius, o keturvietę be vairininko – Saulius Ilonis, Dominykas Jančionis, Giedrius Bieliauskas ir Povilas Stankūnas.