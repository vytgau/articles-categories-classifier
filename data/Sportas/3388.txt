„Ne kartą sakiau, kad ir Lietuvoje mes galime žaisti gerą futbolą, reikia tik didesnio stadiono ir emocingų žiūrovų. Šį kartą ir atmosfera, ir abiejų komandų pasiaukojantis žaidimas buvo verti aukščiausių balų. Manau, kad rungtynės tikrai pavyko. Tuo pačiu noriu pasveikinti ir „Sūduvos“ komandą, kuri puikiai pasiruošė šiam pusfinaliui, taip pat ir į stadioną susirinkusius žiūrovus, kurie gavo daug emocijų, išvydo paskutinėmis sekundėmis krintančius įvarčius, puikią baudinių seriją“, – samprotavo ketvirtą kartą per savo karjerą su „Žalgiriu“ LFF taurės turnyro pusfinalį peržengęs V. Dambrauskas. Iki šiol šešis kartus pergales finale iškovoję žalgiriečiai septintojo titulo sieks rugsėjo 24 d. Panevėžyje. Šį kartą jų kelyje stovės Kauno „Stumbras“. Kitame pusfinalyje kauniečiai taip pat tik po baudinių serijos palaužė „Vilniaus Vyčio“ komandą. Pasak V. Dambrausko, nors „Žalgiris“ finale žais jau septintą kartą per paskutinius šešerius metus, bet kiekvienas finalas žalgiriečiams reiškia labai daug. „Manau, kad „Žalgiris“ yra visos Lietuvos klubas, vienas iš Lietuvos simbolių. Nuolat laimėti bei žaisti finale mus būtent ir įpareigoja „Žalgirio“ vardas, taip pat ir visų gerbėjų palaikymas. Klube visi dirba tik dėl aukščiausių tikslų. Man regis, šiuo metu Europoje tai yra ilgiausia žaidimo taurių turnyrų finaluose serija ir ji tikrai verta pagarbos, juo labiau, kad septintą kartą finale žaisime su nauju varžovu. Kol kas per septynerius metus nė viena kita komanda nesugebėjo į finalą iškopti bent du kartus, o tai parodo, kad iškovoti taurę yra labai sunkus uždavinys. Šios rungtynės tai tik dar kartą įrodė“, – konstatavo V. Dambrauskas. Marijampolės „Sūduvos“ vyriausias treneris Vladimiras Čeburinas apgailestavo, kad jo auklėtiniams nepavyko išsaugoti persvaros. Jo teigimu, rungtynių eigai įtakos turėjo arbitro Donato Rumšo sprendimas pašalinti iš aikštės Paulių Janušauską. „Pirmame kėlinyje mes žaidėme savo žaidimą. Nenorėjome perduoti žalgiriečiams iniciatyvos, atvirkščiai norėjome laikyti kamuolį ir grasinti jų vartams. Įmušėme gerą įvartį, tada atsitraukėme. „Žalgiris“ didelėmis jėgomis atakavo, pas mus atsirado erdvių kontratakoms. Bet viskas pasikeitė po žaidėjo pašalinimo. Nenoriu nieko sakyti apie teisėjavimą, bet manau, kad raudonų kortelių nusipelnė ir žalgiriečiai. Apskritai rungtynės buvo sunkios, kovingos, neretai žaidėjai peržengdavo ribas ir tai turėjo įtakos žaidimo kokybei. Tiesa, mes neblogai tvarkėmės ir mažumoje, bet gintis pusantro kėlinio labai sunku. Visgi pavyko pratęsti rungtynes baudinių serijoje, bet tai – jau loterija. Šį kartą ji mums buvo nepalanki“, – pripažino V. Čeburinas. Teisėjų darbo nekomentavęs V. Dambrauskas sutiko, kad žaidimas po raudonos kortelės pasikeitė, nors, pasak jo, „Sūduvos“ gynybai įtakos tai neturėjo. „Likę mažumoje varžovai turėjo atsitraukti, paliko mums dar daugiau erdvės. Tiesa, jų planas iš esmės nepasikeitė, tik pasidarė sunkiau kontratakuoti, nes liko vienas puolėjas. Bet gynyboje jie laikėsi to paties plano ir čia niekas iš esmės nesikeitė. Jie atidžiai gynėsi ir laukė savo šanso kontratakose bei standartinėse situacijose. Tokio plano jie laikėsi iki paskutinės minutės. Rungtynių pabaigoje mes buvome priversti rizikuoti, pakeitėme Donovaną Slijngardą, o jo kraštą užėmė Bahrudinas Atajičius. Manau, kad mūsų sprendimas Bahrudiną palikti kairiame gynybos krašte pasiteisino. Jis ne tik gerai gynėsi, bet ir atliko rezultatyvų perdavimą Liviu Antaliui, kai pastarasis pelnė antrą įvartį. Kalbant apie L. Antalį, reikia pasakyti, kad jis tikras šaunuolis. Sugrįžo po traumos, sužaidė 120 minučių, pelnė įvartį, realizavo baudinį. Jis yra tikras kovotojas, kuris niekada nepasiduoda ir vertas tik pačių geriausių žodžių“, – teigė V. Dambrauskas.  Artimiausias rungtynes „Žalgiris“ žais rugsėjo 14 d. A lygos 24 turo rungtynėse žalgiriečiai LFF stadione susitiks su „Kauno Žalgirio“ futbolininkais.