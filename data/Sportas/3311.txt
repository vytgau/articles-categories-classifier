Ambicingus planus prieš sezoną puoselėjęs ir apie grįžimą į sportinį režimą po vasaros atostogų garsiai kalbėjęs „MFA-Žalgirio“ klubas, panašu, grįžo ne į kovą dėl medalių, o į realybę, kuri užminė ir ne vieną mįslę. Ne kartą A lygos tvarkaraštį dėl įvairiausių priežasčių darkę vilniečiai šįsyk nepateikę jokių oficialių raštiškų pareiškimų nei Lietuvos moterų futbolo A lygai, nei teisėjų asociacijai, nei varžovų klubui, į rungtynes tiesiog neatvyko. Tokiu būdu buvo parodyta nepagarba ne tik varžovams bei rungtynių teisėjams, kurie atvyko į Vilniaus „Panerio“ stadioną, bet ir pakenkta visos moterų futbolo A lygos įvaizdžiui. Remdamiesi oficialiu reglamentu, atvykę teisėjai ir Šiaulių „Gintros-Universiteto“ komanda laukė galimai vėluojančių varžovių 45 minutes, tačiau joms nepasirodžius teisėjai užfiksavo esamą situaciją bei perdavė jos aplinkybes spręsti Lietuvos futbolo federacijos drausmės komisijai, kuri turėtų priimti galutinį sprendimą. Neoficialiais duomenimis, viena iš „MFA-Žalgirio“ žaidėjų paliudijo, kad kai kurios komandos draugės yra apsirgusios, kelios turi darbinių įsipareigojimų (teisėjauja kitose Vilniaus apskrityje vykstančiose rungtynėse), o kita dalis tiesiog neturi didelio noro žaisti su Lietuvos čempionėmis, nes numano, kad rungtynės greičiausiai baigsis triuškinančiu skirtumu. Kol kas neaišku ką dėl šios situacijos nuspręs Lietuvos futbolo federacijos (LFF) drausmės komisija, tačiau jau galima numanyti, kad techninis pralaimėjimas, kuris oficialiai fiksuojamas rezultatu 3:0, būtų visai neprastas variantas reprezentacinei Vilniaus miesto moterų futbolo komandai, kuri vis dar yra realiausia pretendente pasidabinti moterų A lygos bronzos medaliais. Kalbėdamas apie šią neeilinę situaciją vyriausiasis „Gintros-Universiteto“ komandos treneris Rimantas Viktoravičius neslėpė apmaudo dėl griūvančių komandos planų bei tikino nesuvokiantis kokių iš tiesų priežasčių vedama „MFA-Žalgirio“ komanda į rungtynes neatvyko. „Mūsų komandos prieš šias rungtynes nepasiekė jokie raštiški dokumentai nei iš moterų futbolo A lygos, nei iš „MFA-Žalgirio“ klubo, kad rungtynės yra nukeliamos, ar kad jos neįvyks. Oficialioje „LFF Comet“ sistemoje taip pat matėme, kad rungtynės nėra nukeltos, yra priskirti teisėjai, kurie ir atvyko į rungtynes. Sunku plačiau komentuoti, nes aplinkybės yra perduotos drausmės komisijai, kuri priims sprendimus ir galiu tik spėlioti kokios iš tiesų priežastys lėmė, kad varžovių tiesiog neradome. Galime daryti prielaidas, kad galbūt varžovams techninis pralaimėjimas, kuris yra fiksuojamas rezultatu 3:0, yra parankesnis. Nereikia nieko daryti, o pralaimi, tikėtina, mažesniu skirtumu, nei būtum turėjęs sunkiai dirbti aikštėje 90 minučių. Girdėjome kalbų, kad daug varžovių žaidėjų serga, ar dėl kitų aplinkybių negali atvykti į rungtynes, tačiau nemanau, kad dvi komandas – tiek A lygoje, tiek I lygoje turintis „MFA-Žalgiris“ negalėjo surinkti 11 žaidėjų, kadangi pagal reglamentą šiam susitikimui jie galėjo pasiskolinti penkias futbolininkes ir iš savo antros komandos, kuri sėkmingai varžosi I lygoje. Kaip yra iš tikrųjų žino tik varžovai, o sprendimus dėl tokių situacijų priima atitinkamos institucijos. Galiu pasakyti tik tiek, kad mes šiuo metu intensyviai rengiamės artėjančioms moterų Čempionių lygos šešioliktfinalio varžyboms, o tokie akibrokštai žlugdo visą pasirengimo planą, kadangi vietoje turistinės kelionės į Vilnių galėjome sužaisti draugiškas rungtynes ar bent jau turėti normalią treniruotę“, – apmaudo neslėpė „Gintros-Universiteto“ strategas. Spalio 4 -ąją 18 val. Šiaulių „Gintra-Universitetas“ moterų Čempionių lygos pirmose šešioliktfinalio rungtynėse Šiaulių miesto savivaldybės centriniame stadione stos į kovą su Šveicarijos čempione Ciuricho „Zurich Fraeun“ komanda.