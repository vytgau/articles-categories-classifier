Septynių dalių projekto „Lietuvos įtakingiausieji 2017“ ciklas atskleidžia, kas mūsų šalyje yra įtakingiausi politikai, verslininkai/ekonomistai, tarnautojai/pareigūnai, sportininkai, visuomenininkai, žiniasklaidos bei popkultūros atstovai. Šis projektas unikalus tuo, kad Lietuvos elito nuomonė lyginama su tautos balsu. Tai reiškia, kad buvo atliktos dvi apklausos: vienoje apklaustas šalies elitas, kita apklausa yra reprezentatyvi ir atspindi Lietuvos gyventojų nuomonę. Rugsėjo 4 d. projektą vainikuos bendras Lietuvos įtakingiausiųjų sąrašas, o prieš jį jūsų dėmesiui – sporto atstovų reitingas. Olimpinių čempionų lenktynės Pagal žurnalo „Reitingai“ atliktą elito apklausą reitingo viršūnėje įsitaisė Arvydas Sabonis. Jam pirmąją poziciją skyrė visų septynių elito sluoksnių atstovai, o bendroje sumoje olimpinis, pasaulio ir Europos čempionas, dabar Lietuvos krepšinio federacijos (LKF) prezidento pareigas jau antrą kadenciją užimantis A. Sabonis rinkimuose surinko 597 balus. Jeigu nugalėtojas šioje kategorijoje klausimų nekėlė, tai kova dėl sidabro medalio buvo kur kas atkaklesnė. Susumavus visus balsus, antroje vietoje finišavo buvęs disko metikas Virgilijus Alekna, savo kolekcijoje aukso medalius taip pat parvežęs tiek iš Europos ir pasaulio čempionatų, tiek ir iš olimpinių žaidynių. „Negalėčiau vienareikšmiškai atsakyti, ar mano įtaka padidėjo – žmonės ir specialistai, kurie renka, taria savo žodį. Tiesiog stengiuosi daryti tai, kas man atrodo teisinga ir reikalinga, – mintimis dalijosi sportininko rutiną į darbus Seime iškeitęs vyras. – Atvirai pasakius, apie tai (savo įtaką – DELFI) net nesusimąsčiau, nes pirmasis pusmetis Seime labai greitai prabėgo. Tai buvo tarsi apšilimas politikoje, todėl pirmiausia norėjau apsiprasti su aplinka, į kurią patekau.“ 349 balus surinkęs 45-erių metų buvęs lengvaatletis vos aštuoniais balsais aplenkė taip pat visose elitinėse sporto varžybose aukso medalius jau nuskynusią 20-metę plaukikę Rūtą Meilutytę. „Labai džiaugiuosi. Man, kaip ir visiems sporto pasaulio atstovams, yra labai svarbus žmonių palaikymas. Jį jaučiu nuolat ir tai man tikrai padeda, todėl esu visiems labai dėkinga. Būti išrinktai tarp daugybės puikių Lietuvos sportininkų ir atletų – didžiulis įvertinimas, kuris motyvuoja ir įpareigoja treniruotėse dirbti dar labiau bei atiduoti maksimumą varžybose“, – kalbėjo po pasaulio plaukimo čempionato ir trijų planetos taurės varžybų etapų dabar atostogaujanti Rūta. Už šios trijulės įtakingiausiųjų sąraše išsirikiavo Lietuvos tautinio olimpinio komiteto prezidentė, buvusi šaulė, 2000-ųjų olimpinė čempionė, Daina Gudzinevičiūtė, o lyderių penketuką užbaigė krepšininko aprangą į trenerio kostiumą prieš kelerius metus iškeitęs dabartinis Kauno „Žalgirio“ vedlys Šarūnas Jasikevičius. Dešimtuke galima išvysti ir dar trijų krepšinio atstovų pavardes: septintą vietą užėmė vienas geriausių Lietuvos trenerių Jonas Kazlauskas, aštuntą – NBA lygoje rungtyniaujantis Jonas Valančiūnas, devintą – lietuvius dukart ant olimpinio podiumo atvedęs treneris Vladas Garastas. Tuo metu šeštas rinkimuose liko lenktynininkas ir jau etatinis Dakaro ralio dalyvis Benediktas Vanagas, o dešimtoje pozicijoje rikiuojasi pajėgiausias šalies tenisininkas Ričardas Berankis. Pripažinimo sulaukė ir kitų sporto šakių atstovai: stipriausiu planetos žmogumi tituluojamas Žydrūnas Savickas užėmė 11-ą vietą, penkiakovininkė Laura Asadauskaitė-Zadneprovskienė – 12-ą, šuolininkė į aukštį Airinė Palšytė – 13-ą, plaukikas Simonas Bilis – 16-ą, Lietuvos futbolo rinktinės treneris Edgaras Jankauskas – 19-ą, o ledo ritulininkas Dainius Zubrus – 20-ą. Įtakingiausiųjų trejetas sutapo Įdomiausia, kad renkant tris pačius įtakingiausius sporto žmones Lietuvos gyventojų nuomonė sutapo su elito balais. Pagal „Spinter tyrimų“ atliktą reprezentatyvią visuomenės nuomonės apklausą, viršūnėje identiška tvarka išsidėstė A. Sabonis, V. Alekna ir R. Meilutytė. „Arvydas – mūsų krepšinio ir Lietuvos flagmanas. Daug keliaujame po pasaulį, todėl matome, kad žmonės jį asocijuoja su Lietuva ir jo pasiekimais. O ir su rėmėjais dirbant be jo būtų labai sunku – Arvydas yra tas svertas, kuris padeda daugeliui abejojančių apsispręsti. Mes džiaugiamės turėdami jį šalia. Arvydas yra tinkama asmenybė kalbėtis tiek su politikais, tiek su verslininkais, nes iš jo lūpų visi dalykai nuskamba kitaip: jis nedaugžodžiauja, yra konkretus, aiškus – negaišta laiko, kur nereikia“, – legendinio šalies krepšininko indėlį į federacijos darbą vertino generalinis sekretorius Mindaugas Špokas, pats rinkimuose užėmęs atitinkamai 21-ą ir 29-ą vietas. Reprezentatyvus Lietuvos gyventojų nuomonės tyrimas buvo atliktas liepos 17-23 dienomis – būtent šiuo laikotarpiu į pirmąją treniruočių stovyklą Palangoje susirinko krepšinio rinktinės kandidatai. Panašu, kad tai turėjo įtakos ir 1009 respondentų atsakymams, kurie J. Valančiūną įtakingiausiųjų sąraše kilstelėjo į ketvirtą vietą. Toronto „Raptors“ vidurio puolėjas gana nežymiai aplenkė D. Gudzinevičiūtę, o už LTOK vadovės nugaros liko B. Vanagas, R. Berankis, Ž. Savickas, V. Garastas ir Š. Jasikevičius. Tarp 50-ies apklausoje pateiktų pavardžių dominuoja „antrosios religijos“ atstovai – jų čia yra net 20: nemažai balsų tiek iš elito, tiek ir iš gyventojų sulaukė ir legendinis krepšininkas Šarūnas Marčiulionis, dabartinis rinktinės kapitonas Mantas Kalnietis, A. Sabonio jauniausias sūnus Domantas, Vilniaus „Lietuvos ryto“ treneris Rimas Kurtinaitis ar vis labiau į verslą įsitraukiantis Linas Kleiza. Apklausti respondentai taip pat turėjo galimybę į sąrašą įtraukti ir savo kandidatus. Tokiu būdu žmonių įvertinimo sulaukė ir biatlonininkas Karolis Dombrovskis, imtynininkas Mindaugas Ežerskis, ledo ritulininkas Darius Kasparaitis, krepšininkas Lukas Lekavičius, maratoninkė Diana Lobačevskė, Lietuvos asociacijos „Sportas visiems“ bei „Žalgirio“ sporto draugijos prezidentas Algis Bronislovas Vasiliauskas ir Vilniaus „Žalgirio“ futbolo klubo vykdančioji direktorė Vilma Venslovaitienė.