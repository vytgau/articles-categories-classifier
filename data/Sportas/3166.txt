„2010 metais per kontrolines rungtynes su Rusijos rinktine I. Akinfejevui aš įmušiau du įvarčius. Tačiau pasaulio čempionate Brazilijoje aš jo jau nenuginklavau, todėl šį vakarą buvo puiki proga kerštui“, – 2014-ųjų planetos pirmenybių įvykius prisiminė R. Lukaku. Nors tą kartą pats puolėjas I. Akinfejevo ir nepergudravo, belgai vis tiek nugalėjo Rusijos rinktinę 1:0, o įvartį įmušė Divockas Origi. Prieš šį sezoną prie „Manchester United“ prisijungęs R. Lukaku greitai tapo Jose Mourinho treniruojamos komandos lyderiu. Anglijos čempionate jis jau įmušė 6 įvarčius ir yra vienas iš trijų rezultatyviausių turnyro žaidėjų, o UEFA Čempionų lygoje belgas per dvejas rungtynes pasižymėjo 3 kartus yr snaiperių sąraše dalijasi 4-5 vietas su Edinsonu Cavani. Anot futbolininko, nors „Manchester United“ išvykoje ir laimėjo triuškinama persvara, mačas Maskvoje nebuvo lengvas. „Nors rezultatas kalba ką kitą, aikštėje nebuvo taip jau paprasta. Pasitaikė epizodų, kai varžovai mums gerokai apsunkino gyvenimą. CSKA turi potencialo, todėl „Old Trafford“ stadione mums bus nelengva – jokiu būdu negalime prarasti koncentracijos, nes nusvilsime“, – pažymėjo R. Lukaku. „Aš pats stengiuosi progresuoti, mokytis iš savo praėjusio sezono klaidų, įsiklausyti į trenerio pastabas. Aš gerai pasirengiau sezonui, tačiau darbo dar labai daug“, – savo sportinę formą apibūdino belgas.  CSKA rungtynes su Mančesterio futbolininkais žaidė „Arena CSKA“ stadione, duris komandai ir žiūrovams atvėrusiame prieš metus. Susitikime su „Manchester United“ stadionas buvo praktiškai užpildytas – jame apsilankė 29 703 žiūrovai. Tai – naujas „Arena CSKA“ lankomumo rekordas.