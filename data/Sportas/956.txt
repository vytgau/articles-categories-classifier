37-erių metų M. Bjorgen finišavo per 1 val. 22 min. 17,6 sek. Jau įpusėjus distancijai M. Bjorgen ėmė tolti nuo varžovių ir prieš artimiausią persekiotoją buvo įgijusi daugiau nei 2 min. persvarą. Iki pat finišo varžovėms taip ir nepavyko prie jos priartėti. M. Bjorgen iškovojo jau 15-ąjį olimpinių medalį (8 aukso, 4 sidabro, 3 bronzos) ir pagal visus svarbiausius rodiklius aplenkė savo tautietį biatlonininką Olę Einarą Bjoerndaleną (8 aukso, 4 sidabro, 1 bronzos). Sidabro medalį iškovojo 27-erių metų suomė Krista Parmakoski (+1.49,5). Tai jau trečiasis jos apdovanojimas Pjongčange. Ji pelnė du bronzos apdovanojimus 15 skiatlono ir 10 km lenktynėse laisvuoju stiliumi varžybose. Bronza atiteko 24-erių metų švedei Stinai Nilsson (+1.58,9). Pastaroji Pjongčange jau turėjo vieną aukso (sprintas) ir du bronzos (estafetė 4x5 km ir komandų sprintas) apdovanojimus. Šis M. Bjorgen aukso medalis leido Norvegijai triumfuoti olimpinių žaidynių medalių įskaitoje. Lenktynėse dalyvavo 47 slidininkės.