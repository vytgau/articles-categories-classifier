Liepos 30 dieną vyko jau šeštasis metinis ekstremalams skirtas bėgimas „Skyrace“, kurio trasa driekiasi visai šalia liūdnai pagarsėjusio Bolivijos Mirties kelio. Šis bėgimas – vienas sunkiausių visame pasaulyje. Dalyviams iš viso pasaulio daugiau nei 28 kilometrų distancijoje tenka pakilti į 1800 metrų aukštį. Ištvermingiausi sportininkai finišuoja daugiau nei 3 tūkst. metrų aukštyje, kur iš visų pusių košia smarkūs vėjai. Šiais metais „Skyrace“ vyko jau šeštąjį kartą, o jame ištvermę ir fizinį pasirengimą išbandė atletai iš Bolivijos, Vokietijos, Argentinos, Belgijos, Kanados, Rusijos, Ispanijos, Jungtinių Valstijų, Prancūzijos, Italijos, Japonijos, Peru ir Urugvajaus. Moterų grupėje pirmoji finišavo Pamela Cusicanqui Olivares, kuri trasą įveikė per 3 valandas 30 minučių ir 24 sekundes. Vyrų grupėje pirmasis trasą įveikė Ronaldas Ivanas de la Riva Rendonas – jo laikas 2 valandos 29 minutės ir 35 sekundės.