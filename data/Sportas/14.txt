Marijampolės klubas per penkis balandžio susitikimus iškovojo keturias pergales, sykį sužaidė lygiosiomis, surinko 13 taškų ir turnyro lentelėje dar labiau atitrūko nuo artimiausių persekiotojų. Vis dėlto šis mėnuo čempionams nebuvo rožėmis klotas. Dėl traumų arba diskvalifikacijų negalėjo arba vis dar negali žaisti Karolis Laukžemis, Gersonas Acevedo, Vaidas Slavickas, Semiras Kerla, Alassane'as N'Diaye ir Robertas Vėževičius. Marijampolės ekipa šį mėnesį 2:1 palaužė Klaipėdos „Atlantą“, 4:1 sutriuškino „Kauno Žalgirį“, svečiuose 1:0 bei 2:0 įveikė Kauno „Stumbrą“ ir „Palangą“ bei sužaidė lygiosiomis 0:0 su „Jonava“. Tokie rezultatai „Sūduvai“, savo sąskaitoje turinčiai 26 taškus, leidžia po 10 turų 7 taškais lenkti Vilniaus „Žalgirį“ bei 8 – vienu susitikimu daugiau sužaidusius „Trakus“. Artėjančias rungtynes marijampoliečiai žais gegužės 2-ąją dieną. 20 val. LFF stadione praėjusio sezono čempionus pirmą kartą šiemet namuose egzaminuos sostinės „Žalgiris“.