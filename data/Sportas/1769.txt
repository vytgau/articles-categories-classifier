Šių futbolininkų sutartys su „Žalgiriu“ baigėsi 2017 m. lapkričio 30 dieną. Naujasis komandos vyriausias treneris Aurelijus Skarbalius praėjusį pirmadienį vykusioje spaudos konferencijoje paskelbė, kad A.Vitkauskas, V.Lukša ir D.Šernas šį sezoną į „Žalgirį“ nebesugrįš. Ilgiausiai žalią ir baltą spalvas vilkėjęs A.Vitkauskas „Žalgirio“ ekipoje debiutavo dar 2012 m. ir per šešis sezonus iš viso sužaidė 185 oficialias rungtynes. Patikimu žaidimu pasižymėjęs marijampolietis vien A lygoje per 143 rungtynes jis net 82 kartus išsaugojo „sausus“ vartus, o iš viso praleido tik 89 įvarčius. 28 metų vartininkas su žalgiriečiais iškovojo net 15 trofėjų: keturis kartus tapo Lietuvos čempionu, šešis kartus triumfavo Lietuvos futbolo federacijos taurės (LFF) turnyre ir penkis kartus iškovojo šalies Supertaurę. 33 metų V. Lukša „Žalgirio“ gretas papildė 2015 m. Per tris sezonus jis sužaidė 115 rungtynių, pelnė 18 įvarčių ir atliko 30 rezultatyvių perdavimų. Su „Žalgiriu“ V.Lukša du kartus tapo šalies čempionu, tris kartus šventė pergalę LFF taurės turnyre ir du kartus prisidėjo prie pergalių Supertaurės rungtynėse. 33 metų D. Šernas pernai tapo ne tik rezultatyviausiu „Žalgirio“ žaidėju, bet ir geriausiu A lygos snaiperiu. Praėjusiame sezone puolėjas Lietuvos pirmenybėse per 29 rungtynes įmušė 18 įvarčių, o iš viso per 36 mačus pasižymėjo 19 kartų. Per savo karjerą „Žalgirio“ ekipoje D. Šernas sužaidė 56 oficialias rungtynes ir pelnė 36 įvarčius. 2015 m. su "Žalgiriu" jis tapo Lietuvos čempionu, o 2017 m. – iškovojo Supertaurę.