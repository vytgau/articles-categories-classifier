Anot „Žalgirio“ vyriausiojo trenerio Valdo Dambrausko ir Švedijos futbolą puikiai pažįstančio Bahrudino Atajičiaus, komanda dvikovoje su švedais žais kitokį žaidimą, kurį iki akistatų su bulgarais sieks nušlifuoti. Praėjusią savaitę „Žalgiris“ po sunkios kovos 2:1 įveikė „Jonavos“ komandą ir pergalingai baigė pirmą Lietuvos čempionato dalį. Šeštadienį Lietuvos futbolo federacijos (LFF) taurės varžybų trečiame etape 1:0 įveikę Klaipėdos „Atlantą“, žalgiriečiai visą dėmesį gali sutelkti į Čempionų lygos atrankos varžybas. Dar praėjusiais metais Čempionų lygos grupių etape žaidęs „Ludogorec“ klubas privers vilniečius išbandyti kitokius taktinius manevrus. „Žalgirio“ stratego V. Dambrausko teigimu, tai bus šlifuojama jau antradienio rungtynėse su IFK ekipa. „Žalgiriui“ šios rungtynės yra pasiruošimo pradžia Čempionų lygos mačams su „Ludogorec“. Akcentai tam pasiruošimui pradėti dėlioti jau anksčiau, tačiau, baigus visas oficialias rungtynes Lietuvoje, išėjome į pasiruošimo finišo tiesiąją. Kai turime pertraukas, visada norime sužaisti su stipriais varžovais. Galimybė pasikviesti tokį klubą, kaip IFK į Lietuvą ir „Žalgirio“ gimtadienio šventė, yra dviguba nauda, – pasakojo treneris. – Pagrindinės užduotys žaidime truputį keisis nuo tų rungtynių, kurias žaidžiame Lietuvoje. Reikės dar didesnio susikaupimo gynybai ir kompaktiško išsidėstymo. Ruošdamiesi mačui su „Ludogorec“, akivaizdžiai matome, kad Bulgarijos klubas turi labai stiprius individualiai žaidėjus ir mes turime akcentuoti, kad būtų dvigubinama gynyba. Negalime pasilikti situacijose vienas prieš vieną ir stengsimės daugiau žaisti su kamuoliu. Kai turime daugiau laisvės ir erdvės, įrodėme, kad galime tuo pasinaudoti. Tačiau tokios komandos, kaip „Ludogorec“ ar IFK naudoja aukštesnį presingą, todėl reikia prie jo pratintis, žaisti kuo greičiau, daryti kuo mažiau lietimų su kamuoliu ir tinkamai išsidėstyti pozicijose, kad mūsų žaidėjai turėtų daugiau opcijų perdavimams atlikti ir surengtų daugiau pavojingų atakų.“  Švedijoje gimęs bosnis B. Atajičius, kelią į futbolo platumas pradėjęs „Malmo FF“ ekipoje, tik dar kartą pripažino, kad IFK yra vienas stipriausių Švedijos klubų ir dvikovos su šia komanda jis išties laukia. „Žinoma, tai yra vienas iš labiausiai žinomų Švedijos klubų. Dažniausiai šios šalies ekipos rungtyniauja 4-4-2 išsidėstymu ir yra gerai organizuotos, tačiau nežinau, kaip žaidžia IFK. Geteborgo klubui atstovauja mano bičiulis norvegas Thomas Rogne, su kuriuo aš rungtyniavau Glazgo „Celtic“ ekipoje. Švedijos komandoje taip pat yra kvalifikuotų futbolininkų, kurie rungtyniauja kompaktiškai. Tai tikrai stipri komanda. „Ludogorec“ ir IFK žaidimo braižas skiriasi, tačiau tokie tarptautiniai mačai skiriasi nuo (Lietuvos) čempionato ar taurės rungtynių. Tai išties svarbu, kadangi galėsime rungtyniauti su skirtingai žaidžiančiu klubu. Tai svarbios rungtynės pasiruošimui dvikovoms su „Ludogorec“. Tikiuosi gerų rungtynių, tad laukiu antradienio mačo.“