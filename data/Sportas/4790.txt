Susitikimas su Baltarusijos čempionais įvyks jų namų stadione, tačiau kelias artimiausias dienas „Žalgirio“ futbolininkai praleis Minske. Baltarusijos sostinėje žalgiriečiai surengs treniruočių stovyklą, o po rungtynių iš karto grįš į Vilnių. Lietuvos čempionų klubo sporto direktorius Mindaugas Nikoličius teigė, kad treniruočių stovykla ir kontrolinės rungtynės taps paskutiniu pasirengimo akistatai su Razgrado ekipa „Ludogorec“ (Bulgarija) akcentu. „Tai bus intensyvaus darbo ir treniruočių ciklas, nes grįžę į Lietuvą turėsime tik tris visavertes treniruotes. Neabejoju, kad ir rungtynės su BATE bus labai naudingos. Apie tokią galimybę svarstėme ne vieną mėnesį, bet iš pradžių reikėjo sulaukti Čempionų lygos burtų. Kai paaiškėjo, kad su BATE atrankos varžybose neteks susitikti, dar reikėjo, kad jie savo šalies taurės turnyre ištrauktų silpną varžovą. Taip ir pavyko, tad turėsime galimybę pagaliau išmėginti jėgas aikštėje“, – kalbėjo M. Nikoličius. Iš tiesų, jau šį penktadienį BATE laukia rungtynės Baltarusijos taurės turnyre. Kadangi žaisti teks su šios šalies pirmoje lygoje priešpaskutinę vietą užimančia Stolbcų ekipa „Neman-Agro“, Baltarusijos čempionai nusprendė, kad, ruošiantis Čempionų lygos kovoms, geriausia repeticija bus rungtynės su pajėgesniu varžovu. Daugkartiniai Baltarusijos čempionai po 15 turų savo šalies pirmenybėse užima antrą vietą. 33 taškus surinkusi BATE komanda trimis taškais atsilieka nuo pirmaujančio Soligorsko klubo „Šachtior“ ir dviem taškais lenkia trečioje pozicijoje žengiančią Minsko ekipą „Dinamo“. Paskutines rungtynes Baltarusijos pirmenybėse Borisovo ekipa sužaidė liepos 1 d., kai savo aikštėje 2:0 įveikė „Gorodeja“ ekipą. Beje, antradienį turėtų paaiškėti BATE varžovas Čempionų lygos antrame atrankos etape. Buvusio „Žalgirio“ futbolininko Jurijaus Kendyšo atstovaujama ekipa susitiks su atrankos pirmo etapo rungtynių tarp Jerevano „Alaškert" (Armėnija) ir „Santa Coloma" (Andora) nugalėtojais. Pirmoje akistatoje 1:0 pajėgesni buvo Armėnijos čempionai. Rungtynės su BATE ketvirtadienį Borisove prasidės 19 val. (Lietuvos laiku).