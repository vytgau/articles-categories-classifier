A. Palšytė pirmais bandymais ir lengvai įveikė 1,84, 1,88 ir 1,92 m aukščius. Tačiau vilnietei tris sykius nepakluso 1,95 m aukštis ir ji čempionate pasidalino 7-8 vietas su bulgare Mirela Demireva. Tai – geriausia A. Palšytės užimta pozicija planetos pirmenybių istorijoje. Pasaulio čempione antrą kartą iš eilės tapo 24-erių metų Marija Lasickienė (2,03), aplenkusi 19-metę ukrainietę Juliją Levčenko (2,01) ir lenkę Kamilą Licwinko (1,99). M. Lasickienė bandė įveikti kartelę, iškeltą į 2,08 m aukštį, bet nesėkmingai. Olimpinė čempionė 37-erių metų ispanė Ruth Beitia užėmė paskutinę vietą ir nutarė baigti karjerą. Moterų šuolių į aukštį rungties finalo eiga ir rezultatai: 1. Marija Lasickienė (neutrali) – 1.84 o/1.88 o/1.92 o/1.95 o/1.97 o/1.99 x/2.01 o/2.03 o/2,08 x x/ 2. Julija Levčenko (Ukraina) – 1.84 o/1.88 o/1.92 o/1.95 o/1.97 o/1.99 o/2.01 x o/2.03 x x/ 3. Kamila Licwinko (Lenkija) – 1.84 m o/1.88 o/1.92 x o/1.95 x o/1.97 x x o/1.99 o/2.01 x x/2.03 x/ -------- 4. Marie-Laurence Jungfleisch (Vokietija) – 1.84 o/1.88 o/1.92 o/1.95 o/1.97 x x x/ 5. Katarina Johnson-Thompson (D. Britanija) – 1.84 o/1.88 o/1.92 x o/1.95 x o/1.97 x x x/ 6. Morgan Lake (D. Britanija) – 1.84 o/1.88 o/1.92 o/1.95 x o/1.97 x x x/ 7-8. Airinė Palšytė (Lietuva) – 1.84 o/1.88 o/1.92 o/1.95 x x x/ 7-8. Mirela Demireva (Bulgarija) – 1.84 o/1.88 o/1.92 o/1.95 x x x/ 9. Vashti Cunningham (JAV) – 1.84 o/1.88 o/ 1.92 x x o/1.95 x x x/ 10. Inika McPherson (JAV) – 1.88 x o/1.92 o/1.95 x x x/ 11. Michaela Hruba (Čekija) – 1.84 o/1.88 x o/1.92 x x o/1.95 x x x/ 12. Ruth Beitia (Ispanija) – 1.84 o/1.88 o/1.92 x x x/ Dar šuolių į aukštį atrankos išvakarėse A. Palšytės trenerė Tatjana Krasauskienė kalbėjo, kad jos auklėtinė galėjo šį sezoną fantastišką sportinę formą demonstruojančiai rusei M. Lasickienei rimčiau pasipriešinti, jei ne traumos pasekmės. Anot jos, pasirengimo procesą suvėlusi trauma nubraukė viltis pakovoti dėl aukščiausių vietų, tačiau atrankoje tvirtai pasirodžiusi A. Palšytė paneigė prasčiausias prognozes ir patikino, kad jaučiasi labai gerai. Kvalifikacinis aukštis, atveriantis finalo duris, buvo 194 cm, tačiau tik 12-a šuolininkių sugebėjo įveikti 192 cm ribą. Antru bandymu į šį aukštį pakeltą kartelę peršokusi A. Palšytė buvo patenkinta savo pasirodymu. „Aišku, vertinant tai, kad prieš pusantro mėnesio dar nelabai galėjau vaikščioti, toks pasiekimas – labai geras. Esu labai patenkinta. Pirmas žingsnis žengtas ir labai užtikrintai“, – tvirtino ji. Labiausiai šuolininkę į aukštį ir dar vieną mūsų šalies viltį džiugino savijauta: „Kol kas nieko neskauda. Įvykdžiau planą „minimum“, o gal ir „maksimum“. Man to labai reikėjo, kad galėčiau morališkai reabilituotis“. A. Palšytė nė kiek neabejojo, kad finalo favoritė bus po neutralia vėliava Londone besivaržanti rusų žvaigždė M. Lasickienė. Čempionės titulą ginanti sezono lyderė laimėjo visas 15 oficialių varžybų iki šiol. Pasaulio čempionatuose iki tol A. Palšytė nebuvo sugebėjusi pakilti aukščiau 12-os vietos. 2013 metais Maskvoje ji buvo 12-a, o 2015 metais Pekine – 14-a. Pasaulio rekordas nuo 1987 metų priklauso Bulgarijos atstovei Stefkai Kostadinovai – 209 cm.