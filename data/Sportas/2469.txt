„Pradėjome labai gerai, daug kūrėme, spaudėme, visas žaidimas vyko varžovų aikštės pusėje. Įmušėme ir dar galėjome įmušti, žaidėme užtikrintai, „Jonavai“ retai pavykdavo pradėti kontratakas, mūsų pusėje jie retai lankėsi. Antrąjį kėlinį lyg ir pradėjome taip pat, pridėjome dar greičio, organizuotumo, tačiau… – spaudos konferencijoje kalbėjo V. Čeburinas. – Dar ruošdamiesi rungtynėms sakėme, kad „Jonava“ žais, jei jai leisi žaisti. Analizuosime, kas nutiko per paskutiniąsias 12 min. Leidome jiems perimti iniciatyvą, prisileidome prie baudos aikštelės, prasidėjo aukšti perdavimai į ją. Įvartį praleidome po kampinio, nors visą sezoną šioje srityje neturėjome sunkumų. Mūsų žaidėjas tame epizode šiurkščiai suklydo, nebuvo savo zonoje. Taip ir sugrąžinome „Jonavą“ į rungtynes. Jie patikėjo savo jėgomis, o mes nepasinaudojome savo naujomis galimybėmis. Kai neįmuši, pradeda kilti pavojingos situacijos prie tavo vartų. Rungtynės baigėsi pergale, tačiau nagrinėsime, ko mums pritrūko per paskutiniąsias 10-12 min. Reikia pasakyti, kad žaidėjai atidavė visas jėgas aikštėje, savo parengtą planą vykdėme, tik paskutinės minutės nepavyko. Gal patikėjome pergale, todėl taip ir išėjo?“ Aistruoliai svarsto, kad „Sūduvos“ žaidimas pasikeitė, nes buvo pakeistas Jeremy Manzorro, tačiau treneris su tuo nesutinka. „Jeremy dėl traumos praleido daug laiko be futbolo, buvo matyti, kad kiek pavargo. todėl ir pakeitėme. Manau, viskas pasikeitė, nes pradėjome pulti didelėmis pajėgomis, užsibūdavome puolime. Todėl ir pradėjome praleisti tas kontratakas, kurios virsdavo pozicinėmis. Aikštė buvo „sunki“, kiek pavargome, todėl pradėjome daugiau gintis, o įmušusios komandos visada įgauna antrą kvėpavimą. Gal todėl viskas taip ir vyko?“, – kalbėjo V. Čeburinas. Apie laukiančias jau šeštąsias rungtynes šį sezoną su Vilniaus „Žalgiriu“ treneris iš karto po rungtynių su „Jonava“ detaliai nekalbėjo. „Šį sezoną su „Žalgiriu“ sužaidėme daug rungtynių, o dabar reikia žengti vieną lemiamą žingsnį. Ruošimės“, – taip apie laukiančią dvikovą išsireiškė „Sūduvos“ strategas. Lemiamas A lygos rungtynes dėl čempionų titulo „Sūduva“ su Vilniaus „Žalgiriu“ žais lapkričio 19 dieną 13 val. „Arvi“ futbolo arenoje. 