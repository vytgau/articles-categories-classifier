„Teniso talentai“ – projektas, skirtas visiems, žaidžiantiems tenisą, rimtai sportuojantiems, siekiantiems rezultatų. Tai žinia visiems vaikams, jų tėvams, profesionaliems tenisininkams, kad privatus verslas palankiai žiūri į sportinių aukštumų siekiančius talentus ir sudarys jiems galimybę gauti papildomą finansavimą kopiant meistriškumo laiptais“, – teigia Lietuvos teniso sąjungos prezidentas, Talentų fondo tarybos narys Ramūnas Grušas. Šių metų projekto biudžeto fondą sudaro 230 tūkst. eurų, visas lėšas jam skyrė UAB „MG Valda“ grupė. Projektą vykdo bendrovė „Teniso pasaulis“, valdanti didžiausią Lietuvoje ir vieną didžiausių Europoje teniso infrastruktūros objektų SEB areną. „Teniso talentų“ parama bus nukreipta keliomis kryptimis. Fondo paramos gali tikėtis visi be išimties Lietuvos tenisininkai, atitinkantys nustatytus viešai skelbiamus kriterijus. Pirmoji rėmimo kryptis – šalies teniso lyderiai, atstovaujantys Lietuvos rinktinei. Reikalavimai norintiesiems pretenduoti į šią paramos kryptį – atstovavimas Lietuvos rinktinei arba atitinkamos vietos Lietuvos teniso sąjungos (jaunių nuo 13 iki 17 m.) ir ATP (suaugusiųjų) reitinge. „Svarbu, kad jie siektų ne tik asmeninių rezultatų, bet ir gintų Lietuvos garbę tarptautinėse varžybose“, – aiškina R. Grušas. Šios programos metinis biudžetas – 75 tūkst. eurų, iš jos šiais metais jau skirta: Ričardui Berankiui – 30 tūkst., Laurynui Grigeliui – 15 tūkst., Lukui Mugevičiui – 5 tūkst. eurų. Antroji kryptis – 25 tūkst. eurų finansinė parama perspektyviems jauniesiems tenisininkams, gimusiems 1994–2004 m., rimtai sportuojantiems, nuolat dalyvaujantiems turnyruose Lietuvoje ir užsienyje. Trečioji „Teniso talentų“ projekto kryptis – parama daugiausia jaunųjų tenisininkų šiuo metų Lietuvoje siejančiai organizacijai Vilniaus teniso akademija. Fondas įsipareigoja iš dalies kompensuoti akademijos narių treniruotėms skirtų teniso aikštelių nuomos išlaidas. Tam skiriama 130 tūkst. eurų suma. „Teniso talentų“ tarybos pirmininkas – ilgametis šalies teniso rėmėjas, Lietuvos teniso sąjungos garbės prezidentas Darius Mockus, nariai – bendrovės „MG Valda“ valdybos nariai Rolandas Vingilis ir Sigita Survilaitė-Mekionienė, taip pat Lietuvos teniso sąjungos prezidentas, bendrovės „Teniso pasaulis“ direktorius R. Grušas bei Lietuvos teniso sąjungos teisėjų kolegijos pirmininkas Jonas Dagys. „Teniso talentai“ kviečia tenisininkus, gimusius 1994–2004 m., teikti paraiškas paramai gauti iki 2017 m. rugsėjo 10 dienos. Visą informaciją apie „Teniso talentus“ galima rasti interneto svetainėje http://www.tenisotalentai.lt.