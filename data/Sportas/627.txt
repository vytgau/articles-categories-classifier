Savo jėgas dalyviai galėjo išbandyti net 8-iose grupėse: „Mix“ dvejetuose (Light ir Hard grupės), moterų (Light ir Hard grupės) ir vyrų dvejetuose (Light, Hard, Seniors ir Masters grupės). Tai didžiausias Lietuvoje teniso turnyras, skirtas mėgėjams, šiemet jame varžosi daugiau nei 220 dalyvių iš visų mūsų šalies regionų. Stipriausioje vyrų dvejetų grupėje netrūksta patyrusių, gerai šalies teniso bendruomenei žinomų žaidėjų, praeityje atstovavusių ir Lietuvos rinktinei. Tai Arūnas Rozga, Aleksas Tverijonas, Oskaras Kalinauskas, Simas Malakauskas bei kiti. Tenisininkai turnyre žaidžia „valandiniu“ principu, tai yra viena kova trunka valandą, po jos fiksuojamas rezultatas. „SEB arenoje“ šeštadienį prasidėjęs turnyras finišuos sekmadienį finalinėmis kovomis. 