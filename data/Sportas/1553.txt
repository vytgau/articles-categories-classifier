Aprangą biatlonininkams kūrė dizaineris Aleksandras Pogrebnojus, su kurio kurtomis aprangomis lietuviai nuo praėjusio sezono varžosi ir pasaulio biatlono taurės etapuose. „Užduotis buvo sukurti tokią aprangą, kuri simbolizuotų atkurtos Lietuvos šimtmetį, o didžiausias valstybės simbolis yra Vytis. Viskas surišta su istorija, turi būti kažkokia mintis“, – teigė A. Pogrebnojus. Dizaineris neabejoja, kad su šia olimpine apranga, primenančia riterius, biatlonininkai išsiskirs iš kitų Pjongčango žaidynėse startuosiančių komandų. „Biatlonininkai, žinoma, labai skirsis nuo kitų sportininkų. Kitose aprangose dominuoja visokie raštai ir dryžiai. Stengiuosi, kad tiktų sportininkams ir kol kas jie visi lieka patenkinti“, – pasakojo A. Pogrebnojus. Pirmieji naująją aprangą išbandė olimpiadai besiruošiantys Tomas Kaukėnas ir Vytautas Strolia bei Europos čempionate startuosianti Gabrielė Leščinskaitė. „Kai apsivilkau aprangą, užvaldė keistai geras jausmas – tarsi padidėjo patriotiškumas, stiprybė. Užsidėjau ir pasižiūrėjau į save – atrodžiau tarsi karžygys, – sakė olimpinių žaidynių atidarymo metu šalies vėliavą nešiantis T. Kaukėnas. – Būsime tikrai išskirtiniai, nes visų kitų aprangose nebūna tokio tipo raštų, o čia kruopščiai apgalvota ir sudėliota.“ Beje, biatlono rinktinės pavyzdžiu pasekė ir slidininkai – Pjongčange jie taip pat dėvės A. Pogrebnojaus kurtą aprangą. Biatlonininkai pasirodymą olimpinėse žaidynėse pradės vasario 10-11 dienomis vyksiančiomis 7,5 km moterų bei 10 km vyrų sprinto varžybomis. 