Prieš rungtynes LFF stadione netrūko veiksmo. Nacionaliniame „FIFA 2017“ čempionate varžėsi elektroninio sporto entuziastai, mažiausi šventės dalyviai dūko vaikų kampelyje, o susirinkusią publiką išskirtiniu koncertu išjudino atlikėjai Pushaz ir Linas Adomaitis. Šventinę nuotaiką sustiprino ir prieš rungtynes surengtas įvairiais istorijos tarpsniais „Žalgirio“ garbę gynusių futbolininkų ir trenerių pagerbimas. Į legendinius žalgiriečius kreipėsi Jo Ekscelencija Lietuvos Prezidentas Valdas Adamkus, atminimo dovanas įteikė Vilniaus meras ir „Žalgirio“ garbės prezidentas Remigijus Šimašius, mero pavaduotojas Linas Kvedaravičius ir „Žalgirio“ direktorė Vilma Venslovaitienė.  Aikštėje išsirikiavusias „Žalgirio“ ir IFK komandas specialiai įrašyta kalba pasveikino Jos Ekscelencija Lietuvos Prezidentė Dalia Grybauskaitė, sveikinimo žodį tarė ir sostinės vadovas R. Šimašius. Simboliškai kamuolį iš aikštės vidurio išspyrė 1989 metais vykusių rungtynių su Geteborgo ekipa didvyris Robertas Fridrikas. Prieš 28-erius metus du tikslūs jo smūgiai lėmė įspūdingą „Žalgirio“ pergalę UEFA taurės turnyro pirmose rungtynėse. Antradienį legendinių žalgiriečių akivaizdoje pergalę pasiekė ir nauja „Žalgirio“ futbolininkų karta. Tiesa, pirmi kamuolį iš tinklo traukė žalgiriečiai, bet 31-ą min. Elivelto po tikslaus Serge‘o Nyuiadzi perdavimo rezultatą išlygino. Pergalingus smūgius varžovams „Žalgirio“ futbolininkai sudavė po pertraukos. 61-ą min. šeimininkus į priekį išvedė Darvydas Šernas, o jau per teisėjo kompensuotą laiką puikiu tolimu šūviu klubo gimtadienio šventę įprasmino vos antras rungtynes „Žalgirio“ gretose žaidęs rumunas Liviu Antalis. „Šis įvartis man yra labai svarbus ir reikalingas. Apskritai, visai mūsų komandai šios rungtynės buvo labai naudingos. Varžovai tikrai nebuvo prasti. Tiesiog, „Žalgiris“ buvo geresnis ir labiau išalkęs pergalės“, – konstatavo 28-erių metų futbolininkas iš Rumunijos. „Žalgirio“ vyriausiasis treneris Valdas Dambrauskas neslėpė, kad jo komandai ši pergalė buvo svarbi dėl įvairių priežasčių. „Klubo gimtadienio šventė, daugybė žmonių stadione išskirtinis dėmesys. Tokiomis aplinkybėmis privalėjome siekti tik pergalės. Be abejo, lemiamas veiksnys – pasiruošimas Čempionų lygos rungtynės. Neabejoju, kad ši pergalė prieš pajėgų varžovą pridės vyrams pasitikėjimo. Nors pirmi praleidome, bet sugebėjome atsitiesti, įmušėme tris įvarčius, turėjome ir dar daugiau progų. Pats žaidimas skyrėsi nuo įprastinio, lietuviško. Greitis buvo didesnis, su kamuoliu žaidėme kokybiškiau, o perėjimas į atakas buvo daug staigesnis, neužlaikydavome kamuolio, viską darėme 1-2 lietimais. Tai rodo, kad nėra neįmanomų dalykų. Jei mes labai tikėsime, labai norėsime ir sunkiai dirbsime, tai sulaukę savo progos mes ją ir išnaudosime“, – samprotavo V. Dambrauskas. 40-metis futbolo specialistas pabrėžė, kad rungtynės su Geteborgo ekipa „Žalgiriui“ suteikė ir vertingos patirties ruošiantis UEFA Čempionų lygos atrankos kovoms. „Draugiškos rungtynės irgi būna skirtingos. Kai žaidi treniruočių aikštėje, Kipre ar Turkijoje, be žiūrovų, tai rungtynės būna vienokios. O kai savo stadione, palaikomas gausios sirgalių armijos, tai rungtynės labai priartėja prie oficialių. Šį kartą rungtynių aplinka ir emocinis fonas buvo labai artimos Čempionų lygos rungtynėms. Futbolininkai negalėjo atsipalaiduoti, kiekvienas norėjo parodyti kaip galima daugiau savo gerųjų savybių. Būtent dėl to šias rungtynes vadinčiau tikrai pavykusiomis“, – teigė „Žalgirio“ vyriausias treneris. UEFA Čempionų lygos antro atrankos etapo pirmos rungtynės su Razgrado „Ludogorec“ ekipa įvyks liepos 12-ą d. Vilniuje. Iki tol „Žalgiris“ sužais dar vienerias draugiškas rungtynes. „Nesiruošiame švęsti pergalės prieš Geteborgą, nes mūsų laukia daug darbo. Kitą savaitę kelias dienas praleisime Baltarusijoje, kur liepos 6-ą d. mūsų laukia kontrolinės rungtynės su Borisovo BATE ekipa. Šiuo metu renkame informaciją apie „Ludogorec“ klubą, analizuojame rungtynių įrašus ir ruošiame medžiagą, kurią pateiksime žaidėjams. Po rungtynių su BATE turėsime savaitę iki Čempionų lygos dvikovos. Manau, kad tai optimalus pasirengimo atsakingiausioms sezono rungtynėms ciklas“, – pareiškė V. Dambrauskas. Bilietus į rungtynes su „Ludogorec“ komanda viešai įsigyti bus galima nuo ketvirtadienio Bilietai.lt kasose ir internetu bilietai.lt. 