Olimpiados ledo ritulio turnyro finale Vokietija žais su Olimpiniais atletais iš Rusijos. Pastarieji 3:0 pusfinalyje įveikė Čekiją. Pirmą kartą olimpiados istorijoje Vokietijos ledo ritulininkai prasibrovė į finalą, o mažiausiai sidabro olimpinius medalius užsitikrino po 42 metų pertraukos. Nuo 1928 metų olimpiniuose ledo ritulio turnyruose besivaržantys vokiečiai savo sąskaitoje turi tik du bronzos medalius, laimėtus 1932 ir 1976 metais. Vokietijos rinktinei jau patekimas į Pjongčango žiemos žaidynių pusfinalį buvo sensacija. Ketvirtfinalyje nacionalinės ekipos stratego Marco Sturmo auklėtiniai per pratęsimą 4:3 nugalėjo pasaulio čempionus švedus. Per pirmąsias 26 minutes Vokietijos rinktinė pelnė tris įvarčius ir pirmavo 3:0. Visiškai prie sienos prispausti kanadiečiai jau po poros minučių lengviau atsikvėpė – įvarčiu sušvelnino rezultatą 3:1. 33-ią minutę daugumą aikštėje išnaudoję vokiečiai dar kartą nuginklavo varžovų vartininką ir rezultatas tapo grėsmingas – 4:1. Viską turėjo lemti paskutinis trečiasis kėlinys, tačiau olimpiniams Sočio čempionams šturmas pavyko tik iš dalies – pelnė tik 2 įvarčius ir turėjo pripažinti vokiečių pranašumą. Kanadiečiai į vartus metė 31 kartą, o vokiečiai – tik 15. Kanados žaidėjai gavo 35 baudos minutes, o Vokietijos – 16. Kanadiečiai dėl olimpinės bronzos kovos su Čekijos ledo ritulininkais. 