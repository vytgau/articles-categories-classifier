„Man City“ per mėnesį sužaidė 10 rungtynių, o tai neabejotinai turi įtakos futbolininkų sveikatai. Ypač įtempta buvo paskutinė savaitė: gruodžio 27-ąją „miestiečiai“ 1:0 svečiuose palaužė „Newcastle“, gruodžio 31-ąją 0:0 išsiskyrė su „Crystal Palace“, o sausio 2-ąją stojo į kovą su „Watford“ futbolininkais. Toks tvarkaraštis jau pareikalavo skaudžių nuostolių: vienas ekipos lyderių Gabrielis Jesusas prieš pat naujuosius metus mače su „Crystal Palace“ patyrė kelio traumą ir iš rikiuotės iškrito mažiausiai 4-6 savaitėms. Tame mače „Man City“ prarado ir belgą Keviną de Bruyne, tiesa, jis traumą patyrė po varžovo pražangos. Paskutinių rungtynių pabaigoje šlubčiojo dešinysis gynėjas Kyle'as Walkeris. „Aš žinau, kad čia Anglijoje šou turi tęstis, bet tai nėra nenormalu“, – po mačo su „Watford“ BBC žurnalistams teigė P. Guardiola. Prieš tai ispanas P. Guardiola vadovavo „Barcelona“ ir Miuncheno „Bayern“ klubams, Ispanijos ir Vokietijos čempionatuose žiemą yra neilga 2-4 savaičių žiemos pertrauka. „Toks čempionato tempas baigia nužudyti žaidėjus. Futbolininkai žaidžia 11 mėnesių be pertraukos. Mes turime pagalvoti ir apie šio spektaklio artistus. Žinau, kad nieko negalime pakeisti, bet kam toks tempas? Gyvenimas nesužlugs, jei nežaisime kas antrą dieną, niekas dėl to nepasikeis“, – priekaištus federacijos vadovams bėrė P. Guardiola. Mače su „Watford“ antradienį dešinysis gynėjas K. Walkeris paskutinėmis minutėmis akivaizdžiai stokojo jėgų ir šlubavo, kol kas nėra aišku ar gynėjas nepatyrė rimtesnių sveikatos problemų. „Tu gali žaisti kas tris, kas keturias ar penkias dienas, bet ne kas antrą dieną, nes galiausiai tai atsiliepia žaidėjų sveikatai ir baigiasi taip, kaip Kyle'ui Walkeriui antradienį“, – kalbėjo „Man City“ strategas. „Aš nesakau, kad reiktų atsisakyti rungtynių („Boxing Day“ turo) per Kalėdas, kai futbolą iš namų gali stebėti visas pasaulis. Bet tu negali Kalėdų antrą dieną sužaidęs sunkias rungtynes Naujųjų metų išvakarėse vėl švęsti pergalę ir iškart galvoti apie kitą mačą po poros dienų. Žmonės, kurie suvokia futbolininkų fizinius krūvius, pasakytų, kad neįmanoma po rungtynių atsistatyti per 48 valandas. Tai ne krepšinis ar tenisas, kur gali žaisti kasdien ar kas antrą dieną. Čia žaidėjams reikia daugiau laiko atsistatyti. Akivaizdu, kiek daug žaidėjų šiuo laikotarpiu turi bėdų su raumenimis. Žinau, kad tai yra tradicijos, kurių nepakeisiu, bet prašau šiek tiek pagalvoti apie žaidėjus – jie yra artistai, esminė priežastis, kodėl mes visi esame čia“, – kalbėjo P. Guardiola. Some of those results have a big impact at the bottom of the table... #PL pic.twitter.com/OVqtdPYPGW— Premier League (@premierleague) January 2, 2018 