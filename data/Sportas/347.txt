15 – tiek rungtynių bus sužaista pasaulio ledo ritulio čempionato IB diviziono turnyre Kaune. Šio mėnesio pabaigoje Lietuvos ledo ritulio mėgėjai galės mėgautis visą savaitę truksiančiu spektakliu ant „Žalgirio“ arenoje specialiai išlieto ledo. Per kovų kupiną savaitę, per kurią bus dvi poilsio dienos, visos rinktinės sužais po penkis mačus, o žiūrovai iš viso turės galimybę stebėti 15 akistatų. Jau pirmajame mače sekmadienį (balandžio 22 dieną) lietuviams lengvos kovos tikėtis būtų naivu: mūsų šalies atstovų laukia Kroatijos komanda. Nors praėjusias metais kroatai žengė didelį žingsnį atgal ir jie liko vos penkti, šios šalies rinktinėje ir vėl turėtų būti ne vienas garsus ir aukštame lygyje žaidžiantis ledo ritulininkas, tad nuvertinti kroatų ir tikėtis lengvos kovos nevertėtų. Prieš mūsų šalies rinktinės mačą įvyks dvi dvikovos tarp išankstinių turnyro favoritų bei autsaiderių. Estai bandys įkasti japonams, o rumunai išbandys savo jėgas su ukrainiečiais. Tuo tarpu antrąją turnyro dieną pradės Ukrainos bei Estijos akistata, po kurios turėsime galimybę išvysti ko vertos Japonijos bei Kroatijos nacionalinės ekipos. Mūsų šalies atstovų pirmadienį (balandžio 23 dieną) laukia iš žemesnio diviziono pakilusi Rumunijos rinktinė. Praėjusiais metais IIA divizione matėme gerokai atjaunintą rumunų ekipą, kurioje nebebuvo keleto puikiai žinomų veteranų, o Rumunijos rinktinės jaunimas šiemet bandys įrodyti, jog ši karta gali varžytis šiame lygmenyje. Ši rinktinė supranta, jog visi prieš juos tikisi pasiimti tris taškus ir bandys pateikti bent vieną staigmeną, kuri gali turėti milžiniškos įtakos galutiniam medalių likimui, tad atsipalaiduoti prieš šią rinktinę vargu ar galės bet kuri IB divizione kovosianti ekipa. Po poilsio dienos antradienį, mūsų šalies atstovų lauks bene svarbiausia akistata šiose pirmenybėse: trečiadienį (balandžio 25 dieną) lietuviai stos į kovą su neparankiąja Japonijos ekipa, kurios iki šiol per visą istoriją jie dar nėra įveikę. Ilgus metus IA divizione žaidę japonai užpernai iškrito į žemesnį divizioną, o pernai turėjo pripažinti britų pranašumą, tad į čempionatą Lietuvoje jie ir vėl vyks su vieninteliu tikslu iškovoti auksą. Praėjusiais metais šio tikslo neįgyvendinę japonai tiki, jog jie išmoko gautas pamokas, o mačas su jų rinktine lietuviams veikiausiai bus pats sunkiausias per visą turnyrą. Trečiąją turnyro dieną taip pat kovos dvi medalių norinčios rinktinės: Ukraina bei Kroatija, o Estijos ir Rumunijos akistata gali lemti tai, kuri rinktinė užims paskutinę poziciją ir turės užleisti savo vietą šiame divizione kitai rinktinei. Ketvirtadienį bus antroji ir paskutinė poilsio diena pasaulio ledo ritulio čempionate, o ketvirtoji turnyro diena prasidės Japonijos ir Rumunijos dvikova. Kiek vėliau įvyksiančiame antrajame dienos mače kroatai sieks atsirevanšuoti estams už pralaimėjimą praėjusiais metais. Tuo tarpu lietuvių penktadienį (balandžio 27 dieną) laukia ne ką mažesnis iššūkis nei prieš tai buvusiose rungtynėse: mūsų šalies atstovai kovos su ukrainiečiais, kurie dar pernai kovojo aukštesnio rango turnyre. Prieš du metus, taip pat priešpaskutiniame ture, Lietuvos rinktinė 2:1 įveikė ukrainiečius ir iškovojo pirmąją pergalę tarpusavio akistatų istorijoje, tačiau galiausiai aukso medaliais pasidabino būtent ukrainiečiai. Atkaklaus mūšio tarp šių rinktinių galima tikėtis ir šiais metais, o ant kortos šiame susitikime gali būti pastatytas ir aukso medalių likimas. Šeštadienį (balandžio 28 dieną) pradės kroatų ir rumunų akistata, o antrose dienos rungtynėse susigrums dvi didžiausios Lietuvos rinktinės varžovės kovoje dėl aukso: Ukraina bei Japonija. Jei bent vienai iš šių rinktinių per pirmuosius keturis turus pavyktų nepatirti nė vienos nesėkmės, aukso medalių likimas spręstųsi būtent šioje akistatoje. Lietuviai paskutinį čempionato mačą žais su estais, kurie ir vėl yra priskiriami prie turnyro autsaiderių, tačiau pastaraisiais metais ši rinktinė parodė pozityvių ženklų savo gerbėjams. Estai jau tris metus išsilaiko šiame divizione, o pernai įveikę kroatus jie liko ketvirti, tad šiemet jie į kovą žengs tikėdamiesi žengti dar vieną žingsnį į priekį ir pagaliau iškovoti medalius. Papildoma motyvacija estams turėtų būti ir pasaulio čempionatuose besitęsianti pralaimėjimų serija prieš lietuvius, kurie jie neabejotinai norėtų nutraukti mūsų pačių tvirtovėje. Visus mačus lietuviai pradės 19:30 val. Lietuvos laiku, o visos 15 pirmenybių akistatų įvyks „Žalgirio“ arenoje. Bilietus į visas čempionate laukiančias rungtynes galite įsigyti bilietai.lt puslapyje.