Jau 31-ą kartą surengtame „Ruskaturnaus“ turnyre tris dienas kovojo Lietuvos, Vokietijos, Rusijos, Švedijos ir šeimininkės Suomijos rinktinės. „Round Robin“ formatu vykusiose varžybose, rinktinių boksininkai kovojo vieni su kitais ir varžėsi dėl stipriausios komandos vardo. Vido Bružo ir Miroslavo Krepštulio treniruojamai Lietuvos rinktinei atstovavo: Gilvinas Lukošiūnas (svorio kategorija iki 60 kg), Saimonas Banys (iki 69 kg), Vytautas Balsys (iki 75 kg), Paulius Zujevas (iki 81 kg), Algirdas Baniulis (iki 91 kg) ir Mantas Valavičius (virš 91 kg). Pirmą varžybų dieną kovojo penki lietuviai, keturi iš jų iškovojo pergales. Nors varžybos prasidėjo G. Lukošiūno pralaimėjimu Suomijos atstovui Ahmadi Niazziui 1:4, vėliau buvo keturios pergalės iš eilės. S. Banys 4:1 įveikė Paulą Wallą iš Vokietijos, V. Balsys 4:1 nugalėjo suomį Henriką Palosaarą, o A. Baniulis aiškia persvara nukovė rusą Aleksejų Kovalevskį. Antrą dieną į ringą kopė keturi lietuviai. Po antrą pergalę iškovojo S. Banys ir V. Balsys. Pirmasis 3:2 palaužė Suomijos atstovą Muhammadą Abdilrasooną, antrasis tokiu pat rezultatu įveikė kitą varžybų šeimininką Santerį Lainę. Kitiems lietuviams teko pripažinti varžovų pranašumą. A. Baniulis 0:5 pralaimėjo rusui Nikolajui Večerkai, o M. Valavičius aiškia persvara pralaimėjo vokiečiui Alexanderiui Mulleriui von Bergei. Trečia diena prasidėjo G. Lukošiūno revanšu A. Niazziui. Po pralaimėjimo, patirto pirmą varžybų dieną G. Lukošiūnas pakeitė kovos taktiką ir pasiuntė varžovą į nokdauną bei iškovojo pergalę 3:1. S. Banys pergalių seriją pratęsė kovoje su švedu Belalia Adeliu ir įtikinamai laimėjo vieningu teisėjų sprendimu 5:0. Kiti lietuviai patyrė pralaimėjimus po atkaklių kovų. P. Zujevas 2:3 pralaimėjo švedui Alexanderiui Bwambelei, o A. Baniulis tokiu pat rezultatu 2:3 turėjo pripažinti vokiečio Marco Deckmanno pranašumą. Geriausiu turnyro boksininku išrinktas visas tris pergales iškovojęs Saimonas Banys. Turnyre teisėjavo Lietuvos bokso federacijos Teisėjų kolegijos pirmininkas Anatolijus Kriukovas.