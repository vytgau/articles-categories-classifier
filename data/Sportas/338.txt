Šeimininkai atsidūrė priekyje 2:0 sužaidus lygiai pusvalandį – po to, kai 25 minutę po kampinio galva pasižymėjo Vincentas Kompany, o 30 min. technišku smūgiu Davidą de Geą nuginklavo Ilkay Gundoganas. Tačiau po pertraukos į aikštę grįžę „Manchester United“ futbolininkai savo varžovams užkūrė tikrą pirtį ir per maždaug 20 minučių ne tik išlygino rezultatą, bet ir persvėrė jį savo naudai. 53 ir 55 min. tikslus buvo Paulis Pogba, o 69 min. Alexio Sanchezo perdavimą įvarčiu pavertė Chrisas Smallingas. Nors rungtynių pabaigoje šeimininkai ir užspaudė Jose Mourinho auklėtinius, šiuos gelbėjo, ko gero, geriausias šiuo metu pasaulio vartininkas D. de Gea, nesėkmingi Raheemo Sterlingo veiksmai, kai kurie teisėjo sprendimai ar tiesiog fortūna. Jei „Man City“ būtų iškovojęs pergalę, jis būtų tapęs nebepavejamas, bet dabar likus 6 turams iki pirmenybių pabaigos lyderių pranašumas sumažėjo iki 13 taškų. „Miestiečiai“ turi 84, o „Man United“ – 71 tašką.  Mančesterio derbyje visada vyksta bekompromisė kova. Pirmojo rato akistatoje „Old Trafford“ stadione 2:1 triumfavo „City“ futbolininkai. „Premier“ lygoje komandos tarpusavyje kovėsi jau 42-ą kartą. 21 sykį pajėgesni buvo „Raudonieji velniai“, 13 – „City“, o aštuoniose dvikovoje užfiksuotas taikus rezultatas. „Man City“ iš viso šį sezoną „Premier“ lygoje pralaimėjo tik antrą dvikovą. Primename, Pepo Guardiolos auklėtiniai šią savaitę patyrė skaudų antausį ir UEFA Čempionų lygos rungtynėse. Jie pirmame ketvirtfinalio mače svečiuose net 0:3 neprilygo „Liverpool“.  Šis klubas šeštadienį taip pat grūmėsi miesto derbyje ir su „Everton“ išsiskyrė taikiai – 0:0 (0:0). Tuo metu Londono „Tottenham Hotspur“ kolektyvas išvykoje 2:1 (0:0) įveikė „Stoke City“ ir kartu su „Liverpool“ turi po 67 taškus bei dalinasi 3-4 vietas. Tiesa, „Tottenham“ dar turi vieną susitikimą atsargoje. Abu įvarčius nugalėtojams pelnė danas Christianas Eriksenas (52 ir 63 min.). 