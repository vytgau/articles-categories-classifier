Ketvirtą sezoną A lygoje rungtyniaujantis Kauno „Stumbro“ klubas iki šiol nėra nugalėjęs Klaipėdos „Atlanto“. Per 14 tarpusavio dvikovų „Stumbras“ nė karto nepalaužė klaipėdiečių. To nepavyko padaryti ir trečiadienio vakarą Kauno NFA stadione vykusiose rungtynėse – „Atlantas“ namo išsivežė pergalę rezultatu 2:0. Jau susitikimo pradžioje „Stumbro“ gynėjas Jardelis Nazare netikėtai patikrino savo komandos vartininko Rodrigo Josviaki budrumą, kai jam stipriai paspyrė kamuolį atgal. Bet vartininkas į tai reagavo ir spėjo pavyti į vartus riedantį kamuolį. Pirmame kėlinyje abi komandos žaidė atsargiai ir vengė rizikuoti. Vis tik prieš pertrauką į priekį išsiveržė „Atlanto“ komanda. 40 minutę perėmę kamuolį svečiai greitai nukeliavo į varžovų aikštės pusę ir po Roko Filipavičiaus perdavimo gynėjus aplenkęs Edvinas Baniulis galva nukreipė kamuolį į vartus – 0:1. Antrą rungtynių dalį energingiau pradėjo „Stumbras“. Po tolimo Lucaso Villelos smūgio padirbėti teko klaipėdiečių vartininkui Pavelui Doroševui. Įsibėgėjant antram kėliniui Kauno ekipos treneris Mariano Barreto keitimais stiprino puolimą. Visgi norimos naudos tai neatnešė. Priešingai – 67 minutę arti antro įvarčio buvo „Atlantas“, kuomet po Anilo Kočo perdavimo Lukas Artimavičius pataikė į skersinį. Klaipėdos futbolininkai savo persvarą įtvirtino 76 minutę, kai dar vieną kampinį sėkmingai pakėlė A. Kočas. Tuomet baudos aikštelėje be priežiūros paliktas Mindaugas Panka stipriu smūgiu įmušė antrą komandos įvartį – 0:2. Per likusį laiką „Atlantas“ nesunkiai išsaugojo pranašumą ir iškovojo antrą pergalę šį sezoną. Rungtynių statistika Kauno „Stumbras“ – Klaipėdos „Atlantas“ 0:2 (0:1) Įvarčiai: E. Baniulis (40), M. Panka (76). Geltonos kortelės: V. Armanavičius (66), L. Mačarašvilis (75), J. Nazare (90); J. Pejičius (41), L. Artimavičius (64), P. Doroševas (83), A. Kočas (90). „Stumbras“: R. Josviaki, A. Almeida (63 min. L. Mačarašvilis), L. Čerkauskas, K. Davidas, J. Nazare, R. Sadauskas, V. Armanavičius (70 min. A. Belo), F. Lopesas, L. Villela, N. Boucharebas, T. Meziani (46 min. K. Sekgota). „Atlantas“: P. Doroševas, L. Artimavičius, L. Da Silva, M. Kaliadka, A. Levšinas, R. Filipavičius (86 min. D. Kazlauskas), M. Panka, M. Papšys (52 min. A. Kočas), J. Pejičius, D. Šimkus, E. Baniulis (60 min. V. Kendešas). Šiuo metu uostamiesčio ekipa su 7-iais taškais pavijo tiek pat taškų turintį Vilniaus „Žalgirį“. „Stumbras“ su dviem taškais lieka turnyro lentelės dugne. A lygos rikiuotė (vieta, komanda, rungtynės, pergalės, lygiosios, pralaimėjimai, įvarčių santykis, taškai): 