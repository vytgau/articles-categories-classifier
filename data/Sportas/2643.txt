Nelaimė įvyko Augustavo – Seinų kelyje. Susidūrus dviem automobiliams žuvo moteris. LDSF vykdomojo komiteto narys Vaclovas Šiugždinis DELFI patvirtino, kad į avariją pateko „Škoda“ automobiliu važiavę federacijos prezidentas Romualdas Bakutis ir generalinė sekretorė Rasa Ališauskienė. Sukdama į kairę, „Škoda“ susidūrė su iš prieko pagrindiniu keliu važiavusiu „Opel Vectra“, nurodo radio.bialystok.pl. Viena „Opel“ keleivė žuvo vietoje, kita nuvežta į ligoninę. Abu LDSF vadovai taip pat gydomi ligoninėje. Su R. Bakučiu telefonu trumpai bendravusio V. Šiugždinio teigimu, labiau nukentėjo R. Ališauskienė, bet detalizuoti patirtų sužalojimų jis negalėjo. LDSF oficialioje svetainėje internete taip pat pranešė apie tragišką eismo įvykį ir pareiškė užuojautą žuvusios moters artimiesiems. Penktadienį prasidėjusiose pasaulio taurės varžybose Pruškove Lietuvai atstovauja penki sportininkai.