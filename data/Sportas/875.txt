Dvikova bus neįtikėtinai svarbi „Arsenal“ komandai, kuriai rimtai gresia antrus metus iš eilės likti be bilieto į UEFA Čempionų lygos varžybas. Į jas pateks keturi pajėgiausi lygos klubai. Londono klubas užima tik 6 vietą (27 rungtynės, 45 taškai). Jis nuo 4-oje pozicijoje esančių Londono „Tottenham Hotspur“ futbolininkų atsilieka jau 10 taškų. Arsene‘o Wengero auklėtiniai iš pastarųjų septynių „Premier“ lygos dvikovų varžovus nugalėjo tik dviejose. „Kanonieriams“ dabar būtina skinti pergales. Tuo tarpu „Manchester City“ yra labai arti čempiono titulo. „Miestiečiai“ antrąją vietą užimančią „Manchester United“ ekipą lenkia jau 13 taškų. Pirmojo rato „City“ ir „Arsenal“ rungtynes 3:1 laimėjo Mančesterio komanda. Ji šiame čempionate pralaimėjo vos vieną mačą, iškovojo 23 pergales ir 3 kartus sužaidė lygiosiomis. Praėjusiame ture Pepo Guardiolos auklėtiniai 5:1 nušlavė „Leicester City“ futbolininkus. „Arsenal“ per vienuolika paskutinių akistatų su „Manchester City“ Anglijos pirmenybėse laimėjo tik dvi (5 lygiosios, 4 nesėkmės). Kita vertus, „miestiečiai“ oponentų tvirtovėje – „Emirates“ stadione laimėjo tik sykį per 20 pastarųjų tarpusavio susirėmimų Londone (7 lygiosios, 12 pralaimėjimų). Pirmą kartą šį sezoną Mančesterio klubas versis be brazilo Fernandinho, kuris patyrė traumą. Raheemas Sterlingas jau treniruojasi, bet vargu ar jis šiandien pasirodys aikštėje. „Arsenal“ gretose susižeidęs Nacho Monrealis, jau seniai traumą gydosi Santi Cazorla. „Arsenal“ žaidėjai turės itin atidžiai prižiūrėti varžovų puolėją Sergio Aguero, kuris pelnė penkis įvarčius per penkias pastarąsias dvikovas su šia Londono komanda. Šį mačą tiesiogiai nuo 21.35 val. rodys vaizdo transliacijų internetu platforma viaplay.lt. 00.00 val. vaizdo įrašas – per „Viasat Sport Baltic“ kanalą.