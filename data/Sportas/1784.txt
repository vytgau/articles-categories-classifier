Atvirajame Grudziondzo miesto čempionate boulingo meistrai kovojo dėl 13 500 zlotų (3240 eurų) prizinio fondo. Varžybose, be A. Daniūno ir E. Skarbaliaus, Lietuvai dar atstovavo Linas Sasnauskas. Pajėgiausių sportininkų grupėje varžėsi 53 žaidėjai, o įveikti pirmąjį atrankos barjerą ir patekti tarp 16 geriausiųjų pavyko visiems lietuviams. Po pirmosios varžybų dalies A. Daniūnas žengė antras (5 partijų vidurkis – 225,4 taško), L. Sasnauskas – 10-as (212,8), o E. Skarbalius – 14-as (209,2). Pusfinalyje sužaidus dar 4 partijas A. Daniūnas pakilo į pirmąją vietą (223,3), E. Skarbalius – į 4-ąją (217,1), o L. Sasnauskas, deja, smuko į 16-ąją (198,9) ir nepateko tarp 8 finalininkų. Finale abu lietuviai pasirodė puikiai ir sugebėjo galutinėje įskaitoje užimti abi pirmąsias vietas! A. Daniūnas per 7 lemiamas partijas vidutiniškai rinko 223,43 taško, o E. Skarbalius – 218,14. Trečiąją vietą turnyre užėmęs lenkas Krzysztofas Olesinskis pasiekė 211 taškų vidurkį.