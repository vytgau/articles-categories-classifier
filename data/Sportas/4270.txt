Olimpinėje distancijoje po finišo į viršų rankas kėlė puikią sportinę formą demonstruojantis Marijus Butrimavičius. Šį mėnesį triatlonininkas iškovojo dvi svarbias pergales: liepos pradžioje nugalėjo gimtinėje Trakuose, o paskutinį šeštadienį triumfavo Jonavoje. Olimpinę distanciją (1500 m plaukimas, 44 km dviračiu, 10 km bėgimas) trakiškis įveikė per 2 val. 13 min. 15 sek. Jam neprilygo triatlono taurės bendros įskaitos lyderis, antrą vietą iškovojęs kaunietis Tautvydas Barštys („KG Group“), distanciją įveikęs per 2 val. 18 min. 3 sek., trečią vietą užėmė marijampolietis Andrius Murauskas (2.18:19 val.). Tiesa, varžybų pradžia tokios baigties tikrai nežadėjo. Po plaukimo rungties pirmas iš vandens išlipo Martynas Tinfavičius, 1500 m įveikęs per 20:49 min. Po poros minučių plaukimo rungtį antras baigė A. Murauskas, 1500 m įveikęs per 22:51 min. Trečias (25:11 min.) ant dviračio sėdo M. Butrimavičius, o T. Barštys 1500 m nuplaukė lygiai per 28:00 min., nuo tuo metu lyderio M. Tinfavičiaus atsilikęs kiek daugiau nei 7 min. Dviračių rungtyje M. Butrimavičius demonstravo žvėrišką tempą (40,4 km/ val.), pavijo lyderį M. Tinfavičių bei A. Murauską, aplenkė juos ir 44 km įveikė per 1.06:05 val. Paskutinę bėgimo rungtį M. Butrimavičius pradėjo pirmas ir sėkmingai išsaugojo turėtą persvarą nuo artimiausių persekiotojų. Tuo metu antrosios vietos likimas sprendėsi bėgimo rungtyje, čia gerą tempą demonstravęs T. Barštys gerino savo pozicijas, aplenkė A. Murauską ir iškovojo antrą vietą. Marijampoliečiui atiteko trečioji vieta. M. Tinfavičius užėmė 4-tą vietą (2.19:46 val.), penktas – Kasparas Žiūraitis (2.21:48 val.). „Atrodo, myniau savo tempu, žiūrėjau į greitį, pernelyg nepersistengiau, tačiau pavyko sukaupti kelių minučių persvarą. Jonavai ruošiausi, norėjau laimėti ir laimėjau“, – po finišo teigė M. Butrimavičius, kuris žiemą paprastai išnaudoja pasirinkdamas žiemos sporto malonumus, dažniausiai – slidinėjimą. Atletas yra dalyvavęs ne viename lygumų slidinėjimo maratone, yra atstovavęs Lietuvos rinktinei. Į pergalę – dantimis ir nagais Moterų įskaitoje Inga Paplauskė padarė tai, ką ir buvo galima planuoti prieš jos startą. Prieš tai dviejuose vykusiuose triatlono taurės etapuose pergales šventė Inga Aukselytė, tačiau trečiame etape sezono lyderė nestartavo. Iki tol ant antrosios apdovanojimų pakylos lipusi Inga Paplauskė („Ju2ju2“) pasinaudojo šansu šįkart Jonavoje pagaliau užlipti ant aukščiausio apdovanojimų laiptelio. Tiesa, į pergalę Ingai reikėjo kabintis dantimis ir nagais. Po dviejų rungčių ją nuo viešnios iš Minsko Natalijos Barkun skyrė beveik trys minutės. Turint omeny, kad šį deficitą I. Paplauskei reikėjo panaikinti po dviejų rungčių, jos pergalę galima vadinti tikra staigmena ir ją daro dar saldesnę. Po plaukimo rungties pirma iš vandens išlipo baltarusė N. Barkun (25:16 min.), antra – beveik minute atsilikusi Inga (26:15 min.), dviračių rungtyje vėl šiek tiek buvo greitesnė atletė iš Minsko, 44 km įveikusi per 1.24:34 val., I. Paplauskė atsiliko beveik dviem minutėmis (1.26:12 val.). Bet bėgimo rungtyje Inga diktavo solidų tempą ir mažino atstumą nuo pirmaujančios baltarusės, galiausiai daugiau jėgų turėjusi I. Paplauskė aplenkė viešnią ir iškovojo įsimintiną pergalę. Jos laikas – 2.40:35 val., iškart už jos finišavo viešnia iš Minsko, kuri nuo lyderės atsiliko vos 9 sek. Trečią vietą moterų įskaitoje užėmė vilnietė Giedrė Ambrazevičiūtė – 2.54:40 val. „Žinojau, kiek pirmauja baltarusė N. Barkun, kai po dviračių rungties išbėgau iš tranzito zonos. Bėgimas anksčiau nebuvo mano stipri rungtis, kai sportavau šiuolaikinę penkiakovę, tačiau dabar pradėjo labai patikti. Pamačiau, kad dviračių rungtyje esu žymiai silpnesnė už kitas varžoves ir kol kas neturiu pakankamai laiko treniruotis dviračiu. Todėl į pagalbą prie dviračių trenerio, pasikviečiau pažįstamą bėgimo trenerį, su kuriuo mėginame daryti tai, kas įvyko Jonavoje: bėgti geriausiai, kaip galiu ir bėgimu kompensuoti kitose rungtyse prarastą laiką“, – po pergalės teigė I. Paplauskė. Sprinto rungtyje, kur atletams reikėjo įveikti dvigubai mažesnius atstumus (750 m plaukimas, 20 km dviračiu, 5 km bėgimas) vyrų įskaitoje nugalėjo panevėžietis Titas Pumputis, distanciją įveikęs per 1.09:09 val. Antrą vietą iškovojo marijampolietis Andrius Dapkevičius („Šviesos kariai“, 1.10:11 val.), trečias liko prieš 10 dienų Europos jaunių čempionate dalyvavęs Panevėžio triatlono klubo atstovas Lukas Prokopavičius (1.10:21 val.). Moterų įskaitoje triatlono sprinto distancijoje nugalėjo Evelina Tomkevičiūtė, kuri nuotolį įveikė 1.16:43 val. Antrą vietą iškovojo Unė Narkūnaitė (TSK „Darna“) – 1.22:17 val., trečia finišavo Unės sesuo dvynė Viltė – 1.24:49 val. Pradedantiesiems ir mėgėjams skirtoje „TRI-FUN“ triatlono distancijoje (200 m plaukimas, 10 km dviračiu, 2,5 km bėgimas) nugalėjo kaunietis Mantas Jancauskas – 35:35 min., antrą vietą užėmė vilnietis Robertas Zaicevas 35:41 min., trečias liko kaunietis Dovydas Valiuška (36:19 min.). Merginų įskaitoje „TRI FUN“ rungtyje ant nugalėtojų pakylos lipo trys panevėžietės: pergale džiaugėsi Beatričė Vinciūnaitė – 37:41 min., antra – Ugnė Paurytė (38:14 min.), trečia – Brigita Šniukštaitė (39:48 min.).   Lietuvos triatlono taurės priešpaskutinis IV etapas vyks Veisiejuose rugpjūčio 19 d., daugiau informacijos ir registracija – triatlono taurės svetainėje. Sezono paskutinės varžybos ir taurės nugalėtojai paaiškės rugsėjo 2 dieną V etape Druskininkuose.