26 metų 186 centimetrų ūgio futbolininkas 2017-2018 m. sezone vilkėjo Nišo „Radnički“ ekipos aprangą ir iki žiemos pertraukos pirmenybėse sužaidė 14 rungtynių, pelnė 1 įvartį, užsidirbo 4 geltonas bei 1 raudoną korteles. Atraminio saugo ir vidurio gynėjo pozicijose žaisti galintis M. Tomičius išsiskyrė savo gynybiniais sugebėjimais ir Serbijos čempionate per rungtynes laimėdavo beveik du trečdalius (64 proc.) individualių dvikovų. Tai geriausias statistikos rodiklis tarp visų Serbijos čempionato saugų grandies žaidėjų. Po 22 turų 39 taškus turinti Nišo komanda čempionate užima 4 vietą. Kosovo sostinėje Prištinoje gimęs M. Tomičius beveik visą karjerą žaidė Serbijoje, tik 2013 m. pusmetį praleido Šveicarijoje. Grįžęs į Serbiją, nuo 2014 m. vidurio jis gynė Nišo „Radnički“ spalvas ir su šia ekipa Serbijos „SuperLiga“ pirmenybėse sužaidė 66 rungtynes bei pelnė 2 įvarčius. Tiesa, 2016-2017 m. sezoną „Žalgirio“ naujokas pradėjo Belgrado FK „Cukaricki“ komandoje, per pusmetį sužaidė 16 rungtynių ir įmušė 1 įvartį, bet 2017 m. vasarį vėl sugrįžo į „Radnički“ gretas ir padėjo ekipai čempionate užimti 5 vietą. Tai antrasis „Žalgirio“ komandą po praėjusio sezono papildęs futbolinkas. Gruodžio viduryje ekipos gretas papildė ir legionierius iš Brazilijos Marcus Vinicius Vidalis Cunha, arba tiesiog – Marquinhos. Nauji futbolininkai pasirengimą sezonui pradės sausio 8 dieną, kartu su kitais žalgiriečiais.