Į B. Beckerio advokato prašymus atidėti teismo sprendimą, kad tenisininkas spėtų parduoti nekilnojamą turtą ir padengti skolas nebuvo atsižvelgta. Buvusiai teniso žvaigždei būtų užtekę mėnesio, kad parduotų Maljorkoje esančią 9-ių kambarių vilą ir padengtų skolas. Jos vertė – maždaug 6 mln. eurų. Į nemalonumus dėl finansinių reikalų B. Beckeris patenka ne pirmą kartą. 2011 metais šeimos sodininkas kreipėsi į teismą dėl maždaug 300 tūkst. eurų skolos. Vokiečiui teko imti kreditą banke, kad išsaugotų savo nekilnojamą turtą. Po trejų metų jis įsiskolino vienai statybų kompanijai 400 tūkst. eurų. Ir šį kartą B. Beckeriui pavyko išsaugoti Maljorkoje esančią vilą, už kurią savo geriausiais karjeros metais sportininkas sumokėjo 12 mln. eurų. Viešumoje kalbama, kad tenisininkas yra itin neatsakingas, kai kalba eina apie pinigus, tačiau jo advokatas tai neigia. Neva visos tos finansinės bėdos – tik nelemtų aplinkybių sankaupa. Dar būdamas aktyvus sportininkas B. Beckeris ne kartą buvo pastebėtas kazino, daug rašyta apie jo triukšmingus vakarėlius ir brangius pirkinius. Prabangų gyvenimą pamėgęs vokietis nemažino apsukų ir baigęs karjerą. Kalbama, kad beveik trejus metus su Novaku Džokovičiumi dirbęs B. Beckeris skolinosi iš savo auklėtinio pinigų. Jo vadovaujamas serbas laimėjo šešis „Didžiojo kirčio“ titulus ir susigrąžino pirmąją vietą pasaulio teniso reitinge, tačiau 2016 metų pabaigoje jų keliai išsiskyrė. Kaip viena iš galimų priežasčių įvardijami finansiniai nesutarimai. Nepatvirtintais duomenimis B. Beckeris liko skolingas N. Džokovičiui didelę sumą pinigų, tačiau abu šią informaciją vėliau paneigė. B. Beckeris – ne pirmas ir ne paskutinis sportininkas, kuriam baigus karjerą „netikėtai“ pasibaigia pinigai ir teisinės institucijos skelbia bankrotą. Paulas Gascoigne'as (futbolas, 50 metų) Paul Gascoigne in action for Lazio#Lazio pic.twitter.com/GC9v9UptJs — Football Memories (@footballmemorys) June 17, 2017  Gazzos pravardę turintis futbolininkas pelnytai laikomas „Newcastle United“ komandos ikona. 1996 metais jis buvo Anglijoje rengto Europos čempionato vienu iš didvyrių. Tiesa, dabar sportininkas – puolęs didvyris. Per savo karjerą apie 30 mln. eurų uždirbusi anglų futbolo legenda savo šlovingą praeitį griovė nėręs į alkoholizmo liūną. Didžiulės skolos netruko jį nustumti į bankrotą. Gazza mėgino nusiraminimo ieškoti vartodamas narkotikus. Ne kartą dėl jų P. Gascoigne'as laviravo ties mirties riba. George'as Bestas (futbolas, mirė būdamas 59-ių) George Best in action for Northern Ireland against England pic.twitter.com/MrA0dRbBEq — The League Magazine (@Theleaguemag) June 20, 2017 Vienu geriausių visų laikų pasaulio futbolininkų laikomas G. Bestas taip pat nesusitvarkė su alkoholizmo problemomis. Būdamas 59-ių metų jis dėl daugybės organų funkcijų nepakankamumo mirė 2005 metais. „Išleidau daug pinigų moterims, automobiliams ir vakarėliams. Likusius pinigus tiesiog iššvaisčiau“, – taip kalbėjo G. Bestas, galėjęs pasigirti 21-ų metų stulbinančia karjera futbolo aikštėje. Diego Maradona (futbolas, 56)  Bankrutavusių sportininkų sąraše – argentiniečių futbolo dievukas. Dar karjeros metais narkotikus ir alkoholį pamėgęs D. Maradona asmeninį finansinį krachą patyrė 2005 metais. Italijos mokesčių institucijoms apie 40 mln. eurų įsiskolinęs futbolininkas sėdo prie derybų stalo, kad skolą jam leistų sumokėti dalimis. Labiausiai pasaulyje argentinietį išgarsino „Dievo ranka“ – pasaulio čempionate ranka įvartį pelnęs D. Maradona padėjo vėliau Argentinai iškovoti čempionės titulą.  Bjornas Borgas (tenisas, 61) Wimbledon: Bjorn Borg says attention was crazy https://t.co/6zPwXcsOrE pic.twitter.com/4Tp97JcaTT — Dirceu Cavaco (@DirceuCavaco) June 28, 2017 Milžiniškus pinigus švaisto ne tik futbolininkai. Teniso žvaigždė B. Borgas taip pat sugebėjo niekais paversti per karjerą uždirbtus apie 80 mln JAV dolerių. Buvusi pirmoji planetos raketė laimėjo 11 Didžiojo kirčio turnyrų. Švedas laikomas tikra teniso sporto legenda. Johnas Daly (golfas, 51) Golfo nenuorama vadinamas J. Daly turėjo kitą priklausomybę. Visą jo turtą sunaikino nepakeliamas noras lošti. Savo biografijoje amerikietis rašė, kad per 20 metų prie lošimo stalo prašvilpė apie 60 mln. JAV dolerių. Golfo žaidėjas taip pat buvo priklausomas ir nuo alkoholio, jam teko kelis kartus pasėdėti priklausomybės ligų centruose. 1995 metais jis jau buvo bankrutavęs, tačiau laimėjo „British Open“ varžybas ir vėl atsistojo ant kojų. Tik su J. Daly autobiografijos pasirodymu 2006 metais viešai paaiškėjo, kad sportininkas bankrutavęs. Scottie Pippenas (krepšinis, 51) Kartu su krepšinio legenda Michaelu Jordanu šešis NBA čempiono titulus laimėjęs puolėjas per karjerą uždirbo per 120 mln. JAV dolerių. Šiuos jis investavo į abejotinas verslo idėjas ir netrukus prarado viską. Dėl to 2007 metais jis ketino grįžti į NBA, tačiau šiam norui nebuvo lemta išsipildyti. Po metų jis dar trumpai išbėgo į aikštę Suomijoje ir Švedijoje.  Dennisas Rodmanas (krepšinis, 56) Dar vienas NBA čempionas, ekstravagantiškasis D. Rodmanas, per aktyvią karjerą uždirbtus 30 mln. JAV dolerių išleido alkoholiui ir narkotikams. Krepšinio žvaigždei teko atverti piniginę ir mokant alimentus. „Blogasis berniukas“ 2012 metais kalbėjo, kad gyvenime uždirba iš įvairių prekybos centrų atidarymo. Galbūt dabar jį parems geras jo bičiulis Šiaurės Korėjos lyderis ir diktatorius Kimas Jong Unas? Allenas Iversonas (krepšinis, 42) 11 kartų per karjerą į NBA Visų žvaigždžių komandą rinktas įžaidėjas per 15 metų lygoje uždirbo per 154 mln. JAV dolerių. Tačiau šio solidaus turto jam išsaugoti nepavyko. Viename teismo įraše 2012 metais minima, kad jis kiekvieną mėnesį išleidžia 360 tūkst., iš kurių 126 tūkst. skirti įvairiems kreditoriams.  Evanderis Holyfieldas (boksas, 54) 2012 metais leidinys „The Independent“ paviešino, kad keturis kartus sunkaus svorio pasaulio bokso čempionas yra bankrutavęs. „The Real Deal“ pravardę turintis boksininkas nesugebėjo suvaldyti didžiulio savo turto ir buvo priverstas prašyti pagalbos padengiant įvairias skolas. Per savo aktyvią karjerą amerikietis buvo uždirbęs per 500 mln. JAV dolerių. Labiausiai jį išgarsino dvikova su Mike'u Tysonu, kur pastarasis, nesugebėdamas prilygti varžovui, atkando E. Holyfieldo dešinės ausies galiuką.  Mike'as Tysonas (boksas, 51) Jauniausias visų laikų bokso sunkaus svorio čempionas ringe neturėjo lygių – net 12 iš 19 pirmųjų savo dvikovų jis laimėjo nokautu pirmajame raunde. Geležinio Mike'o karjera pradėjo ristis nuo kalno, kai tuometinė jo žmona apkaltino boksininką smurtavimu šeimoje, mirė jo treneris, atstojęs tėvą, įvyko skyrybos, dėl merginos išprievartavimo jis sėdo trejiems metams už grotų, įjunko į narkotikus ir buvo suimtas už vairavimą neblaiviam. Pusės milijardo JAV dolerių pasirodo buvo per mažai vakarėliams, automobiliams, moterims ir bengaliniams tigrams. 2003 metais bokso legendai buvo paskelbtas bankrotas. M. Tysonas rankų nenuleidžia – visame pasaulyje rengia seminarus, filmuojasi kino juostose, aktyviai dalyvauja socialiniame gyvenime. 