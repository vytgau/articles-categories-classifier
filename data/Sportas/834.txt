Anot klubo svetainės, futbolininko koja gali gyti apie šešias savaites, vėliau tyrimai atskleis, kaip sugijo čiurna ir įvertinus jos būklę bus nuspręsta dėl Neymaro grįžimo į rikiuotę. Anot gydytojo, brazilas be futbolo gali praleisti apie tris mėnesius, tačiau jis vylėsi, kad Neymaras galės žaisti pasaulio čempionate, kuris prasidės birželio vidury. Brangiausias PSG žaidėjas, klubui kainavęs daugiau nei 200 milijonų eurų, ko gero, jau nebepadės komandai šiame sezone. Traumą Neymaras patyrė prieš savaitę sekmadienį rungtynėse su Marselio „Olympique“ ekipa. Kovodamas dėl kamuolio 80 min. brazilas nesėkmingai kryptelėjo koją ir skausmo perkreiptu veidu krito ant vejos. Aikštę su ašaromis akyse Neymaras paliko ant neštuvų. PSG antradienį laukia Čempionų lygos atsakomąsios rungtynės su Madrido „Real“ ekipa. Paryžiaus futbolininkai sieks revanšo už Ispanijoje patirtą nesėkmę 1:3.