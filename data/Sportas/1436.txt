E. Norkeliūnas pasakoja, kad pirmą kartą į muai tai treniruotę jis atėjo būdamas 15-os metų. Ši sporto šaka jį užkabino akimirksniu. Jaunuolį labiausiai sužavėjo jos įvairumas. Treniruotėse daugiausiai dėmesio skiriama bendram fiziniam pasiruošimui: intensyviai lavinamos rankos, keliai, kojos, alkūnės. Tai bene daugiausiai kalorijų sudeginanti sporto šaka, kadangi sportininkas turi smūgiuoti visomis galūnėmis. „Fiziniam pasiruošimui skiriama apie 80-90 proc. treniruočių laiko. Aišku, ringe labai svarbi ir psichologija. Gali būti labai stiprus fiziškai, bet, jei nebūsi tinkamai nusiteikęs, niekas nepadės. Labai svarbu pasitikėti savimi, nebijoti kovos. Kiekvienas turi savų būdų susikaupti prieš dvikovą. Vieni pasimeldžia, kiti klauso mėgstamos dainos“, – aiškina buvęs sportininkas. Jis pabrėžia, kad muai tai ugdo ne tik kūną, bet ir protą. Šioje sporto šakoje nieko nepasieksi be pasitikėjimo savimi ir užsispyrimo pasiekti norimą tikslą. Treniruočių metu iš žmogaus reikalaujama peržengti viduje nustatytas ribas, siekti daugiau nei atrodo įmanoma. Tokia drąsa ir užsispyrimas vėliau praverčia ir asmeniniame gyvenime. „Šis sportas labai padeda ugdyti discipliną. Manęs dažnai klausdavo, ar man nenusibosta vaikščioti į treniruotes. Žinoma, kad kartais nusibosdavo, bet aš juk buvau profesionalus sportininkas, todėl mane į priekį varė žodis reikia. Jei tau patinka tavo darbas, net minties nekyla, kad galėtum šiandien tiesiog šiaip pasimuliuoti. Mano motyvacija buvo labai paprasta. Jeigu aš praleisiu treniruotę, tai priešininkas nepraleis. Sportuojančius savo malonumui paprastai motyvuoja gerėjanti savijauta, krentantis svoris, ryškėjantys raumenys“, – teigia E. Norkeliūnas. Tinka visiems Lietuvos muai tai federacijos prezidentas pripažįsta, kad visuomenėje vis dar gyvuoja stereotipas, esą kovos menai yra žiaurūs, skatinantys smurtą. Tačiau tuo pačiu jis ir džiaugiasi stebėdamas pozityvius pokyčius. Į treniruotes ateina vis įvairesnių žmonių, norinčių išbandyti šią sporto šaką. „Manau, kad visi užsiimantys muai tai patvirtintų, kad šis sportas tikrai neskatina smurto. Netgi atvirkščiai. Gerai padirbėjęs salėje, išsikrauni tiek emociškai, tiek fiziškai. Po treniruočių tiesiog esi ramesnis ir stabilesnis. Viena vertus, pavargsti fiziškai, bet tuo pačiu ir psichologiškai pailsi nuo darbų, mokslų, rutinos“, – įsitikinęs pašnekovas. Jis sako, kad pradėti lankyti muai tai treniruotes gali labai įvairaus amžiaus žmonės. Tėvai savo vaikus į jas gali drąsiai leisti jau nuo 6-7 metų. Augančiam organizmui ši sporto šaka labai naudinga, nes treniruotėse lavinami judesiai, koordinacija. „Tėvams tikrai neverta nerimauti. Varžybų metų vaikai smūgiuoja tik į korpusą, būdami su liemenėmis, šalmais ir bokso pirštinėmis. Profesionaliai sportuoti gali pradėti ir vyresni – 18-20 metų žmonės. Aš irgi gana vėlai pradėjau savo karjerą. Viskas priklauso nuo noro ir to, kiek darbo bei jėgų įdėsi“, – neabejoja E. Norkeliūnas. Anot jo, muai tai kuo puikiausiai tinka ir merginoms. Lietuvoje netrūksta ir labai aukštus rezultatus pasiekusių atlečių. Daugelyje klubų netgi veikia atskiros merginų mini grupės. „Merginos, kurios prisibijo išbandyti šį sportą, turėtų žinoti, kad joms visai nebūtina stoti į kovą. Treneriai pritaiko programą pagal kiekvieno norus. Galima smūgiuoti į maišą, į orą ar kovoti su šešėliu. Eiti į kovą nėra būtina ir niekas negali priversti tai daryti. Tačiau tie, kurie aktyviai sportuoja, dažniausiai patys išreiškia norą išbandyti savo jėgas ir pakovoti tarpusavyje“, – teigia Lietuvos muai tai federacijos prezidentas.  Artėjantis čempionatas sulaukė rekordinio susidomėjimo Tai, kad muai tai sėkmingai populiarėja, patvirtina ir kaip niekada didelis susidomėjimas pirmąjį vasario savaitgalį Trakuose vyksiančiu Atviruoju Baltijos šalių čempionatu. Būtent dėl išaugusio susidomėjimo ir dalyvių skaičiaus šiemet pirmą kartą čempionato kovos vyks dviejuose ringuose vienu metu. To nėra buvę net per bokso, olimpinės sporto šakos, čempionatus. Varžybose turėtų dalyvauti kiek daugiau nei 200 atletų iš 14 šalių. Palyginimui, pernai jose varžėsi 110 sportininkų iš 6 šalių. Trakuose susirinkę žiūrovai turės ir ką palaikyti. Iš Europos ir pasaulio čempionato Lietuvos kovotojai yra parsivežę ne vieną medalį. Varžyboms pirmą kartą teisėjaus ir penki šoniniai arbitrai, taip dar labiau priartėjant prie tarptautinių standartų. E. Norkeliūnas pirmą kartą stebėsiantiems muai tai kovas pataria nepamiršti, kad tai ne tik varžybos, bet ir ritualas, turintis griežtą tvarką. „Kova visada vyksta pagal wai-khru muziką. Tai tradicija, atkeliavusi iš Tailando. Kiekvienas iš 5 raundų netgi turi savo muzikos periodą. Prieš varžybas visada atliekamas ritualinis šokis, kuriuo dievams, tėvams ir treneriui dėkojama už galimybę šiandien kovoti. Tai išskirtinė sporto šaka, labai universali ir greita, nes galima smūgiuoti visomis galūnėmis. Visus raginu stebėti kiekvieną smulkmeną, net ir menkiausius sportininkų judesius. Muai tai labai dinamiškas, tad tikrai netruksite įsijausti į kovą ir tapsite šios sporto šakos gerbėjais“, – neabejoja Lietuvos muai tai federacijos prezidentas.