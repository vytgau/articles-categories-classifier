Atlikdamas kvalifikacijos simuliaciją ir naudodamas superminkštąsias „Pirelli“ padangas, S. Vettelis vieną Hungaroringo trasos ratą įveikė per 1 min. 17,017 sek. Vokietis beveik puse sekundės aplenkė antroje vietoje likusį komandos draugą K. Raikkoneną. Sportininkas taip pat beveik pusantros sekundės pagerino dar 2004 metais Rubenso Barrichello užfiksuotą trasos rekordą. Treniruotėse greičiu negalėjo pasigirti abu „Mercedes“ lenktynininkai. V. Bottas važiavimus baigė trečias, nuo S. Vettelio atsilikęs 0,897 sek. O Lewisas Hamiltonas, treniruotes baigęs penktas, buvo puse sekundės lėtesnis už komandos draugą. Vakar buvęs greičiausias „Red Bull“ lenktynininkas Danielis Ricciardo šiandien vykusių važiavimų metu susidūrė su techninėmis problemomis. Dėl hidraulikos gedimo australas buvo priverstas sustoti trasoje. Sportininkas treniruotes baigė aštuntas. Važiavimų pabaigoje savo rezultatą pagerino ir į šeštąją vietą pakilo „McLaren“ pilotas Stoffelis Vandoorne‘as. Belgas dviem dešimtosiomis sekundės dalimis pranoko komandos draugą Fernando Alonso, kuris važiavimus baigė devintas. Vėl prastai pasijautęs „Williams“ lenktynininkas Felipe Massa treniruotes baigė anksčiau nei planuota. Sportininkas, kuris šiandien įveikė 12 ratų, bus priverstas apsilankyti pas gydytojus. Brazilą kvalifikacijoje ir rytoj vyksiančiose lenktynėse gali pakeisti komandos atsarginis pilotas Paulas di Resta. INITIAL CLASSIFICATION (END OF FP3): @ScuderiaFerrari in the box seat ahead of #Quali #HungarianGP 🇭🇺 #F1 pic.twitter.com/Ch9iZImP4j 