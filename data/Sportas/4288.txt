„Esu labai patenkinta rezultatu ir plaukimu, viskas pavyko. Aišku, visada būna ką pagerinti – tai aptarsime su treneriu, kad rytoj viskas būtų kaip įmanoma arčiau tobulumo. Bet kaip seksis, matysime“, – po pasirodymo pusfinalyje sakė R. Meilutytė. Rungties pasaulio rekordininkė kalbėjo trumpai, bet svarbiausia, kad ilgai netruko ir jos plaukimas. Kaip ir atrankoje, R. Meilutytė užėmė trečią vietą, tik jos rezultatas – dar solidesnis: 1 min. 5,06 sek. Paskutinį kartą tokį greitį plaukiant 100 m ji buvo išvysčiusi 2013 metais, kai vieną po kito skynė laurus tarptautinėje arenoje. Tuo metu didžiausią tempą Budapešte pirmadienio vakarą pademonstravo ne Rio de Žaneiro olimpinė čempionė iš JAV Lilly King (1 min. 4,53 sek.), o dabartinė rungties pasaulio čempionė iš Rusijos Julija Jefimova (1 min. 4,36 sek.). Po dopingo skandalų karjerą tęsiančiai plaukikei tik vienos šimtosios sekundės dalies pritrūko iki R. Meilutytės 2013 metais užfiksuoto planetos rekordo pakartojimo. Nežinia, ką reiškė pirštas, kuriuo išvydusi rezultatus švieslentėje mojavo J. Jefimova, bet R. Meilutytė pripažįsta, kad finale jos rekordas gali kristi. „Manau, gali būti visko“, – sakė plaukikė iš Lietuvos. Ji pati kol kas virtualiai konkuruoja su amerikiete Katie Meili dėl bronzos medalio. Pastaroji pusfinalyje finišavo per 1 min. 5,48 sek. Bet mintyse ties šia dvikova prieš finalą R. Meilutytė nesikoncentruoja. „Niekada negali žinoti, ar mergaitė iš aštunto takelio nepasieks asmeninio rekordo. Visos varžovės – labai stiprios, bet aš turiu galvoti tik apie savo plaukimą“, – pažymėjo Londono olimpinė čempionė. O paklausta, ar dabar jos tikslas – medalis, sportininkė akimirką pamąstė, kaip išsisukti, ir šypsodamasi patikslino: „Mano tikslas – Lietuvos rekordas“. Kuris kartu yra ir tas pats vis dar nepagerintas planetos rekordas. Primename, kad pirmadienio rytą vykusiose atrankos varžybose R. Meilutytė daugiau nei sekunde „apkarpė“ savo geriausią šio sezono rezultatą. Lietuvė finišavo per 1 min. 5,81 sek. ir užėmė trečią vietą, nusileidusi tik sezono lyderėms L. King bei J. Jefimovai. Po viltingo starto 20-metė kaunietė išvengė žiniasklaidos klausimų, nepasirodžiusi bendravimui su žurnalistais skirtoje zonoje, kuria privalo praeiti kiekvienas plaukikas. Visi taškai 100 m distancijoje bus sudėlioti antradienį nuo 20.17 val. Lietuvos laiku vyksiančiame finale. Budapešte R. Meilutytė dar plauks 50 m krūtine ir laisvu stiliumi. Prieš dvejus metus Kazanėje (Rusija) lietuvė tapo 100 m plaukimo krūtine rungties planetos vicečempione, o 2013-aisiais Barselonoje (Ispanija) pasidabino auksu. Po nesėkmingų 2016 metų Rio de Žaneiro olimpinių žaidynių, kuomet tenkinosi septinta pozicija, R. Meilutytė keturis mėnesius ilsėjosi ir šį sezoną pradėjo pakeitusi tiek treniruočių vietą, tiek trenerį. Iš Plimuto (Didžioji Britanija) į gimtąjį Kauną grįžusi plaukikė išsiskyrė su britu Jonu Ruddu ir nuo praėjusios žiemos dirba su Pauliumi Andrijausku. 