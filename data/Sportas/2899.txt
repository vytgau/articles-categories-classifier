Intriga. Kol „Žalgirio“ žaidimo mechanizmas stringa, Marijampolės „Sūduva“ toliau šluoja varžovus nuo kelio ir artėja prie lyderių. Šią savaitę žalgiriečiai pralaimėjo „Trakams“ (0:1), o sūduviečiai du kartus triuškino „Kauno Žalgirį“ (5:0 ir 5:1) bei įsitaisė antroje vietoje. Antradienį laimėjusi atidėtas rungtynes prieš „Jonavą“, Marijampolės komanda atsilikimą nuo čempionų sumažintų jau iki 2 taškų. O 28 ture abu lyderiai susitiks Suvalkijos sostinėje. Sprendimas. Ruošdamiesi dvikovai su „Trakais“, „Žalgirio“ treneriai mintimis jau buvo artėjančiose 28 turo rungtynėse Marijampolėje. Tik taip galima paaiškinti faktą, kad prieš sostinės regiono derbį žalgiriečiai treniravosi natūralios dangos aikštėje Vingio parke. O sugrįžę ant dirbtinės LFF stadiono dangos, jie neatrado savęs ir pralaimėjo Trakų komandai. Tikėjimas. Pastaruoju metu „Žalgirio“ demonstruojamas žaidimas kelia nerimą šios komandos gerbėjams. Netgi vilniečių treneris Valdas Dambrauskas pripažino, kad jo ekipa yra įkritusi į duobę. Vis tik V. Dambrauskas po paskutinio pralaimėjimo išliko pozityvus ir reiškė pasitikėjimą žalgiriečiais: „Lieka 6 rungtynės ir kova dėl titulo prasideda iš naujo. Turime padaryti labai rimtas išvadas, bet tuo pačiu – išlikti pozityvūs ir susikoncentravę, nes viskas yra mūsų rankose. Tikiu savo komanda. Svarbu nerodyti vienam į kitą pirštais ir nekaltinti dėl nesėkmių, o būti vieningiems. Esame pajėgūs apginti titulą, nes tai ta pati komanda, kuri sezono viduryje buvo atitrūkusi nuo visų. Manau, kad priremti prie sienos sugebėsime pademonstruoti gerąsias savo savybes bei charakterį.“ Prakeiksmas. Klaipėdos „Atlantas“ yra vienintelė A lygos komanda, kurios iki šiol nėra pavykę įveikti Kauno „Stumbrui“. Ne tik šiemet, bet ir per pastaruosius tris sezonus. Nuo 2015-ųjų, kai „Stumbras“ debiutavo A lygoje, abi komandos susitiko 13 kartų. Net 10 sykių pergalę šventė klaipėdiečiai, dar trys susitikimai baigėsi lygiosiomis. Pataisyti šios nemalonios statistikos „Stumbrui“ šiemet jau nepavyks – kauniečiai nepateko į penktame rate kovosiantį šešetuką ir dar turės apginti vietą A lygoje kovoje su I lygos vicečempionais. Pagaliau. 27 ture „Atlanto“ pasiekta pergalė 3:2 namie prieš „Stumbrą“ buvo neeilinė. Tris taškus savo aikštėje klaipėdiečiai iškovojo po beveik pusmečio pertraukos. Paskutinį kartą „Atlantas“ namie laimėjimu džiaugėsi balandžio 26-ąją, kai 3:1 nugalėjo „Kauno Žalgirį“. Po to „Atlantas“ per 9 rungtynes savo stadione nė karto neįveikė varžovų. Krenta. Šią savaitę galutinai tapo aišku, kad A lygoje paskutinę vietą užims „Kauno Žalgiris“. Autsaideriai per dvi dvikovas su „Sūduva“ praleido net 10 įvarčių. „Mus du kartus pervažiavo garvežys“, - šiuos pralaimėjimus vaizdžiai pakomentavo kauniečių treneris Johnatanas McKinstry. Vasarą prie „Kauno Žalgirio“ vairo stojęs šiaurės airis sugebėjo išjudinti komandą, tačiau po kelių optimistiškai nuteikusių rungtynių vėliau ji taip ir liko turnyro lentelės dugne. J. McKinstry aiškino, kad Kauno ekipa dar pakankamai jauna, dauguma jos žaidėjų tik siekia profesionalios karjeros ir stokoja patirties. „Hat-trickas“. Trečiąsias rungtynes A lygoje žaidęs „Sūduvos“ naujokas iš Kroatijos Josipas Tadičius mače su „Kauno Žalgiriu“ solidžiai atidarė įvarčių sąskaitą. Kroatas iš karto pelnė tris įvarčius ir užfiksavo vadinamąjį „Hat-tricką“. „Visada malonu, kai žaidėjas gerai atlieka savo darbą, pademonstruoja meistriškumą ir gerus įgūdžius. Bet įvarčiai yra visos komandos nuopelnas“, - naujoko nebuvo linkęs liaupsinti marijampoliečių treneris Vladimiras Čeburinas. Šešetas. Antrus metus iš eilės „Jonavos“ komanda sezoną baigs pajėgiausių komandų šešete. Jonaviečiai nepralaimi 4 rungtynių iš eilės, o vietą penktame čempionato rate užsitikrino, kai Utenoje 2:1 palaužė vietos „Utenio“ ekipą. „Sveikinu savo žaidėjus. Jei ir toliau dirbsime taip, kaip iki šiol, pergalių šiemet dar tikrai bus“, - auklėtinius gyrė „Jonavos“ treneris Mindaugas Čepas. Nesustabdomi. Sezono pabaigoje „Sūduvos“ futbolininkai demonstruoja įspūdingą sportinę formą ir jau laimėjo 7 rungtynes iš eiles. Ateinantį sekmadienį marijampoliečiai namie priims „Žalgirį“ ir tai bus įdomiausias viso IV rato mūšis. Paklaustas apie šansus aplenkti žalgiriečius, „Sūduvos“ strategas V. Čeburinas išliko diplomatiškas: „Galiu tik pakartoti, kad mes visuomet dirbame savo darbą ir kiekvienose rungtynėse stengiamės laimėti tris taškus. O kas bus toliau - laikas parodys.“