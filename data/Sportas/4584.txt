2009 metais Europos iki 23 metų čempionatą laimėjusi Lina Grinčikaitė turi įpėdinę: puikiai pirmenybes Bydgoščiuje pradėjo sprinterė Karolina Deliautaitė. 100 m atrankos varžybose lietuvė nuotolį įveikė per 11,71 sek. bei pagerino asmeninį rekordą. Lengvaatletė trečiame atrankos bėgime finišavo trečia bei į pusfinalį pateko su 11-u rezultatu. „Šis čempionatas – pagrindinės varžybos šiemet, reikia rodyti geriausią sportinę formą. Tikiuosi, kad vakare pavyks pasirodyti dar geriau, o ar bus finalas, pamatysime. Per apšilimą truputį padariau klaidų, atvėsau, bet džiaugiuosi rezultatu ir pasiekiau pirmą tikslą – patekau į pusfinalį“, – po finišo sakė K.Deliautaitė. Vakar sportininkė pateko tarp trijų Lietuvos komandos „laimingųjų“, kuriuos 7 valandą ryto prikėlė dopingo kontrolieriai. Lengvaatlečiai buvo nuvežti į kitą viešbutį, kuriame iš jų buvo paimti kraujo mėginiai – visa procedūra dėl didelio tikrintų atletų skaičiaus užtruko beveik keturias valandas, tad K.Deliautaitė liko be svarbaus poilsiui skirto laiko. „Vakar po dopingo kontrolės norėjau tik vieno dalyko – pailsėti. Stengiausi kuo mažiau galvoti apie startą, nesijaudinti“, – įvykio nesureikšmino sprinterė. Greičiausia atrankoje buvo Lenkijos lengvosios atletikos žvaigždė Ewa Swoboda, distanciją įveikusi per 11,26 sek. Rungties pusfinalis vyks ketvirtadienio vakarą. Vyrų rutulio stūmimo varžybose grūmėsi du lietuviai: Julius Malotkinas užėmė 20 vietą (17,05 m), Karolis Čekanavičius – 23-ią (16,70 m). Geriausią rezultatą užfiksavo Europos uždarų patalpų čempionas Konradas Bukowieckis (21,26 m). Vyrų 400 m bėgimo atrankos barjeras pakluso Rokui Pacevičiui: lengvaatletis nuotolį nubėgo per 47,09 sek. bei pagerino asmeninį rekordą. Tai – penktas rezultatas Lietuvos istorijoje. „Tikėjausi geresnio rezultato, bet mačiau, kad prieš tai bėgimas buvo dar lėtesnis. Turėjau tikslą aplenkti praeito bėgimo nugalėtoją ir tai pavyko. Truputį gaila, kad neišbėgau iš 47 sekundžių, bet džiaugiuosi, kad patekau į pusfinalį ir galėsiu dar kažką geresnio parodyti rytoj. Lietuvoje iš 47 sekundžių yra bėgę tik trys žmonės, tad tai būtų tarsi amžiaus pasiekimas“, – šyptelėjo R. Pacevičius. Tame pačiame bėgime su Lietuvos lengvaatlečiu bėgo norvegų žvaigždė Karstenas Warholmas, šį sezoną laimėjęs kelis Deimantinės lygos etapus 400 m barjerinio bėgimo rungtyje. „Norvegas šį sezoną labai nustebino savo rezultatu visą pasaulį, džiaugiuosi už jį. Pasirodė labai malonus žmogus, su visais atėjęs pasisveikino, klausinėjo. Manau, atrankoje jis pasitaupė“, – spėliojo lietuvis. K.Warholmas atrankoje buvo antras (46,70 sek.), o jį pranoko slovėnas Luka Janežičius (46,44 sek.). R.Pacevičiaus rezultatas tarp 31 sportininko buvo dešimtas. Apmaudžiai į finalą nepateko šuolininkas į tolį Ramūnas Kleinaukas – nuo išsvajoto dvyliktuko jį skyrė vos keturi centimetrai. Lietuvis geriausiu pirmu bandymu nušoko 7,54 m bei tarp 31 sportininko užėmė 15 vietą. Ketvirtadienį čempionate taip pat startuos kūjo metikas Tomas Vasiliauskas, trišuolininkė Diana Zagainova, 800 m bėgikės Monika Elenska ir Vytautė Pabiržytė bei didžiausia Lietuvos medalio viltis ietininkas Edis Matusevičius.