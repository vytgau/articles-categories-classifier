Pastarasis naujame poste šventė antrą pergalę iš eilės – žalgiriečiai sostinėje laimėjo 1:0 ir išsilaikė lenktynėse su Marijampolės „Sūduva“ dėl aukso medalių, tuo metu „Trakams“ šioje kovoje beliko teorinės viltys. Žūtbūtinės rungtynės nebuvo gražios – netrūko kovos, bet ne pavojingų atakų. Be 54-ą minutę Darvydo Šerno pelnyto lemiamo įvarčio, „Žalgiris“ kelias progas turėjo tik pirmame kėlinyje. Bet DELFI paklaustas, ar vilniečių žaidimas antradienį buvo čempioniškas, A. Brazevičius traukė pečiais. „Sunku kategoriškai pasakyti. Jeigu laimėsime lygą, vadinasi, žaidžiame čempioniškai. O jeigu nepavyks, tuomet ir žaidimą reikės vertinti atitinkamai“, – filosofavo 44-erių specialistas. Anot jo, pirmenybių finiše naudingiausias pragmatiškas futbolas, todėl komanda sąmoningai rinkosi gynybą ir saugojo pasiektą persvarą. Tokia, A. Brazevičiaus nuomone, ir yra permaina „Žalgirio“ žaidime. „Ne aš keičiu žaidimą – situacija keičia. Komandai reikėjo pakeisti psichologiją ir pradėti rungtyniauti pragmatiškiau“, – pabrėžė A. Brazevičius. Jam antrino ir „Žalgirio“ senbuvis Egidijus Vaitkūnas, peržengęs 250 mačų žalių ir baltų gretose slenkstį. „Komanda niekuo nepasikeitė, V. Dambrauskas mums akcentuodavo tuos pačius dalykus. Tik nežinau, kodėl iki mūsų galvų jo žodžiai neateidavo. Mes buvo kalti, kad nevykdėme to, kas sakoma. Atėjęs naujas treneris negali sukurti kažkokių stebuklų, bet tas sukrėtimas paveikė mus taip, kad dabar atidžiau įsiklausome į trenerio reikalavimus“, – kalbėjo gynėjas.  Nors antroje dvikovos dalyje „Žalgiris“ kone aklai atsimušinėjo nuo „Trakų“ antpuolių, pastariesiems taip ir nepavyko sukurti jokios grėsmės Armanto Vitkausko ginamiems vartams. Nepastebimas buvo net ir trejose rungtynėse iš eilės prieš tai mušęs garsusis vicečempionų naujokas iš Rusijos Dinijaras Biljaletdinovas. „Visi mūsų žaidėjai yra vienodi, visi esame viena komanda, turime vienodą tikslą. Kai įmušame, nesvarbu, kas tai padaro. O kai pralaimime, pralaimi ne vienas žaidėjas, o visa komanda, – ekipos žvaigždės pasirodymą komentavo O. Vasilenka. – Norai buvo dideli, kaltų neieškosiu. Apmaudu, nes judesio buvo nemažai, tikėjausi, kad kas nors iš to išeis. Praleidome vieną kontrataką, nors visas žaidimas vyko aikštės viduryje, neleidome vieni kitiems kurti progų.“ Jo auklėtiniams dabar belieka laukti stebuklo – 57 taškus turintiems „Trakams reikia laimėti likusias trejas rungtynes ir laukti tiek „Žalgirio“ (64 tšk.), tiek „Sūduvos“ (65 tšk.) nesėkmių bei lygiųjų lyderių tarpusavio akistatoje paskutiniame ture. Nepaisant to, O. Vasilenka nemano, kad jo ekipai čempionato pabaiga bus formalumas. „Komanda, mėgstanti žaisti ir laimėti, negali taip galvoti. Yra klubo garbė, ir ją dabar reikia apginti“, – pažymėjo rusas. O paklaustas, ar nesistebi, jog „Žalgiris“ paskutiniuose turuose dėl titulo konkuruos nebe su „Trakais“, kaip būdavo pastaraisiais metais, o su „Sūduva“, treneris gūžtelėjo pečiais. „Gal tai siurprizas, o gal ir ne. „Sūduva“ pasirinko savo taktiką, kliovėsi standartinėmis padėtimis ir tai jiems pasiteisino. Kiekvienam savo, mes rinkomės kitokį žaidimą ir patys esame kalti, kad „Sūduva“ dabar pirmoje vietoje“, – sakė O. Vasilenka. Primename, kad „Žalgiris“ čempionu tapo keturis sykius iš eilės, o „Trakai“ sidabrą pelnė pastaruosius du sezonus. 