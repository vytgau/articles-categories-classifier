26 m. 182 cm ūgio futbolininkas profesionalo karjerą pradėjo 2006 m. savo gimtosios Ukrainos „Dnister“ komandoje, vėliau jis žaidė dar keliuose savo šalies klubuose, o paskutinė jo stotelė Ukrainoje tapo FK „Odessa“ ekipa. Iš ten K. Siličius išvyko į Estiją, kur žaidė šios šalies aukščiausioje lygoje rungtyniaujančiame „Sillamae Kalev“ klube. Čia jis buvo vienas komandos lyderių ir per 39 rungtynes pelnė 9 įvarčius bei atliko 12 rezultatyvių perdavimų. Vėliau jo karjera pakrypo į kaimyninę Latviją ir futbolininkas atsidūrė FK „Jelgava“ ekipoje. Per šį laiką jis iškovojo Latvijos taurę bei šalies čempionate įmušė du įvarčius. Kovą K. Siličius prisijungė prie Pirmoje lygoje žaidžiančios Alytaus DKF „Dainava“, kur sužaidė 12 rungtynių ir du kartus sugebėjo pasižymėti. „Dainava“ šiuo metu yra Pirmos lygos lyderė. Ukrainietis tapo pirmuoju „Jonavos“ pirkiniu atsidariusio žaidėjų perėjimų lango metu.  Taip pat „Jonava“ abipusiu sutarimu išsiskyrė su nuo sezono pradžios klubo vartus gynusiu vartų sargu Karoliu Saliku. 34-erių futbolininkas iš Lenkijos į Jonavą metų pradžioje atvyko sezono vyr. trenerio Donato Vencevičiaus kvietimu ir su komanda pradėjo ruoštis šiam A lygos sezonui. Šalies čempionate K. Salikas iki XV turo buvo pagrindinis klubo vartininkas, vėliau šią vietą jis užleido prie komandos prisijungusiam Povilui Valinčiui. K. Salikas karjerą pradėjo Augustavo „Spartoje“, vėliau žaidė Lomžos LKS „Lomža“, o nuo 2008 m. gynė „Wigry“ vartus. „Jonava“ buvo pirmoji ir vienintelė patyrusio futbolininko stotelė kitoje šalyje.