Iš Baltijos lygos pasitraukė Vilniaus „Flamingo Volley-SM Tauro“ komanda, prie turnyro pirmą kartą prisijungė ambicingai nusiteikusi Raseinių „Norvelitos“ ekipa. Antrus metus iš eilės Baltijos lygoje rungtyniaus Šiaulių „Elgos-Master Idea-SM Dubysos“ komanda. „Apie Baltijos lygą svajojome jau turbūt trejus metus, bet visada galvojome, kad į ją reikia eiti pasiruošus, o ne tik dalyvauti tam, kad dalyvauti. Kadangi šį sezoną mūsų pagrindinis rėmėjas Jordanas Kenstavičius nusprendė padidinti mūsų klubo biudžetą, taip pat žymiai daugiau nei visada prisidės Raseinių rajono savivaldybė, nusprendėme, kad laikas mūsų komandai išbandyti jėgas Baltijos lygoje“, – kalbėjo Raseinių klubo treneris Robertas Nekrašas. Praėjusiame sezone Lietuvos čempionato bronzą iškovojusi Raseinių ekipa tarpsezonyje pasidarbavo gana aktyviai. Ji išsaugojo komandos branduolį – Audrių Knašą, Aurimą Mazūrą, Patriką Stankevičių, Algirdą Naučių, Tadą Rasiuką, Aurimą Dyglį ir Remigijų Vitkų bei pasirašė sutartis su užsienyje rungtyniavusiais Jaroslavu Bogdanovičum bei Mantvydu Šukliu. Taip pat iš „Flamingo Volley“ atvyko Artūras Vincelovičius, iš Šiaulių ekipos – Gilbertas Kerpė, Matas Navickas ir Karolis Šlimas. „Nusprendėme pasilikti branduolį žaidėjų, kurie praėjusį sezoną pateisino mūsų viltis, tobulėjo bei turėjo profesionalų požiūrį į tinklinį. Norėjau komandoje matyti žaidėjus, kurie atitiktų mano filosofiją ir charakterį bei norėtų siekti pačių aukščiausių tikslų. Žaidėjus pirmiausia renkuosi pagal charakterio bruožus“, – teigė R. Nekrašas. Raseinių ekipos treneris tikisi, kad „Norvelita“ jau debiutiniame sezone gali kovoti dėl patekimo į atkrintamąsias varžybas. „Norime žengti didžiulius žingsnius link visiškai profesionalaus klubo, treniruojamės 10-12 kartų per savaitę, turime puikų fizinio rengimo trenerį Liudoslavą Adamovičių, kuris rūpinasi ne tik fiziniu rengimu, bet ir masažais, teipavimais ir t.t. – pasakojo R. Nekrašas. – Nesitikime, kad pirmas sezonas Baltijos lygoje bus lengvas ir viskas eis kaip iš pypkės. Ruošiamės sunkiai ir atsakingai dirbti, pasvajojame apie pirmą aštuntuką ir atkrintamąsias varžybas Baltijos lygoje, o turbūt patys svarbiausi šio sezono tikslai yra užsiauginti daug pamišusių tinklinio sirgalių Raseiniuose ir ne tik, bei kad visi mūsų žaidėjai po sezono būtų daug geresni žaidėjai visomis prasmėmis nei buvo prieš sezoną“. Netoli atkrintamųjų varžybų praėjusiais metais Baltijos lygoje buvusi Šiaulių „Elgos-Master Idea-SM Dubysos“ ekipa savo jėgas savaitgalį išmėgino jėgas draugiškame turnyre Vilniuje. Turnyre, kuriame be šiauliečių dalyvavo Klaipėdos „Amber Queen“, Daugpilio universitetas (Latvija) ir „Metra“ (Lenkija), Šiaulių ekipa užėmė antrą vietą. „Turnyras Vilniuje buvo mums labai naudingas, pasitikrinome ko trūksta, ką reikia tobulinti“, – teigė Šiaulių klubo treneris Modestas Strockis. Vasarą Šiaulių komandoje taip pat įvyko nemažai pokyčių. „Ekipoje nebebus M. Navicko, Pauliaus Misiukevičiaus ir Edvino Vaškelio, bet į komandą sugrįžo Martynas Kolodavičius, iš Vilniaus grįžo Martynas Miliukas, mūsų gretose lieka Arnas Rumševičius, taip pat rungtyniaus legionierius iš Gruzijos Badris Nucibadzė. Turime ir perspektyvaus jaunimo. Šiuo metu mūsų sudėtis dar nėra galutinė“, – pabrėžė M. Strockis. Treneris pridūrė, kad šiauliečiams yra keliamas tikslas patekti į Baltijos lygos aštuntuką. Raseinių ekipa rugsėjo 17 dieną pirmąsias draugiškas rungtynes išvykoje žais su naujai sukurta Klaipėdos „Amber Queen“ ekipa. Šiauliečiai savaitgalį vyks į draugišką turnyrą Daugpilyje, kur žais su Lenkijos, Latvijos ir Estijos komandomis. Tuo tarpu sėkmingai pastaraisiais metais Baltijos lygoje kovojusi Vilniaus „Flamingo Volley-SM Tauro“ komanda šiemet apsiribos dalyvavimu Lietuvos pirmenybėse. „Šiuo metu neturime generalinio ir didžiojo rėmėjų, todėl nesiregistravome į Baltijos lygą. Kita priežastis – Vilniaus miesto abejingumas mūsų ekipai. Šešis kartus iškovoti Lietuvos čempionų titulai ir pakankamai sėkmingas dalyvavimas Baltijos lygoje du paskutinius sezonus jiems nėra svarbūs“, – kritikos Vilniaus valdžiai negailėjo ekipos vadovas Vasilijus Burakinskis. V. Burakinskis su „Flamingo Volley“ ekipa puoselėjo viltis dalyvauti ne tik Baltijos lygoje, bet ir Europos taurėje. Jis neatmeta galimybės, kad ateityje vėl bandys stiprinti klubą. „Su turimais resursais be miesto pagalbos nuversti kalnus Baltijos lygoje, ar kokioje Europos taurėje, surinkti žiūrovus „Siemens“ arenoje ir padaryti revoliuciją Vilniaus miesto sporte mes negalime. Teks ketvirtą kartą viską pradėti iš naujo“, – pridūrė V. Burakinskis. Baltijos moterų tinklinio čempionate vėl turėtų dalyvauti trys Lietuvos komandos: čempionas Kauno „Kaunas“, Jonavos „Achema-KKSC“ ir Alytaus „Prekyba-Parama“.