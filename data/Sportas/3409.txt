„Danske Bank Vilniaus maratonas“ į mano gyvenimą įneša nuoseklumo jausmą, žinau, kad rugsėjo pradžioje vyks man šventas renginys“, - sakė žinomas verslininkas Ignas Staškevičius. Vyras buvo vienas tarptautinio maratono Vilniuje iniciatorių, o nuo pirmojo maratono 2004-aisiais dar nėra praleidęs nė vieno bėgimo. „Pamenu, kad pirmasis bėgimas buvo labai jaudinantis. Tuomet jau buvau keletą kartų bėgęs užsienyje ir svajojau tai padaryti gimtajame mieste. Trasa driekėsi aplink visą miesta, tad bėgikai apibėgo praktiškai visą Vilnių. Viskas vyko labai sklandžiai. Beje, kiek pamenu, gal tik kartą per tuos 13 metų maratono diena buvo lietinga. Visada būdavo saulėta“, - sakė jis. Pirmąjį maratoną jis nubėgo 2000-aisiais būdamas 30-ies. Nuo to laiko verslininkas maratono distanciją bėgo daugelyje Europos miestų, Amerikos žemyne, Afrikoje ir net Šiaurės ašigalyje. „Esu vilnietis, labai myliu šį miestą, todėl man ir šis maratonas yra ypatingas. Prieš kelias savaites man teko bėgti maratoną Reikjavike. Pirmą kartą ten bėgau 2003-aisiais, panašiai, kaip pirmą kartą Vilniuje. Pastebėjau, kad mūsiškis tikrai gerokai labiau paaugo ir patobulėjo“, - pasakojo I.Staškevičius. Bėgte laistyti gėlių 57-erių Vilija Damašickienė garbingiausioje savo namų vietoje laiko Vilniaus maratono trofėjų. Nė vieno bėgimo nepraleidusi moteris maratono distanciją laimėjo 2009-aisiais. „Nedidelė konkurencija tais metais buvo, - nusijuokė ji, - tiesą sakant, net nežinojau, kad pirmauju, tik finiše sužinojau, kad prieš mane nieko nebuvo.“ „Danske Bank Vilniaus maratonas“ – vienas svarbiausių visą gyvenimą bėgiojančios moters sezono startų. Tiesa, ruošiasi ji jam kiek neįprastai. „Jaunimas bėgdami dažnai išsikelia įvairiausius tikslus, nori kažkam kažką įrodyti, o aš nebebėgu, kad laimėčiau. Aš kiekvienam bėgimui išsikeliu buitiškesnį tikslą. Pavyzdžiui, bėgu 10 km, kad kaime palaistyčiau gėles. Taip pat prenumeruoju laikraštį, tai dukart per savaitę bėgu iki redakcijos jo pasiimti“, - pasakojo ji. Šį sekmadienį ji jau 14-ą kartą stos prie starto linijos „Danske Bank Vilniaus maratone“. „Dabar jis yra labai išaugęs, tikrai galima lyginti su maratonais užsienyje. Dabar ir dalyvių yra gerokai daugiau, o žiūrovai – puikūs. Kaskart bėgdama jaučiu šventę“, - sakė V. Damašickienė. Susitinka su draugais 73 metų Romas Jasinskas nuo 200-ųjų taip pat nėra praleidęs nė vieno Vilniaus maratono. „Pirmojo maratono trasa buvo vienas ratas. Taip bėgti įdomiau. Žinoma, buvo gerokai mažiau žmonių, tiek bėgančių, tiek palaikančių“, - pasakojo bėgimo entuziastas. Bėgioti vyras pradėjo tik įkopęs į šeštą dešimtį ir taip įsitraukė, kad, sako, maratonui ruoštis nė nebereikia, mat intensyviai bėgioja visus metus. „Ruošiuosi, štai po miškus vaikštau“, - nusijuokė veteranas. Rugpjūčio viduryje tradicinio Baltijos kelio bėgimo metu R. Jasinskas per tris dienas įveikė 90 km. „Bėgioju nuolat, tai didelė mano gyvenimo dalis. O į Vilniaus maratoną atvykstu ir susitikti su draugais, kurių per tiek metų atsirado nemažai. Mums tai tikra šventė“, - pasakojo jis. Rugsėjo 10 dieną vyksiančiame didžiausiame Lietuvoje bėgimo renginyje tūkstančiai dalyvių varžysis šešiose distancijose: maratono (42 km 195 m), „RIMI Pusmaratonio“ (21 km 098 m), EUROCASH1 10 km bėgime, „RIMI Šeimos“ 4,2 km bėgime, „Corny moksleivių ir studentų bėgime“ bei „#BEACTIVE vaikų bėgime“.