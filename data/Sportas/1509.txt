Trečiadienį dalyvavęs tiesioginėje DELFI TV transliacijoje B. Vanagas prisiminė, kaip prieš Dakaro pradžią sakė, kad drausmė yra geriausias šansas į sėkmę, tačiau, pasak lenktynininko, disciplinos šį kartą visgi pritrūko. „Rezultatus mes vertinam kritiškai, nes tai nebuvo mūsų planas. Galutinė vieta, tikrai ne tokia, kokiai ruošiamės, bet pažiūrėjus objektyviai, suprantame, kodėl taip atsitiko. Jau dabar esame padarę išvadas. Kad ir kokia drausminga komanda mes esame, turime būti dar drausmingesni. Taip pat turime stipriai padirbėti su technika, kuri turi būti produktyvi viso renginio metu. Turime atkreipti dėmesį į navigacinius sprendimus ir technikų logistikos klausimus. Technikai turi būti sudėlioti taip, kad nelaimės atveju, turėtume greičiausią įmanomą pagalbą. Visi šie dalykai, iš esmės, nebuvo išspręsti dėl finansų, todėl turime dirbti visus metus, kad padidintume biudžetą“ – DELFI studijoje sakė B. Vanagas. Lenktynininkas išduoda, kad automobilis, kurį vairavo šių metų Dakaro ralyje, komandos sąraše nebuvo numeris vienas. „Rugsėjo mėnesį planavome turėti naujesnio modelio automobilį, tačiau išėjo taip, kad šio plano neįvykdėme, todėl teko imtis atsarginio varianto, kuris nebuvo iš pasakos srities. Tikėtina, kad netolimoje ateityje keisime automobilį. Mūsų prioritetas yra „Toyota“. Gal trečias kartas nemeluos“, – šmaikštavo sportininkas, prisiminęs du nepavykusius bandymus įsigyti moderniausią techniką.  Tikisi išlaikyti komandą Pasak B. Vanago, kaip ir kiekvienoje Dakaro komandoje, taip ir „General Financing Team Pitlane“ ekipaže pasitaikydavo nuomonių susikirtimo. „Mes komandoje tikrai turime nemažai diskusijų, ką mes galime pagerinti. Aš tikrai netrauksiu „nešvarių apatinių“. Būna visko, bet aš kaip komandos lyderis visada prisiimu atsakomybę, nes nebūna komandos be dūmų, natūralu, kad jų buvo ir pas mus“, – sakė lenktynininkas. Vis dėlto, anot sportininko, tai geriausia jo turėta komanda nuo pačios Dakaro karjeros pradžios. „Komanda labai šauni. Per šiuos metus nuotaika, kuri vyravo komandoje, buvo geriausia. Su šiais žmonėmis galėčiau eiti, kad ir į karą. Darysiu viską, kad ši komanda išliktų“, – tikino B. Vanagas. Lemtingas etapas Po to kai ekipažas po gausybės problemų trečiajame Dakaro etape organizatorių buvo priverstas pasirinkti kitą maršrutą, susitaikyti su lemtinga 24 val. bauda, ir, pasak B. Vanago, tapo „lenktynininkais be šanso geram rezultatui“, per kitus etapus jie ėmė eksperimentuoti. „Bandėme įvairius greičio režimus, norėjome suvokti, kokį tempą galime laikyti kai kurias atvejais. Dirbant su navigacija davėme laisvės šturmanui, ne visais atvejais kliovėmės vėžėmis, nemažai dirbome su technikais. Baudą mes gavome todėl, kad viso Dakaro metu buvo išskirta viena diena, per kurią neatvykus iki tam tikros valandos į tam tikrą punktą, tave nukreipdavo kitu maršrutu. Organizatoriai norėjo išsaugoti lenktynininkus, todėl mus tiesiog nukreipė, mes neturėjome kito šanso. Niekada nesu gavęs baudų, bet šį kartą tai nulėmė mūsų rezultatą“, – pasakojo lenktynininkas. Paklaustas, ką būtų daręs kitaip, jei komandai būtų pavykę išvengęs baudos, sportininkas sakė, kad apie tai negalvoja. „Sunku pasakyt. Priimi sprendimus ir negalvoji, kas būtų, jeigu būtų. Iš esmės, mūsų tikslas yra atsižvelgti į aplinkybes, ką galime padaryti ateityje, o apie kitus dalykus nemąstome“, – sakė B. Vanagas. Planuose – dar vienas Dakaras „Dabar turime intensyvias penkiasdešimt savaičių, todėl darysime viską, kad ten būtume. Didesnė tikimybė, kad dalyvausime“, – apie 41-ąjį Dakaro ralį kalbėjo lenktynininkas. Pasak sportininko, populiarumu Dakaras Lietuvoje konkuruoja su krepšiniu, todėl kiekvienam rėmėjui ir investuotojui tai puiki galybė būti pastebėtam. „Savo planuose turime tikslą padidinti biudžetą, tačiau tai priklauso nuo to, ką galime įrodyti savo partneriams. Dakaras yra labai gera investicija, apie kurią galėtų pagalvoti kiekvienas rėmėjas“, – sako B. Vanagas. Valstybei siūlo imtis iniciatyvos Visuomenėje vis dažniau kalbama apie Lietuvos ekipažų susivienijimą siekiant geresnių rezultatų. Anot B. Vanago, tokia galimybė yra įmanoma tik su valdžios institucijų pagalba. „Jeigu kalbant apie privačias komandas, kyla klausimas, ar galima Lietuvoje suvienyti „Žalgirį“ ir „Lietuvos Rytą“? Rėmėjai nori savo išskirtinumo, unikalumo, todėl privačiai to padaryti beveik neįmanoma, tačiau kitu atveju, valstybė galėtų kalbėti apie rinktines“, – sako Dakaro dalyvis. Vis dėlto, pasak B. Vanago, šalyje trūksta lyderių, kurie realiai galėtų užsiimti tokia iniciatyva. „Pasigendu valstybėje žmonių, kurie norėtų suvienyti komandas bendram tikslui. Jei tai būtų jėga iš išorės, tai toks dalykas yra įmanomas, bet reikia ir politinių iniciatyvų. Man yra gražu girdėti klausimus iš savo draugų rusų, lenkų, ar lietuviai turi didelį naftos gręžinį, kad gali sau leisti turėti tiek ekipažų, o ir patys organizatoriai yra nustebę, kad tapome tokie stiprūs, kokiais iki šiol dar nebuvome“, – pasakoja jau šeštame Dakaro ralyje dalyvavęs sportininkas. Dakarą B. Vanagas lygina su nenušlifuotu brangakmeniu, iš kurio naudos ir peno gali pasisemti kiekvienas. „Nepasinaudoti Dakaro grynumu yra kvaila. Daugelis žmonių galvoja, kad tai tik automobilių sportas, bet tai yra klaidinga nuomonė. Dakaras tai sutirštintas gyvenimo projektas: asmenybės, nelaimės, nuotykiai, gamta, kova ir netektys. Iš esmės, viskas, kas vyksta mūsų gyvenime. Tai dviejų savaičių istorija, kuri kiekvienam turi ką pasiūlyti“, – apibendrino lenktynininkas.