„Mes jos nematome, nesistebiu, kad ir jūs jos nematote“, – šyptelėjo vienas Lietuvos plaukimo rinktinės atstovų, paklaustas, kur galėjo pradingti R. Meilutytė. Po rytinių 100 m plaukimo krūtine atrankos varžybų viena po kitos per bendravimui su žiniasklaidą skirtą zoną traukė Lilly King, Julija Jefimova, Katie Meili ir kitos sportininkės – nepasirodė vienintelė R. Meilutytė. Regis, permainingą karjeros periodą išgyvenanti tituluočiausia Lietuvos plaukikė nusprendė kalbėti ne žodžiais, o darbais. Trenerio Pauliaus Andrijausko auklėtinė vėl petys petin kovojo su J. Jefimova ir čempionės titulą ginančiai rusei nusileido tik distancijos pabaigoje. R. Meilutytė finišavo per 1 min. 5,81 sek., užfiksavo geriausią asmeninį sezono rezultatą ir atrankoje užėmė trečią vietą. Gretimame takelyje plaukusi J. Jefimova nuotolį įveikė per 1 min. 5,60 sek., o kvalifikaciją laimėjo kitame atrankos plaukime dalyvavusi olimpinė čempionė iš JAV L. King (1 min. 5,20 sek.). Pasirodymą R. Meilutytė tęs pirmadienį rungties pusfinalyje. Po plaukimo vos pastovėjo ant kojų Puikiai rytinė plaukimų sesija susiklostė ir Danui Rapšiui. Plaukimo nugara specialistas startavo ne visai įprastoje rungtyje. 200 m plaukimo laisvu stiliumi atrankos varžybose 22-ejų panevėžietis pagerino jam pačiam priklausiusį Lietuvos rekordą (1 min. 46,93 sek.), užėmė dešimtą vietą ir pateko į pusfinalį. Kuomet po finišo priėjo prie žurnalistų, sportininkas taip sunkiai gaudė kvapą, kad atsiprašęs tiesiog koridoriuje prisėdo ant grindų ir penkias minutes bandė atsigauti. Baseine jis pasakojo lygiavęsis į gretimame takelyje plaukusį dvigubai ilgesnės distancijos olimpinį čempioną iš Australijos Macką Hortoną. Pastarąjį lietuvis pralenkė ir didžiąją nuotolio dalį pirmavo, bet pabaigoje jį spėjo pasivyti rusas Aleksandras Krasnychas. „Galvojau, kad numirsiu. Eik tu sau, vos išlipau iš baseino. Pirmą kartą gyvenime rytinėje sesijoje plaukiau tokiu greičiu. Labai stengiausi, kad tik patekčiau į pusfinalį – reikėjo „pjauti“ nuo pradžių“, – sakė D. Rapšys. Jis teigė neatsimenantis atvejo, kad kurį nors iš savo asmeninių rekordų būtų pagerinęs rytinėse varžybose, todėl pusfinalyje tikėjosi dar vieno žingsnio į priekį. Tiesa, ar jo pakaks finalui, atletas nesiryžo spręsti. „Jėgų užteks. Manau, vakare bus dar geriau. Bet labai sunku pasakyti, ką tai duos – matėte, kad vos ne visi 16-a būsimų pusfinalio dalyvių atrankoje „sulindo“ į vienos sekundės intervalą. Bus ką veikti“, – svarstė universalusis plaukikas. Budapešte jis dar startuos pagrindinėje 200 m plaukimo nugara rungtyje. Prieš pasaulio čempionatą D. Rapšys buvo įvykdęs ir daugiau normatyvų, tad galėjo pasirinkti, kokiais stiliais plaukti. Panevėžietis nutarė nebandyti visko apžioti ir leido pasireikšti prastesnius kvalifikacinius rezultatus fiksavusiems tautiečiams. „Niekad nesu mėginęs pasaulio ar Europos čempionatuose kitų plaukimo būdų, pavyzdžiui, peteliškės, todėl būtų įdomu pabandyti. Bet sunku suderinti tvarkaraščius, kai kurios rungtys vyksta tą pačią dieną. Todėl nutariau nesimėtyti, dalyvauti ten, kam ruošiausi“, – aiškino D. Rapšys.  Krito rekordas Kitiems pirmadienį į „Duna“ arenos baseiną šokusiems lietuviams atrankos varžybų barjeras buvo per aukštas. Bet Ugnė Mažutaitytė iš Budapešto išvyks ne tuščiomis. JAV studijuojanti 20-metė sportininkė 100 m plaukimo nugara rungtyje pagerino jai pačiai nuo 2015-ųjų priklausiusį Lietuvos rekordą (1 min. 2,02 sek.). Toks rezultatas lietuvei atnešė tik 27-ą vietą, tačiau ji buvo patenkinta ir tuo. „Labai jaudinausi prieš startą pasaulio čempionate, o dabar labai džiaugiuosi“, – sakė U. Mažutaitytė. Tuo metu planetos pirmenybių debiutantas Gytis Stankevičius tos pačios rungties kvalifikacijoje liko 25-as (55,80 sek.), nors ir laimėjo savo plaukimą. „Šventai tikėjau, kad bus geriau, bus asmeninis rekordas. Bet truputį pritrūko, gal jauduliukas sumaišė“, – komentavo G. Stankevičius. U. Mažutaitytė Budapešte dar plauks 200 m nugara, o G. Stankevičius – 50 m nugara.