Susitikimas su pajėgia Brazilijos pora truko 40 min. Sąlygas JAV pakrantėje apsunkino nepastovus vėjas. Abejuose setuose lietuviai buvo išsiveržę į priekį ir demonstravo aukšto lygio žaidimą, tačiau mažos detalės ir patirties tokio lygio varžybose trūkumas neleido pateikti staigmenos. P. Solbergas yra 2015 metų pasaulio čempionato prizininkas, o G. Wanderley yra planetos jaunimo čempionas. „Visos komandos tokiuose turnyruose yra stiprios. Per karjerą su brazilais žaidėme antrą kartą. Malonu žaisti su tokio lygio komandomis“, – sakė L. Každailis. „Tai yra sezono pradžia ir kai mes prarasdavome kamuolio kontrolę, atsidurdavome sudėtingose situacijose. Pučiant vėjui, nėra lengva žaisti po varžovų padavimų“, – pridūrė A. Rumševičius. Iki savaitės galo tinklininkai liks treniruotis Pietų Floridoje, bet dėl tolimesnės ateities yra nežinia. Tinklininkai nežino, kokiuose turnyruose dalyvaus iki Europos čempionato. Jau į turnyrus Irane ir JAV lietuviai išvyko asmeninėmis ir rėmėjų lėšomis. „Mes stengiamės dalyvauti visur, bet finansinė padėtis yra sudėtinga. Kadangi esame krepšinio šalis, pinigai keliauja ten. Tokiems kaip mes lieka centai. Paplūdimio tinklinyje kažką nuspėti yra labai sunki, neaišku, kas gali nutikti ateityje“, – FIVB puslapiui sakė A. Rumševičius. Už patekimą į antrąjį kvalifikacijos ratą lietuviai pelnė 240 FIVB pasaulio reitingo taškų.