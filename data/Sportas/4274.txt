Sprinto atrankoje G. Titenis užėmė 11 vietą, baseiną perplaukęs per 27,24 sek. Nuo prieš dvejus metus pasiekto Lietuvos rekordo jį teskyrė 0,04 sek. „Jau sakiau, kad esu žiauriai geros formos, jaučiuosi puikiai. Prieš tai 100 m turėjau nuplaukti daug geriau, o rezultatas 50 m jau buvo netoli asmeninio rekordo. Manau, vakare turėtų būti žymiai geriau. Plauksiu visa jėga, tikiuosi rekordo ir finalo“, – ambicijų neslėpė praėjusią savaitę 28-ą gimtadienį minėjęs anykštėnas. Pasaulio čempionatą sekmadienį jis pradėjo pasirodymu dvigubai ilgesnėje distancijoje, kurioje užėmė 12-ą poziciją (59,66 sek.) ir į finalą nepateko. Dėl to sportininkui buvo labai apmaudu. „Nemeluosiu – buvo sunkoka susitaikyti. Jaučiausi pasiruošęs žymiai geriau nei atrodė iš rezultato. Kažkas nepavyko, distancijos viduryje neišspaudžiau iš savęs visko, nors jėgų buvo pilna. Pritrūko laiko dirbant su nauju treneriu. Atskiras plaukimo dalis treniruotėse nušlifavome puikiai, o visko sudėti į bendrą paveikslą nespėjome. Bet neturiu jokių dvejonių dėl treniruočių programos. Pats treneris nuogąstavo, kad gal per daug dirbome, per dideliais krūviais, bet aš jį patikinau, kad taip tikrai nėra. Aš noriu dar daugiau treniruotis, dar labiau save spausti“, – užsivedęs kalbėjo G. Titenis. Pastarąjį pusmetį plaukikas gyveno Austrijoje, kur pratybose klausėsi vokiečio Dirko Lange, pakeitusio ilgametį trenerį iš Anykščių Žilviną Ovsiuką, nurodymų. Nuo 2008 metų elitinėse suaugusiųjų varžybose nuolat dalyvaujantis atletas iš dabartinių komandos draugų nuėjo ilgiausią pakilimų ir duobių kelią, bet širdyje dar nesijaučia veteranas. „Oj ne. Juk man dar tik 28 metai, kurgi, dar jaunas. Yra plaukikų, kuriems per 30 metų, ir jie vis dar konkuruoja dėl apdovanojimų pakylos. Taip kad amžius šiais laikais nebėra rodiklis. Turiu užsidegimo ir noro plaukti. Žiūriu į priekį ir jau labai laukiu kitų metų“, – patikino G. Titenis. Beje, kartu su juo viename atrankos plaukime pasirodžiusiam britui Adamui Peaty ankstyvas dienos metas nesutrukdė skrieti it torpedai. 100 m distancijoje auksą jau pelniusi plaukimo krūtine žvaigždė užfiksavo 26,10 sek. laiką ir net 0,32 sek. pagerino pasaulio rekordą. Budapešte G. Titenis dar plauks 200 m nuotolį. Vienintelį savo medalį iš pasaulio pirmenybių jis parsivežė 2009 metais, kuomet Romoje (Italija) pelnė 200 m plaukimo krūtine rungties bronzą. Prieš dvejus metus Kazanėje 50 m distancijoje G. Titenis užėmė penktą vietą. Antradienio rytinėje plaukimų sesijoje pasaulio čempionate taip pat debiutavo Deividas Margevičius, kovojęs 200 m plaukimo peteliške atrankos varžybose. Nors 22-ejų kaunietis puse sekundės pagerino jam pačiam priklausiusį Lietuvos rekordą (2 min. 0,63 sek.), tarp 44 rungties dalyvių liko 31-as. Nugalėjo vietos publikos audringai palaikomas Vengrijos veteranas Laszlo Csehas (1 min. 54,08 sek.). „Planavau nuplaukti greičiau nei per dvi minutes, buvo klaidelių. Bet nevarau Dievo į medį. Svarbiausia man buvo pagerinti asmeninį rekordą. Aišku, patekti į pusfinalį ar finalą būtų puiku, bet kažkokių didelių iliuzijų neturėjau. Kol kas rezultatas tam per prastas, todėl lenktyniauju pats su savimi“, – komentavo plaukikas, jau užbaigęs savo pasirodymą planetos pirmenybėse. 