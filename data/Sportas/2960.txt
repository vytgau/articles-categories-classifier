Šį kartą „Sūduvai“ negalėjo padėti treniruotėje traumą patyręs saugas Jeremy Manzorro, bet ir be savo lyderio suvalkiečiai sužaidė solidžias rungtynes. Pergalės pamatus „Sūduva“ paklojo jau dvikovos pradžioje. 8 minutę šeimininkai išsiveržė į priekį, kai puikiu tolimu smūgiu pasižymėjo Povilas Leimonas. 12 minutę nuo varžovų gynėjų pabėgęs Karolis Laukžemis suklaidino vartininką Modestą Stonį ir nukreipė kamuolį į vartus. Tokia rungtynių pradžia iki minimumo sumažino intrigą, o Kauno komandai prireikė laiko atsitokėti ir perkelti žaidimą toliau nuo savų vartų. Pirmame kėlinyje aktyvumu išsiskyrė „Kauno Žalgirio“ legionierius iš Nigerijos Teremas Moffi, bet „Sūduvos“ gynėjai jį prižiūrėjo akylai. Prieš pat pertrauką „Sūduvos“ pranašumas dar labiau išaugo. 42 minutę Radanfahas Abu Bakras baudos aikštelėje galva numetė kamuolį Semirui Kerlai ir šis pelnė trečią komandos įvartį – 3:0. Antrame kėlinyje Marijampolės komandos treneris Vladimiras Čeburinas galimybę debiutuoti suteikė naujokui iš Portugalijos Sergio Semedo. Suaktyvėję svečiai „Sūduvos“ vartininkui Ivanui Kardumui grasino pavojingais Igorio Jasinskio bei Luko Kochanausko smūgiais. Tačiau netrukus „Kauno Žalgirio“ entuziazmą atvėsino ketvirtas šeimininkų įvartis. 63 minutę po Ovidijaus Verbicko perdavimo S. Kerlos galva muštas kamuolys kirto vartų liniją – 4:0. Kauniečiai dar galėjo pelnyti garbės įvartį besibaigiant rungtynėms. Tačiau po T. Moffi smūgio iš arti savo komandą gelbėjo I. Kardumas. O priešpaskutinę minutę tašką padėjo „Sūduvos“ saugas Robertas Vėževičius – 5:0. Po šios pergalės į antrą vietą pakilusi „Sūduva“ nuo lyderio Vilniaus „Žalgirio“ atsilieka 8 taškais bei dar yra sužaidusi vienomis rungtynėms mažiau. Tuo metu „Kauno Žalgiriui“ ši nesėkmė sunaikino net teorines viltis išlikti A lygoje, nes septintoji pozicija kauniečiams jau nepasiekiama.  Rezultatas: Marijampolės „Sūduva“ 5 – 0 „Kauno Žalgiris“ 8' [1 – 0] Povilas Leimonas 12' [2 – 0] Karolis Laukžemis 42' [3 – 0] Semiras Kerla 63' [4 – 0] Semiras Kerla 82' Olaitanas Buraimoh („Kauno Žalgiris“) raudona kortelė – antra geltona 89' [5 – 0] Robertas Vėževičius Turnyro lentelė: 