Kasmetinis renginys vyks rugpjūčio 19 d. (šeštadienį) jau tradicine tapusioje vietoje – Merkio upės žemupyje ties Pūvočiais. Jau 32-ą kartą vyksiantis Lietuvos žūklės museline meškere čempionatas - tai vienas seniausių ir giliausias tradicijas turintis žūklės sporto renginių ne tik Lietuvoje, bet ir Rytų bei Šiaurės Europoje. Tai puiki galimybė šios žvejybos entuziastams pasivaržyti tarpusavyje, pasidalinti patirtimi ir tiesiog praleisti kartu laiką gamtoje, todėl šis renginys yra atviras tiek profesionalams, tiek naujokams ar tiesiog gamtos mylėtojams. Didelis dėmesys bus skiriamas ne tik dalyviams, bet ir žiūrovams ar naujokams, kuriems bus skirtos įvairios pramogos, mokymai ir kiti užsiėmimai. „Jau daug dešimtmečių Lietuvoje nebuvo ir nėra geresnio būdo, kaip išmokti svarbiausias žvejybos museline meškere naujoves, susipažinti su tikrais šios žūklės srities meistrais, tai atvykti į čempionatą“, – teigė vyriausiasis teisėjas ir ilgametis organizatorius Pranas Gudynas. Šiais metais organizatoriai dalyvius ir žiūrovus nustebins, pirmą kartą pasitelktomis išmaniosiomis technologijomis: rezultatai fiksuojami ir pateikiami bus realiu laiku išmaniosios programėlės pagalba telefone. Tokiu būdu norima žengti žingsnį pirmyn ir sudaryti geresnes sąlygas dalyviams ir žiūrovams sekti rezultatus. „Šis renginys turi gilias tradicijas ir aš jo laukiu kiekvienais metais. Kiekvieną kartą atrandu kažką naujo“, – teigė daugkartinis šių varžybų nugalėtojas Ernestas Keturka. Renginio metu, orima atkreipti dėmesį į žvejų socialinę atsakomybę ir tuo pačiu edukuoti bendruomenę, todėl bus atliekamas Merkio upės įžuvinimas kiršliais. Ši iniciatyvą bus atliekama čempionato dalyvių, bendradarbiaujant su Žuvininkystės tarnyba prie Lietuvos Žemės ūkio ministerijos. Taip pat pats čempionatas bus vykdomas pagal tarptautines FIPS taisykles, bei taikant „pagavai – paleisk“ principą. Svarbi naujiena sportininkams yra ta, kad šis čempionatas bus vienas iš etapų formuojant Lietuvos nacionalinę žūklės museline meškere rinktinę, kuri dalyvaus tarptautinėse varžybose. Čempionato organizatoriai yra Lietuvos museliautojų klubai kartu su Lietuvos sportinės žūklės federacija.