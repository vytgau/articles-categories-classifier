Kelių valandų bušido vakarą užbaigė pagrindinė mūsų šalies atstovo Sergejaus Maslobojevo ir marokiečio Noureddine'o Ajnaou dvikova pagal KOK taisykles. Kuvaldos pravardę turintis vilnietis į ringą žengė skambant Maestro Stasio Povilaičio „Švieski man vėl“ dainai. Tačiau pompastiškas varžovų pristatymas užtruko ilgiau, nei pati kova. Po poros minučių teisėjas dėl afrikiečio lūžusios nosies nutraukė kovą ir techniniu nokautu pergalę pasiekė S. Maslobojevas. Kai kurie žiūrovai akivaizdžiai tikėjosi daugiau intrigos ir ilgesnės kovos, pasigirdo tribūnose net švilpimas. Netrukus teisėjo į viršų pakelta ranka skelbė užtikrintą Kuvaldos pergalę. Mūsų šaliai turnyre atstovavo 14 kovotojų. Du iš jų – Tomas Steponkevičius ir Valdemaras Kulda – kovojo dėl KOK čempiono titulo svorio kategorijoje iki 85 kg. T. Steponkevičius pusfinalyje susitiko su lenku Dawidu Mirkowskiu. Po trijų raundų ir atkaklios kovos teisėjų sprendimu pergalė atiteko svečiui iš Lenkijos. V. Kulda kovojo su jau ne kartą Lietuvoje matytu graiku Petru Vardaku. Atkakliame mūšyje pergalę pasiekė Valdemaras. Birželio mėnesį vyksiančiame finale dėl KOK čempiono titulo kovos su lenku D. Mirkowskiu. Svorio kategorijos iki 75 kg kovoje pagal KOK taisykles lietuvis Mindaugas Narauskas antrajame raunde pasiuntė į nokautą ispaną Boumą Lambarkį. Šeštadienį vykusiame turnyre Lietuvos kovotojai šventė dešimt pergalių, o šešios kovos baigėsi nokautais. Turnyro „FightBox KOK Hero's 2018“ kovos ir rezultatai: Atidarymo kova: Tomek Zamyslowski (Lenkija) – Deividas Michnevičius (Lietuva) „Siemens“ arenoje žiūrovai užpildė visą pirmą aukštą, tad bušido kovas stebėjo apie 4 tūkstančiai kovos menų gerbėjų. Turnyro atidarymo akistatoje tarp Tomeko Zamyslowskio ir Deivido Michnevičiaus arbitrai užfiksavo lygiąsias. Janas Nausas (Lietuva, pergalė techniniu nokautu) – Arvydas Gervė (Lietuva) Tačiau turnyro pirmoje kovoje (pagal KOK taisykles) jokiomis lygiosiomis nekvepėjo – svorio kategorijos iki 71 kg lietuvių akistatoje Janas Nausas techniniu nokautu pasiekė pergalę prieš Arvydą Gervę. Andi Uustalu (Estija, pergalė techniniu nokautu) – Mantas Stankis (Lietuva) Trečioje kovoje į ringą lipo estas Andi Uustalu ir Mantas Stankis (Lietuva). Šioje kovoje (iki 73 kg, KOK) svečias iš Estijos pergalę pasiekė techniniu nokautu. Anton Radko (Ukraina) – Vitoldas Jagėla (Lietuva) Tačiau revanšą už tautiečio nesėkmę pasiekė Vitoldas Jagėla, kuris (svorio kat. iki 73 kg, MMA) pranoko ukrainietį Antoną Radko. Vitoldui apdovanojimą įteikė žinomas Lietuvos boksininkas Egidijus Kavaliauskas. Tacjana Firsava (Baltarusija) – Julija Stoliarenko (Lietuva) Į ringą lipo ir merginos. Svorio kategorijoje iki 62 kg Baltarusijos kovotoja Tacjana Firsava bandė mesti iššūkį Lietuvos atstovei Julijai Stoliarenko. Akivaizdžiai lengvesnė viešnia iš kaimyninės šalies atsilaikė kiek daugiau nei minutę: užlaužusi varžovei ranką, J. Stoliarenko privertė baltarusę pasiduoti. „Apšilti spėjau (šyptelėjo). Kovos planą pakeitė varžovės netikėtas smūgis. Šiek tiek „kabino“. Tad nusprendžiau kovą užbaigti parteryje“, – po vos gerą minutę trukusios kovos kalbėjo pergalę pasiekusi J. Stoliarenko. Youssef el Hadmi (Marokas) – Sigitas Gaižauskas (Lietuva) „Du mėnesius teko valgyti per šiaudelį... Buvo dienų, kai nenorėjau nieko matyti savo akyse“, –prisipažino po sunkios traumos, patirtos Tailande, atsigavęs vienas geriausių Lietuvos Muay Thai kovotojų Sigitas Gaižauskas. Ir jo sugrįžimo kova susiklostė sėkmingai: po trijų raundų vienbalsiu teisėjų sprendimu lietuvis įveikė marokietį Youssefą el Hadmi. Kol kas žiūrovai gana ramiai stebėjo kovas, kartais atrodė, kad kovotojai pergalių siekia visiškoje tyloje. Tik po efektingesnių smūgių pasigirsdavo palaikymo šūksniai iš tribūnų. Jurij Horbenko (Ukraina) – Tomas Pakutinskas (Lietuva) Prieš dar vieną kovą link ringo žengė Egidijus Dragūnas. Skambant SEL dainai atlikėjas žingsniavo kovotojams specialiai paruoštu taku, tačiau, žinoma, į ringą nelipo. SEL lyderis įsitaisė VIP žiūrovams skirtoje erdvėje. O į ringą lipo sunkiasvoriai (per 93 kg) Jurijus Horbenko (Ukraina) ir lietuvis Tomas Pakutinskas, kurie kovojo pagal MMA taisykles. Tomas prieš kovą teigė besiruošiantis visus nustebinti. Ir, galima sakyti, T. Pakutinskas ištęsėjo duotą žodį – žiūrovus jis nustebino užtikrinta ir greita pergale. Vos porą minučių – tiek užteko T. Pakutinskui, kad įveiktų varžovą techniniu nokautu. Lietuvis smūgiu krūša pavaišino parkritusį svečią iš Ukrainos, o teisėjui nieko kito neliko, tik paskelbti T. Pakutinsko pergalę. O skelbiant nugalėtoją į ringą skubėjo E. Dragūnas, kuris pasveikino pergalę iškovojusį Tomą. Rodrigo Mineiro (Brazilija) – Henrikas Vikšraitis (Lietuva). Po šios kovos į ringą lipo brazilas Rodrigo Mineiro ir Henrikas Vikšraitis. Pagal KOK taisykles po trijų raundų kovos arbitras pergalę skyrė lietuviui, kuris dar pirmame raunde brazilą buvo psiuntęs į nokdauną. „KOK'55 World GP 2018“ kovos ir rezultatai Po organizatorių paskelbtos 15-o minučių pertraukos į ringą lipo „KOK'55 World GP 2018“ turnyro kovotojai. Vadim Sorokin (Rusija) – Martynas Jasiūnas (Lietuva, pergalė nokautu) Pirmieji pirštines surėmė surėmė Vadimas Sorokinas ir Martynas Jasiūnas. Šioje kovoje Martyno energija išjudino ir tribūnas. Pasigirdo vieningai skanduojamas Lietuvos vardas, o tai, panašu, kad dar labiau motyvavo M. Jasiūną. Lietuvis tikslių smūgių kruša nepaliko šansų rusui, kuris patyrė nokautą. Dawid Mirkowski (Lenkija) – Tomas Steponkevičius (Lietuva) Kovoje dėl KOK čempiono titulo svorio kategorijoje iki 85 kg pirmame pusfinalyje susitiko Dawidas Mirkowski (Lenkija) ir Tomas Steponkevičius. Po trijų raundų ir atkaklios kovos teisėjų sprendimu pergalė atiteko svečiui iš Lenkijos. Petros Vardakas (Graikija) – Valdemaras Kulda (Lietuva) Antrame pusfinalyje dėl KOK čempiono titulo (svorio kategorijoje iki 85 kg) taip pat prireikė trijų raundų. Teisėjų sprendimu šįkart pergalė skirta lietuviui Valdemarui Kuldai. Finalas šioje svorio kategorijoje vyks birželio mėnesį. Tuomet ir paaiškės KOK čempionas. Boum Lambarki (Ispanija) – Mindaugas Narauskas (Lietuva) Galingi Mindaugo smūgiai antrame raunde parbloškė ant parterio ispaną Boumą Lambarki. Emocingai tribūnose į kovą reagavę žiūrovai gavo tai, dėl ko susirinko: galingais rankų smūgiais parblokštas ispanas patyrė triuškinantį nokautą. Noureddine Ajnaou (Marokas) – Sergejus Maslobojevas (Lietuva). Skambant Maestro Stasio Povilaičio „Švieski man vėl“ dainai į ringą žengė Kuvaldos pravardę turintis vilnietis Sergejus Maslobojevas, kuriam iššūkį metė marokietis Noureddine Ajnaou. Vos minutę trukusi kova dėl afrikiečio patirtos traumos buvo nutraukta ir techniniu nokautu pergalę pasiekė lietuvis S. Maslobojevas (Lietuva). Žiūrovai išvydo sportininkų iš Baltarusijos, Brazilijos, Estijos, Graikijos, Ispanijos, Lenkijos, Maroko, Rusijos, Ukrainos ir Lietuvos kovas. Turnyro metu buvo pasveikintas šiemet 60-ąjį gimtadienį švenčiantis bušido teisėjas Zenonas Budraitis. Taip pat buvo pristatytas gegužės 4 dieną Vilniuje vyksiantis „MMA Bushido“ turnyras. Jame, kaip MMA kovotojas, debiutuos olimpinis prizininkas imtynininkas Mindaugas Mizgaitis. 