Per devynis mačus kartą pergalę šventė Lietuva, tris kartus nacionalinės komandos išsiskyrė lygiosiomis ir penkiskart džiūgavo škotai, įvarčių santykis 11:4 škotų naudai. Pirmąkart šias rinktines suvedė 2000 m. Europos čempionato atranka. 1998-aisiais Senojo žemyno atrankos pirmame mače Vilniaus „Žalgirio“ stadione komandos išsiskyrė be įvarčių 0:0. Lietuvai šiame atrankos cikle vadovavo Kęstutis Latoža, tačiau jį ciklo pabaigoje vos vienam mačui pakeitė Robertas Tautkus. Jo debiutas prie nacionalinės rinktinės vairo nesusiklostė: Glazge 1999 m. spalį lietuviai antrame kėlinyje neatsilaikė prieš šeimininkus ir nusileido 0:3 (0:0). Tai – skaudžiausia lietuvių nesėkmė akistatose su škotais. Lietuviai 6-ių komandų grupėje surinko 11 taškų ir liko 4-oje vietoje. Škotai su 18 taškų užėmė 2-ą vietą. Darkart šias rinktines suvedė vėl Europos čempionato atranka. Prieš 14 metų dar 2003-iųjų balandžio pradžioje Algimanto Liubinsko vadovaujama Lietuva namuose 1:0 palaužė škotus ir tai buvo vienintelė lietuvių pergalė prieš šią rinktinę pasaulio ar Europos čempionatų atrankos turnyruose. Tame mače 75 min. 11 metrų baudinį realizavo Tomas Ražanauskas. Įvartis nuo 9:05 min.  Įdomu tai, kad šiame mače žaidė dabartinis rinktinės vyriausiasis treneris Edgaras Jankauskas. Jei šį penktadienį vakare lietuviai palaužtų škotus, E. Jankauskas būtų vienintelis, kuris prieš šią rinktinę laimėjo ir kaip žaidėjas, ir kaip treneris. 2003 m. rudenį Glazge škotai atsirevanšavo ir iškovojo pergalę 1:0. Penkių komandų grupėje lietuviai surinko 10 taškų ir užėmė 4-tą vietą. Tuo tarpu škotai su 14 taškų iškovojo 2-ą vietą. Šios rinktinės susitiko po trijų metų vėl Europos čempionato atrankoje. 2006 m. rugsėjo 6-ąją Lietuva, vadovaujama A. Liubinsko, Kaune S. Dariaus ir S. Girėno stadione 1:2 nusileido škotams. Tuomet iki 85 min. 0:2 atsilikusi Lietuva po Dariaus Miceikos įvarčio „žirklėmis“ sušvelnino rezultatą, tačiau išplėšti taško nepavyko. Šis D. Miceikos įvartis pagrįstai tituluojamas kaip vienas gražiausių visų laikų įvarčių, kuriuos pavyko pasiekti Lietuvos rinktinei.  2007 m. rudenį komandos susitiko Glazge ir čia škotai lietuvius įveikė 3:1 (1:0). Tada 7-ių rinktinių grupėje lietuviai su 16 taškų užėmė 5-tą vietą. Beveik prieš 7-erius metus, 2010-ųjų rugsėjo 3 d. Lietuva vėl namuose priėmė škotus ir tai buvo Europos čempionato atranka. Raimondo Žutauto vadovaujami lietuviai S. Dariaus ir S. Girėno stadione išsiskyrė be įvarčių. 2011 m. rugsėjį Glazge škotai pasiekė sunkią pergalę 1:0. Tame mače žaidė ir dabartinėje rinktinėje esantys Darvydas Šernas ir po keitimo antrame kėlinyje pasirodęs Arvydas Novikovas. Tame cikle lietuviai penkių rinktinių grupėje surinko 5 taškus ir liko 4-oje vietoje. Jau kaip treneris arti pergalės prieš škotus E. Jankauskas buvo pernai Glazge, kai aikštės šeimininkai išsigelbėjo tik tiksint 89-ai minutei. Mačas Škotijoje 2016 m. spalio 8 d. baigėsi 1:1 (0:0). Įvarčius tuomet pelnė Fedoras Černychas (59 min.) ir Jamesas McArthuras (89 min.).  Ar E. Jankausko vadovaujamai rinktinei pavyks pasiekti antrąją pergalę prieš škotus, sužinosime jau šį vėlų vakarą. Mačo LFF stadione pradžia – 21:45 val.