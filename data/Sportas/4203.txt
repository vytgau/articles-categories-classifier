Išvydęs rezultatus švieslentėje, D. Rapšys net susiėmė už galvos. Ketvirtadienį jis du kartus gerino jam pačiam priklausiusį Lietuvos rekordą, bet kitą dieną baigė lėčiau nei pradėjo. „Duna“ arenos baseine Lietuvos plaukikas sugaišo 1 min. 56,96 sek. „Norėjosi geriau, bet viskas – normaliai. Galbūt man patogiau plaukti du kartus per dieną, o šiandien ryte varžybų nebuvo. Kai ryte išsijudinu, vakare būna ne taip sunku. Nežinau, reikės pasitarti su trenere, analizuoti“, – nedaugžodžiavo D. Rapšys. Tiesa, net ir pakartojęs rekordinį tempą ar įvykdęs savo paties deklaruotą tikslą ir nuplaukęs greičiau nei per 1 min. 56 sek., jis aukštyn būtų pakilęs tik per vieną laiptelį. Auksą finale kiek netikėtai iškovojo dvejais metais už lietuvį jaunesnis rusas Jevgenijus Rylovas, sidabras ir bronza atiteko amerikiečiams: atitinkamai Ryanui Murphy ir Jacobui Pebley. Primename, kad parengiamuosiuose plaukimuose D. Rapšys nuotolį nuplaukė per 1 min. 56,67 sek. ir užėmė trečią vietą, pusfinalyje buvo greitesnis 0,56 sek. ir finišavo aštuntas. Budapešte Inos Paipalienės auklėtinis apšilo 200 m plaukimo laisvu stiliumi rungtyje, kurioje taip pat du kartus per vieną dieną pagerino Lietuvos rekordą (1 min. 56,56 sek.) ir užėmė 10-ą poziciją. Iki šiol vienintelį apdovanojimą jis laimėjo Europos pirmenybėse, kuomet pernai Londone (Didžioji Britanija) 200 m plaukimo nugara rungtyje iškovojo bronzą. 