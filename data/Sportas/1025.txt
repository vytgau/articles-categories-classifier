„Labai gaila, nes paleidau vėjais gerą rezultatą. Viltis buvo, noras buvo, rizika buvo. Be rizikos nieko gyvenime nepasieksi. Taip, iki tikslo trūko vienos vietos, bet aš turiu didesnę svajonę ir dirbsiu dėl jos toliau. Sunkiai ir daug“, - sakė 18-metis, per abu slalomo rungties nusileidimus griuvęs, bet nenuleidęs rankų – pirmoje trasoje jam iki reikiamų vartų, nuo kurių galėjo tęsti varžybas, jam teko palypėti kelis žingsnius, antroje – daug daugiau. Galutinėje įskaitoje Liucernos universiteto pirmakursis liko 41-as, iš 43 finišavusių sportininkų aplenkęs tik Armėnijos ir Šiaurės Korėjos kalnų slidininkus. Iš viso slalomo rungtį pradėjo 106 dalyviai, bet pirmame nusileidime nefinišavo net 54, o antrame – dar 11 slidininkų. „Antra trasa buvo sunkesnė, daugiau posūkių, bet man tokia labiau tinka. Iki tos vietos, kur padariau klaidą, labai gerai jaučiausi. Aišku, rizikavau, nes norėjau pasiekti savo tikslą. Tačiau nesugebėjau“, –teigė olimpinių žaidynių debiutantas. Po antrojo nusileidimo A. Drukarovas dar ilgokai stovėjo finišo zonoje nuleidęs galvą: „Galvojau apie tai, ką padariau. Reikėjo save pakankint, savo mintis. Nes fiziškai nebuvo sunku. Viską sugadino klaidos.“ Praėjusią savaitę didžiojo slalomo rungtyje Lietuvos sportininkas užėmė 59-ąją vietą tarp 75 finišavusių. 