Šiame mače visi „Dragūno“ žaidėjai, kurie yra įtraukti į rinktinės sudėtį, dar vilkėjo Klaipėdos klubo marškinėlius. Tad bent jau pirmajame kėlinyje „Dragūnas“ rinktinės vyrams priešintis sugebėjo. Įpusėjus kėliniui Klaipėdos ekipos pervara siekė net 4 įvarčius (10:14), tačiau per paskutiniąsias 10 minučių jos puolimas išsiderino, ir Lietuvos rinktinė prieš pertrauką pirmavo 17:15. Antrąjį kėlinį kur kas užtikrinčiau taipogi pradėjo nacionalinė ekipa, kuri po 10 min. jau pirmavo 29:23. Per likusį laiką Lietuvos čempionų ekipai prie rinktinės priartėti nepavyko, ir pastaroji galiausiai laimėjo rezultatu 38:29. Lietuvos rinktinės sudėtyje šiame mače įvarčių nepelnė tik vienas iš vartininkų Giedrius Morkūnas, kitiems žaidėjams kamuolį į vartus bent po kartą pasiųsti pavyko. Lietuva: Tadas Stankevičius 8, Gerdas Babarskas 7, Aidenas Malašinskas 5, Valdas Drabavičius 4, Jonas Truchanovičius, Skirmantas Plėta ir Mindaugas Urbonas po 3, Ignas Grigas, Mindaugas Dumčius, Lukas Gurskis po 1. „Dragūnas“: Benas Butkus 8, Lukas Simėnas ir Laurynas Palevičius po 6, Karolis Bliuvas 4, Gabrielius Virbauskas ir Laurynas Simonavičius po 2, Gintaras Cibulskis 1. Penktadienį Lietuvos vyrų rinktinė draugiškų rungtynių ciklą pratęs Lenkijoje su Slovakijos ekipa, šeštadienį laukia rusų iššūkis, o sekmadienį draugiškas turnyras bus užbaigtas rungtynėmis su šeimininkais lenkais. Ši savaitė yra viena iš paskutiniųjų repeticijų prieš sausio 12-14 dienomis Klaipėdoje vyksiančią pasaulio čempionato atranką. Ten Lietuvos rinktinė turės grumtis su Latvijos, Izraelio bei Gruzijos rinktinėmis. Lietuvos rinktinė neslepia, jog pagrindinis tikslas ten bus tik pirmoji vieta bei kelialapis į kitą varžybų etapą.