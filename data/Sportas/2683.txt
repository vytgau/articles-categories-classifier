Po šių rungtynių Vilniaus „Žalgiris“ (64 taškai) ir toliau mina A lygos turnyro lentelės lyderei Marijampolės „Sūduvai“ (65 taškai) ant kulnų, o „Trakai“ (57 taškai) atsisveikino su ambicijomis pakovoti dėl titulo. Praėjusių metų vicečempionai tenkinsis bronzos medaliais, o intriga, kas taps šio sezono čempionu, vis dar išlieka. Komandoms iki sezono pabaigos liko sužaisti trejas rungtynes.  LFF stadione vykusių rungtynių pradžioje vyravo atsargus futbolas ir nors oponentų aikštės pusėje dažniau lankėsi žalgiriečiai, jų išpuoliai kurį laiką nebuvo grėsmingi. Du kartus atakos smaigalyje atsidūrė Matija Ljujičius, vis tik prieš porą dienų 24-ąjį gimtadienį minėjęs serbas pristigo tikslumo ir kamuolio nesuvaldė. Sužaidus 15 minučių, nesėkmingai prie savos baudos aikštelės kamuolį stabdė „Žalgirio“ gynėjas Egidijus Vaitkūnas, atmušęs jį prieš save. Tačiau „Trakų“ puolėjas Oscaras Dorley tokios dovanos nesitikėjo ir kylantį pavojų likvidavo žalgiriečių vartininkas Armantas Vitkauks. 18 minutę jau žalgiriečiai turėjo galimybę, kuomet vienas prieš Trakų komandos vartininką Timofejų Šeremetą iššoko Darvydas Šernas, bet šią mikrodvikovą laimėjo ukrainietis, akimirksniu aplenkęs žalgiriečių puolėją ir sugriebęs kamuolį. Kėlinio viduryje D. Šernas dar kartą griebėsi už galvos, kai būdamas dėkingoje padėtyje nepataikė į vartus. Prieš pat pertrauką progą ir vėl turėjo D. Šernas, tačiau jo smūgiuotą kamuolį lietė ir už aikštės ribų nukreipė trakiškių gynėjas Arūnas Klimavičus. Pirmame kėlinyje iniciatyvą turėjo nominalūs mačo šeimininkai „Žalgirio“ futbolininkai, bet iki pertraukos jiems taip ir nepavyko įmušti – 0:0. Savo tikslą Vilniaus klubas pasiekė antro kėlinio pradžioje, 54 minutę. Tuomet žalgiriečiai išsiveržė į priekį po dviejų alytiškių kombinacijos – rezultatyvų perdavimą atlikus Vytautui Lukšai, į vartus tiksliai mušė D. Šernas – 1:0. Po poros minučių „Žalgirio“ puolėjas turėjo dar vieną galimybę, bet nesugebėjo įveikti varžovų vartininko T. Šeremetos – jis atrėmė smūgį į apatinį vartų kampą. 69 minutę žalgiriečiai praleido kitą galimybę padidinti savo pranašumą. Po M. Ljujičiaus perdavimo D. Šernas galėjo atakuoti pats, tačiau nusprendė paristi kamuolį V. Lukšai, o šio kiek pavėluotą smūgį blokavo gynėjai. Rungtynių pabaigoje puolime suaktyvėjo „Trakai“. Į komandos atakas aktyviai jungėsi ir gynėjas A. Klimavičius. Per teisėjo pridėtą laiką galva į vartus mušė Svajūnas Čyžas, bet kamuolys pralėkė pro šalį. Visos vicečempionų pastangos puolime paskubomis lyginti rezultatą naudos jiems taip ir neatnešė. Rungtynės Vilniaus „Žalgiris“ 1 – 0 „Trakai“ 54' [1 – 0] Darvydas Šernas 