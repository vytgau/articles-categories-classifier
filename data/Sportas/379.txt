Tai buvo trečioji lietuvių pergalė iš tiek pat galimų ir dabar mūsiškiai jau yra beveik užsitikrinę medalius. Šį vakarą dar žais pergalių savo sąskaitoje neturinčios Estijos ir Australijos rinktinės, o estų pergalės atveju - lietuviai nebenukristų žemiau trečiosios vietos. Nuo pat pirmų minučių tapo aišku, kad šiandien aikštelėje susitinka dvi labai panašaus pajėgumo komandos. Abi komandos nesurengė labai pavojingų išpuolių ir puikiai gynėsi. Visgi klysti pirmieji pradėjo korėjiečiai, kai dešimtą susitikimo minutę dėl pražangos turėjo žaisti keturiese prieš penkis. Deja, tačiau kiekybinės persvaros lietuviams išnaudoti nepavyko, o likus žaisti apie šešias minutes lietuviai vėl įgavo vieno žaidėjo pranašumą. Po minutės už smūgį lazda per veidą iš aikštės (5+20) buvo pašalintas Donghwanas Kimas ir lietuviai kurį laiką žaidė penkiese prieš tris, o vėliau prieš keturis korėjiečius, tačiau pavojingų išpuolių nesurezgė ir rezultatas liko nepakitęs.  Antrasis kėlinys prasidėjo pirmąja Lietuvos rinktinės pražanga, tačiau mažumoje mūsiškiai sėkmingai gynėsi ir varžovams neleido net pagalvoti apie įvartį. Negana to, po numetimo prie varžovų vartų kilo sumaištis, o Martynas Grinius (26:17) kurioziškai įmušė pirmąjį rungtynių įvartį - 1:0. Vėliau įtampa kilo, o korėjiečiai nevaldė emocijų ir už nesportinį elgesį Minje Kimas buvo nubaustas 2+10 baudos minutėmis. Deja, tačiau lietuviams realizuoti daugumos nei karto nepavyko. Likus žaisti mažiau nei minutę aikštės viduryje grubiai ritulį perduodamas klydo Mantas Stankius, o jį perėmęs Hyosukas Kimas smūgiu iš krašto pirmą kartą nuginklavo Lauryną Lubį - 1:1. Abi komandos per antrąjį kėlinį atliko itin mažai smūgių: lietuviai - 6, korėjiečiai - 5. Trečią kėlinį lietuviams pavyko įgyvendinti tai, ką sėkmingai jie darė prieš tai dvejose rungtynėse. Paulius Macijauskas atliko perdavimą M.Griniui, kuris vienu lietimu atliko perdavimą į greitą ataką pabėgusiam lietuvių atakų lyderiui L.Washco, o šis tiksliu smūgiu nuginklavo varžovų vartininką bei sugrąžino Lietuvos rinktinei minimalų pranašumą - 2:1. Kėlinio viduryje lietuviai grubiai suklydo, kai du žaidėjai buvo pašalinti numetimo metu ir teisėjas privalėjo vieną iš žaidėjų pasodinti ant nubaustųjų žaidėjų suolelio. Didelį spaudimą darę korėjiečiai sėkmingai įsitvirtindavo mūsiškių zonoje, tačiau patikimai žaidęs L.Lubys atrėmė visus varžovų smūgius. Kėliniui artėjant į pabaigą D.Motiejūnas kūnu sustabdė stipriai smūgiuotą korėjiečio ritulį ir vos pastovėdamas ant kojų toliau sėkmingai gynėsi, kol ritulys buvo prispaustas vartininko. Gynėjas tik komandos draugų padedamas sugebėjo palikti ledą. Likus žaisti 2 su puse minutės korėjiečiai tris kartus vartininką keitė šeštuoju aikštės žaidėju, tačiau spaudimą atlaikę lietuviai triumfavo ir iškovojo labai svarbią pergalę kovoje dėl aukso medalių. Šiose rungtynėse L.Lubys atrėmė 24 iš 25 varžovų smūgių, tuo tarpu Korėjos rinktinės vartininkas Jungas Ho Ha - 24 iš 26. Lietuviai surinko 8 baudos minutes, tuo tarpu korėjiečiai - 45.     Ketvirtadienį čempionate bus laisva diena, o penktadienį lietuviai kovos su 6 taškus turinčiais Didžiosios Britanijos ledo ritulininkais, o pergalės atveju dar prieš paskutines rungtynes su Australija užsitikrintų aukso medalius. Praeityje Korėja dažnai blaškėsi tarp IA ir IIB divizionų, tačiau per pastaruosius penkerius metus ten apsilankė tik kartą. Nors praėjusių metų čempionatas vyko būtent jų šalyje ir jie labai tikėjosi sugrįžti į IA divizioną, tačiau jau pirmose rungtynėse jų planus gerokai pakoregavo Lietuvos ledo ritulininkai, kurie varžovus įveikė rezultatu 4:2. Čempionato pabaigoje korėjiečiai dar pralaimėjo ir estams (3:4) bei rumunams (1:2) ir liko ketvirtoje pozicijoje. Įprastai IIA divizione korėjiečiams sekasi gana neblogai: jie per 9 bandymus yra penkis kartus iškovoję auksą bei tris kartus džiaugėsi sidabru. Tarpusavyje Lietuvos ir Korėjos rinktinės pirmą kartą žaidė 2002-ais metais Lietuvoje vykusiame čempionate. Tą kartą korėjiečiai tiesiog triuškino varžovus, o lietuviai nebuvo išimtis ir tada svečiams buvo pralaimėta 0-11. Visgi po penkerių metų - 2007-ais, keturis įvarčius per trečią kėlinį pelnę lietuviai 5:2 atsirevanšavo korėjiečiams bei ne tik išlygino tarpusavio žaistų rungtynių santykį, tačiau ši pergalė taip pat leido jiems aplenkti korėjiečius turnyrinėje lentelėje ir džiaugtis aukso medaliais. Abi rinktinės tarpusavyje žaidė ir 2012-ais metais ir nors tada lietuviai pirmavo 2:0, tačiau korėjiečiai išlygino rezultatą, bet lietuviai vis tiek šventė pergalę po baudinių serijos. Deja, tačiau tada Lietuvos rinktinė buvo pralaimėjusi rumunams, o daugiau taškų surinkę korėjiečiai džiaugėsi pirma vieta. Ne ką mažiau intriguojantis mūšis vyko 2014-ais metais, kai pačioje rungtynių pabaigoje lietuviai dar atsilikinėjo vieno įvarčio skirtumu, tačiau vartininką Artūrą Pavliukovą šeštuoju aikštės žaidėju pakeitusi Lietuvos rinktinė, likus žaisti vos 21-ai sekundei iki trečiojo kėlinio pabaigos, po Donato Vittes smūgio išlygino rezultatą bei išplėšė taškus, kurie nulėmė tai, kad lietuviai iškovojo pirmą vietą ir kelialapį į IB divizioną. Čia, Taline, korėjiečiai treniruojasi dažniau nei visos kitos komandos, tačiau tai jiems nepadėjo įveikti Lenkijos ledo ritulininkų (0:4) ir vienintelę pergalę jie šventė tik prieš australus (4:1). Tuo tarpu lietuviai pirmose rungtynėse 4:3 palaužė lenkus ir 7:0 sutriuškino Estijos rinktinę.