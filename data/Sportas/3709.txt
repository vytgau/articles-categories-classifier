Uostamiesčio ekipa turnyre 36:25 (21:11) pranoko Kauno „Granito-Kario“ ir 38:29 (18:13) - Dobelės „Tenax“ (Latvija) komandas bei sužaidė lygiosiomis 28:28 (11:16) su Pelvos „Serviti“ (Estija) rankininkais. „Dragūno“ rankininkai tapo turnyro nugalėtojais, antrąją vietą užėmė „Serviti“, trečiąją - „Tenax“, o praėjusių metų turnyro nugalėtojas „Granitas-Karys“ turėjo tenkintis ketvirtąja pozicija. Rezultatyviausias „Dragūno“ žaidėjas Lukas Simėnas sakė, kad komanda dar ieško savojo žaidimo. „Yra naujų žaidėjų, kurie turi prisitaikyti prie komandos. Stengiamės rasti bendrą komandos žaidimą. Pradžioje gana sunku, bet judame į tą pusę. Šiuo metu mūsų tikslas yra kuo geriau pasirodyti Europos taurės rungtynėse, nes jos bus jau labai greitai“, - kalbėjo rankininkas. Jam antrino ir komandos draugas Gintaras Cibulskis. Pasak jo, dar yra daug ką tobulinti: „Treneris lengvaatletis Mindaugas Krakys mus paruošė gerai, tad bėgame neblogai, bet reikia šlifuoti taktiką. Nelabai sekasi pozicinis puolimas, reikia jį tobulinti, tačiau per porą savaičių iki susitikimo su kroatais turėtume tai apšlifuoti“. Jau rugsėjo 2 dieną startuos Europos taurės turnyro kovos, kur pirmajame turnyro etape burtai „Dragūnui“ lėmė žaisti su Zagrebo „Dubrava“ (Kroatija) klubu. Pirmasis susitikimas laukia namuose, antrasis po savaitės - išvykoje. Tad rengdamiesi svarbiam startui „Dragūno“ rankininkai stengiasi žaisti kuo daugiau draugiškų rungtynių su stipresnėmis komandomis. Prieš porą savaičių Latvijoje buvo sužaistos dvejos draugiškos rungtynės su „Tenax“ ekipa, šį savaitgalį laimėtas R. Baltušio turnyras, o artėjantį savaitgalį „Dragūnas“ išvyks į Estiją, kur dalyvaus tarptautiniame rankinio turnyre, kuriame kovos Estijos, Rusijos, Baltarusijos, Suomijos, Lietuvos komandos.