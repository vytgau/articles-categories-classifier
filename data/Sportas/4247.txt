Futbolininkas sako, kad jauki Marijampolė yra labai tinkama šeimoms, tačiau čia sau tinkamų vietų ras ir pramogų mėgėjai. „Apie Marijampolę galiu pasakyti tik gerus žodžius. Miestas turi gražių vietų nueiti, praleisti laiką su šeima, – sakė šiuo metu besidžiaugiantis Lietuvoje viešinčia žmona ir vaikais kroatas. – Man čia labiausiai patinka Poezijos parkas. Kai turiu laisvo laiko, noriu nukreipti mintis nuo kasdienių dalykų, einu ten pasivaikščioti. Užsukame ir į Kačių kiemelį.“  A. Švrljuga turi ką patarti ir norintiems Marijampolėje skaniai pavalgyti ar pavakaroti. „Mieste yra ir daugiau gerų restoranų, barų, tikrai niekam nekils sunkumų ieškant tokių vietų“, – užtikrino legionierius. Futbolininkas žadėjo, kad ketvirtadienį į Marijampolę dėl „Sūduvos“ ir „Sion“ rungtynių atvykusiems svečiams neturėtų kilti priežasčių gailėtis ir stadione.   „Kviečiu žmones iš visų Lietuvos vietų atvykti į rungtynes, – sakė A. Švrljuga. – Aikštėje atiduosime visas jėgas ir darysime viską, ką galime. Be abejo, „Sion“ galima vadinti favoritu, tačiau kodėl gi mums nepateikus staigmenos? Kausimės už „Sūduvą“ ir pažiūrėsime, kas nutiks.“ Rungtynės tarp „Sūduvos“ ir „Sion“ Marijampolės „Arvi“ arenoje liepos 27-ąją prasidės 20 val. 