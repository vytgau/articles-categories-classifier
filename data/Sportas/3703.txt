Nesėkminga kvalifikacija Treniruotės Kupiškyje nieko blogo nežadėjo, o E. Riabko demonstravo laiką, kuris buvo prastenis tik už švedo Eriko Edino. Tačiau lemiama kvalifikacijos dalis pasisuko visiškai netikėta linkme. „Treniruotėse labai gerai jaučiausi ir rodžiau antrą laiką po švedo. Tačiau reikia pripažinti, kad pagal greitį, pagal pasiruošimą šiai trasai, E. Edinas šioje trasoje buvo lyderis. Objektyviai vertinant, mano greitis buvo antras, bet kai prasidėjo trečia kvalifikacijos dalis, pakilo vėjas ir man vis išplaukus ties tolimąja buja pamačiau bangas, kurių iš toli net nesimatė. Trumpai kalbant, labai nepasisekė su oru. Be to prieš paskutinę kvalifikacijos dalį specialiai sudeginau daugiau benzino, kad būtų lengvesnė formulė paskutinei kvalifikacijos daliai, o gavosi atvirkščiai – pakilo vėjas ir formulę suvaldyti buvo dar sunkiau. Todėl laikas ir buvo prastas. Labai buvau nepatenkintas – jaučiau, kad esu greitas, tačiau visas kortas sumaišė oras“, – kalbėjo E. Rianko. Prieš startą iš vos septintos pozicijos E. Riabko didelių vilčių nepuoselėjo. „Mano startas nėra pats geriausias – nuo pontono startas labai prastas, tačiau formulei įsibėgėjus jau imu lenkti kitus. Taip kad jei turėčiau gerą startą nuo pat pradžių, gal ir nebūčiau bijojęs tos septintos starto vietos, o dabar buvo neramu“, – neslėpė kaunietis. Kontroliavo situaciją Vos startavus lenktynėms E. Riabko ėmė kilti į viršų – pirmajame etape lietuvos finišavo penktas, antrajame – ketvirtas, trečiajame – antras. Paskutiniame etape jau neplaukė visus tris pirmus etapus laimėjęs ir čempiono titulą užsitikrinęs E. Edinas. Tai leido E. Riabko lemiamame etape pakilti į „pole“ poziciją. Lyderiu varžybų šeimininkas ir organizatorius išliko iki pat finišo. „Pirmam yra labai paprasta plaukti. Pirmas startuoji, niekas iš kairės pusės tau netrukdo, pirmas darai posūkį, nėra bangų. Paskutiniame plaukime netgi nereikėjo plaukti visu tempu – išnaudojau apie 85 proc. galimybių. Kontroliavau atstumą nuo artimiausiu varžovu, nes žinojau, kad jei kažkas sugestų likčiau be podiumo. Paskutiniai 5-6 ratai buvo labai sunkūs – labai laukiau finišo, bijojau, kad tik neišlystų kokia problema. Stebėjau veidrodėlius ir varžovus. Vienu metu Davidas del Pinas priartėjo vienos sekundės atstumu, per radiją man pranešė, kad varžovas labai arti. Tačiau aš nuraminau, kad kontroliuoju situaciją ir nenoriu spausti bei rizikuoti“, - prisimena E. Riabko Rezultatai – ne atsitiktinumas Po puikaus starto Kaune vykusiame Pasaulio čempionato starte E. Riabko įrodė, kad trečioji vieta nebuvo vienkartinis išsišokimas. „Šie metai iš tiesų klostosi puikiai – pasaulio čempionato etape Kaune buvau trečias, Europos čempionate – antras. Tai parodo, kad rezultatas Kaune nebuvo atsitiktinumas, o sunkaus darbo rezultatas. Manau, kad šiuo metu tvirtai esame pasaulio geriausiųjų penketuke. Aišku, dar reikia daug dirbti, kad laimėtume čempionatą, tačiau esame teisingame kelyje“, - sako E. Riabko. Kol kas kaunietis apie atostogas net negalvoja. „Nėra kada – laukia ketvirtas pasaulio čempionato etapas Šveicarijoje. Reikia ruoštis, reikia keisti variklį, tobulinti startą. Taip kad laukia daug darbo“, – šypsosi Edgaras. Ketvirtasis Pasaulio čemopionato etapas rugsėjo 9-10 dienomis vyks Šveicarijoje.