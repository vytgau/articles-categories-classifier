5/6 – toks dabartinis „General Financing team Pitlane“ piloto rezultatas sunkiausiose pasaulio lenktynėse. Daugiau kaip prieš penkmetį, pirmąkart žengęs į neištirtą teritoriją su latvišku automobiliu, B. Vanagas pasiekė finišą 65 vietoje. Ją sekė 35 pozicija antrame iššūkyje. Su augančia patirtimi pakeitus ir automobilį, 2015-aisiais finišas buvo pasiektas 24-oje vietoje, 2016-aisiais – 26-oje. Šiemet pilotas džiaugiasi, jog pavyko reabilituotis po pernykštės nesėkmės ir, nepaisant ekipažą kamavusių techninių bėdų, kurios lėmė 30 vietą šių metų maratone, optimizmo nepraranda. Didesnę dalį maratono stabiliai dvidešimtuko ribose judėjęs Vyčiu pažymėtas „Toyota Hillux“ rodo, jog tiek tinkamas tempas, tiek susiklausymas tarp ekipažo narių yra, o techninių bėdų ar klaidų šio tipo lenktynėse išvengti neįmanoma, tiesiog vienos iš jų baudžia labiau, kitos mažiau. Apmaudi įvykių seka, lėmusi 24 valandų baudą, šiemet negailestingai nubloškė ekipažą tolyn nuo džiuginančių rezultatų, tačiau leido išbandyti naujas taktikas bei išanalizuoti padarytas klaidas. Dabar B. Vanagas jau svarsto galimybę perorientuoti techninės pagalbos pajėgas taip, kad jos būtų pasiekiamos maksimaliai greitai ir leistų tęsti kovą dėl pozicijų neprarandant brangaus laiko.  Kita naujovė, apie kurią prasitarė pilotas, tai iš lyderių perimta patirtis šturmano informacijos ruošime. B. Vanagas tikisi rasti talentų, galinčių padėti komandai operatyviai pasiruošti sekančios dienos maršrutui, turint bent dalinį supratimą apie laukiantį reljefą. Tokia informacija leistų lengviau priimti strateginius sprendimus dėl važiavimo tempo skirtingose greičio ruožų vietose ir išvengti nereikalingų staigmenų. Nors elitinių dalyvių sąraše esantiems dalyviams draudžiama važiavimo metu su savimi turėti bet kokio tipo žemėlapį, tačiau iš anksto atlikti analizę draudžiama nėra, tad lyderiai šią galimybę išnaudoja ir tai jiems leidžia turėti stabilų ir greitą tempą. Trumpai tariant – nuo pirmosios dienos Lietuvoje komanda pradeda žengti link dar geresnių „namų darbų“ pasiruošimo, lyderių patirties perėmimo ir tikslo siekti geresnių rezultatų. Palikęs pietų Amerikos šilumą už nugaros, B. Vanagas jau netrukus ners į kito itin svarbaus jo komandai įvykio epicentrą – savaitgalį Utenos ir Molėtų apylinkėse startuosiančio žiemos ralio rūpesčius. O trečiadienį 13 val. sportininkas apsilankys DELFI tiesioginėje vaizdo konferencijoje.