Aikštelė aptverta saugia tvora, įrengti nauji suoliukai žiūrovams. Nauja aikštele Karoliniškėse galės naudotis ne tik gimnazijos ar įvairių mieste veikiančių futbolo mokyklų auklėtiniai, bet ir visi šios bendruomenės futbolo aistruoliai. Naujosios aikštelės atidaryme dalyvavo Ministras Pirmininkas Saulius Skvernelis, Vilniaus meras Remigijus Šimašius, mero pavaduotojas Linas Kvedaravičius, Kūno kultūros ir sporto departamento vadovas Edis Urbanavičius ir Karoliniškių gimnazijos direktorius pavaduotoja ugdymui Rasa Sabūnienė. Sostinės vadovas į naują aikštyną atvežė ypatingą dovaną – kamuolį su futbolo klubo „Žalgiris“ žaidėjų autografais. „Tai yra daugiau nei maža futbolo aikštelė su geriausia sostinėje danga – tai didelių pokyčių pradžia. Jau kitąmet Karoliniškėse ir Pilaitėje suplanuoti statyti du dengti tarptautinius reikalavimus atitinkantys futbolo maniežai. Be to, kitąmet pradedame visą Vilnių apimsiančią mokyklų futbolo stadionų vejos atnaujinimo programą – atnaujinsime ne mažiau kaip 10 prie ugdymo įstaigų esančių futbolo aikštynų. Futbolo stadionų atnaujinimui ketinama skirti apie 300 tūkst. eurų“, – įteikdamas kamuolį sakė Vilniaus meras R. Šimašius. Naująją aikštės dangą netrukus išbandė ir dvi gimnazijos futbolo komandos, sužaidusios pirmąsias rungtynes. Vilniaus miesto savivaldybė drauge su Kūno kultūros ir sporto departamentu Vilniuje iš viso yra įrengusi 13 aikštelių prie ugdymo įstaigų: S. Stanevičiaus, B. Radvilaitės, Jeruzalės, Centro mokyklų, M. Biržiškos, Karoliniškių ir Užupio gimnazijų, J. Basanavičiaus, S. Daukanto progimnazijų, Vilniaus Gedimino technikos universiteto Inžinerijos licėjaus pradinės mokyklos, Naujosios Vilnios sporto centro, Vilniaus universiteto Sveikatos ir sporto centro bei Mykolo Riomerio universiteto. „Per pastaruosius 11 metų Kūno kultūros ir sporto departamentas įrengė 144 tokias aikšteles visoje Lietuvoje. Mūsų tikslas – analogiškus aikštynus įrengti prie kiekvienos sostinės mokyklos, kuriais galės naudotis visi aktyvūs vilniečiai“, – pasidalijo planais Kūno kultūros ir sporto departamento vadovas Edis Urbanavičius. Lietuvos futbolo federacijos prezidentas Tomas Danilevičius Karoliniškių gimnazijai padovanojo 11 futbolo kamuolių. Karoliniškių gimnazijos futbolo aikštelės įrengimo darbų vertė – 48 tūkst. eurų, iš jų daugiau nei 21 tūkst. eurų – iš Vilniaus miesto savivaldybės biudžeto, beveik 27 tūkst. eurų skyrė Kūno kultūros ir sporto departamentas.