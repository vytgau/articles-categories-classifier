Nugalėtojams du įvarčius pelnė Dmitrijus Beliakovas, po vieną – Artiomas Suminas, Konstaninas Isajevas, Erminas Gutauskas, Ilja Lašinas. Vilniaus ekipoje pasižymėjo Ernestas Trukšnys, Šarūnas Kuliešius bei Karolis Šlikas. „Kaunas Hockey“ su 38 taškais užsitikrino antrąją vietą reguliariame sezone, o „Hockey Punks“ (32 tšk.) klubas liks trečias. Elektrėnuose turėjusios vykti rungtynės tarp vietos „Energijos“ ir Klaipėdos „Baltijos“ taip ir neprasidėjo, o svečiams buvo užskaitytas techninis pralaimėjimas. „Baltija“ į Elektrėnus atvažiavo tik su septyniais žaidėjais bei dviem vartininkais, o pagal lygos nuostatus komanda rungtynėms turi registruoti mažiausiai 10 aikštės žaidėjų be vartininkų. Į tokią situaciją sezono pradžioje jau buvo pakliuvusi dėl finansinių sunkumų sezono nebaigusi „Juodupės“ komanda, kuri į Elektrėnus atvyko su devyniais žaidėjais ir nors rungtynės vyko ir svečiai pralaimėjo rezultatu 5:9, tačiau po susitikimo rezultatas buvo pakoreguotas ir juodupėnams įskaitytas techninis pralaimėjimas 0:5. „Energija“ per 19 reguliariojo sezono rungtynių yra iškovojusi 18 pergalių ir su 54 taškais jau senokai yra užsitikrinusi pirmą vietą bei kelialapį į pusfinalį.