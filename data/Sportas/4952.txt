Europos pirmenybėse išdalinta 10 medalių komplektų. Daugiausia aukso apdovanojimų susižėrė šeimininkai ukrainiečiai, kurie nutraukė nuo 2008 metų trukusį rusų dominavimą. Bronzos medalį iškovojusi Lietuvos bokso rinktinė komandų rikiuotėje pasidalijo 12-ą vietą. Iš viso medalius laimėjo 19-os valstybių boksininkai. Europos čempionato šeimininkai Ukrainos boksininkai iškovojo 6 medalius (3 aukso, 1 sidabro ir 2 bronzos). Antrą vietą pagal aukso medalius užėmė Rusija (2 aukso, 2 sidabro ir 1 bronzos). Absoliučiai daugiausia apdovanojimų pelnė anglai. Jų sąskaitoje yra 8 medaliai (1 aukso, 6 sidabro ir 1 bronzos. Airijos boksininkai laimėjo 1 aukso ir 2 bronzos medalius. Po vieną „auksą“ į savo sąskaitą įsirašė Armėnijos, Bulgarijos ir Vokietijos atstovai. Vieną bronzos medalį laimėjusi Lietuva kartu su kaimyninėmis Baltarusija ir Lenkija, taip pat Moldova, Kroatija, Vengrija, Olandija ir Izraeliu komandų įskaitoje pasidalijo 12-ą vietą. Lietuvai bronzą laimėjęs Evaldas Petrauskas tapo pirmu mūsų šalies boksininku po Nepriklausomybės atkūrimo, kuris Europos čempionate laimėjo du medalius. Praėjusiame 2015 metų Europos čempionate Lietuvos bokso rinktinė komandų rikiuotėje užėmė 5-ą vietą. Aukso medalį laimėjo po Rio de Žaneiro olimpiados į profesionalus perėjęs Eimantas Stanionis, o E. Petrauskas, kaip ir šiais metais, iškovojo bronzą. Po Nepriklausomybės atkūrimo Lietuvos boksininkai Europos čempionatuose iš viso yra iškovoję 8 medalius – 2 aukso (E. Stanionis ir Vitalijus Karpačiauskas), 1 sidabro (Ivanas Stapovičius) ir 5 bronzos (dukart E. Petrauskas, po kartą Jaroslavas Jakšto, Rolandas Jasevičius ir Darius Jasevičius).