Jau 35-ą minutę Jurgeno Kloppo auklėtiniai išsiveržė į priekį po Jameso Milnerio realizuoto 11 m baudinio, tačiau Gylfi Sigurdssonas 67-ą minutę rezultatą išlygino 1:1. Brangiausiai istorijoje kainavęs gynėjas V. van Dijkas 84-ą minutę po pakelto kampinio kamuolį į „Everton“ vartus pasiuntė galva. Olando įvartis tapo lemiamu šiame miesto derbyje. „Everton“ komanda „Anfield Road“ stadione nelaimi nuo 1999 metų. Jai tai buvo jau 21-os rungtynės iš eilės be pergalės „Liverpool“ namų aikštėje. Kitose penktadienio FA taurės rungtynėse „Manchester United“ 2:0 nugalėjo „Derby“ futbolininkus. „Raudonieji velniai“ pirmąjį įvartį pelnė tik 84-ą minutę po Jesse Lingardo tikslaus smūgio į vartus. Jose Mourinho auklėtiniai tašką šioje dvikovoje padėjo, kai per teisėjo pridėtą laiką antrąjį įvartį pelnė po keitimo aikštėje pasirodęs Romelu Lukaku.