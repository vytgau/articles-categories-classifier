Šiemet sostinėje savo žaidimą demonstruos itin pajėgūs tenisininkai, tarp kurių yra ir lenkas Mariuszas Fyrstenbergas. Prieš penkerius metus pasaulio dvejetų reitinge jis buvo šeštas. Turnyro direktorius, UAB „Teniso pasaulis“ vadovas Ramūnas Grušas teigė, kad nemaža dalis užsienio ir Lietuvos žaidėjų čia dalyvauja jau nebe pirmą kartą. Kasmet šimtai dalyvių į SEB areną atvyksta ne tik gerai praleisti laiką, bet ir pelnyti jiems reikalingų reitingo taškų, todėl čia verda iš ties didžiulė konkurencija. „Kadangi šis turnyras yra aukščiausios – pirmos – kategorijos, čia nuolatos sulaukiame daug stiprių buvusių profesionalų, kuriems reikalingi reitingo taškai. Neabejotinai, šiais metais vienu iš favoritų galime laikyti dvejetuose žaisiantį lenką Mariuszą Fyrstenbergą. Dar visai neseniai jis buvo vienas geriausių dvejetų žaidėjų visame pasaulyje, nemažai kartų žaidė ir sėkmingai pasirodydavo „Grand Slam“ turnyruose“, – kalbėjo R. Grušas. Anot jo, turnyre jėgas išbandys ne tik pajėgūs žaidėjai iš užsienio, bet ir 50 reitingą turinčių lietuvių, tarp kurių yra ir buvusių profesionalų bei itin pajėgių mėgėjų. Dėl šios priežasties turnyro direktorius yra linkęs manyti, kad mūsiškių rezultatai nebus prastesni nei pernai. „Praėjusiais metais turnyre dominavo užsienio žaidėjai, ypač italai, lenkai. Vis dėlto, puikiai pasirodė ir mūsiškiai. Pavyzdžiui, buvusi Lietuvos moterų teniso rinktinės narė Valdonė Povilionienė triumfavo 50 metų moterų grupėje, tuo tarpu vienas tituluočiausių senjorų Petras Vozbutas su porininku iš Vokietijos pelnė pirmąją vietą 70 metų vyrų dvejetų varžybose. Taigi neabejotinai ir šiais metais lietuviai rimtai kovos“, – sakė turnyro direktorius. Nemenkas darbas lauks ir turnyro teisėjų. Vyriausiuoju turnyro teisėju paskirtas daugiau nei 20-ies metų patirtį turintis tarptautinės kategorijos teisėjas Jonas Dagys. Jau eilę metų turnyre šias pareigas užimančiam specialistui talkins dar trys teisėjo asistentai, mat be jų sukontroliuoti tokio dydžio turnyrą būtų sudėtinga. „Kadangi dalyviai yra jau vyresnio amžiaus, dažnai pasitaiko, kad be turnyro Vilniuje jie turi planų, nebūtinai susijusių su tenisu. Tad mūsų pagrindinis uždavinys yra suderinti organizatorių ir dalyvių interesus. Esant tokiam dalyvių skaičiui vienam sužiūrėti visą procesą, lenteles, rezultatus, spręsti įvairius nesklandumus tarp pačių dalyvių būtų neįmanoma. Taigi, mano kolegos turnyro metu bus arčiau aikštelių ir pačių žaidėjų. Tokiu būdu jie padės išlaikyti turnyrą gerai organizuotą“, – teigė J. Dagys. Turnyro direktoriaus R. Grušo teigimu, svečiai iš užsienio į šį turnyrą vis mieliau atvažiuoja ne tik dėl paties turnyro ir patogios SEB arenos infrastruktūros, siūlančios viešbučio, restorano ar parduotuvių paslaugas. Anot jo, vis daugiau žaidėjų į šį turnyrą žiūri kaip į galimybę pagaliau aplankyti Lietuvos sostinę. „Šis teniso turnyras yra ne tik renginys, kurio metu žaidžiamas tenisas ir yra siekiama parodyti kiek įmanoma geresnį rezultatą korte. Bėgant metams pastebiu, kad elementarus bendravimas, smagus laikas kartu ir noras pažinti Lietuvos sostinę, jos kultūrinį gyvenimą teniso entuziastams iš užsienio vis svarbesnis“, – kalbėjo R. Grušas. Senjorų teniso turnyras „Vilnius Cup 2018“ šalies sostinėje esančioje SEB arenoje rengiamas jau aštuntą kartą. Prieš dvejus metus jam buvo suteikta aukščiausia – pirmoji – kategorija. Aukščiau – tik pasaulio ir Europos čempionatai. Suteikdama pirmąją kategoriją, tarptautinė teniso federacija vertino turnyro lokaciją, organizaciją, dalyvių skaičių. „Vilnius Cup 2018“ turnyre dalyvaus žaidėjai iš Anglijos, Australijos, Austrijos, Baltarusijos, Čekijos, Egipto, Estijos, Ispanijos, Italijos, Izraelio, Kanados, Kosta Rikos, Latvijos, Lenkijos, Olandijos, Prancūzijos, Rusijos, Suomijos, Švedijos, Ukrainos, Vengrijos, Vokietijos ir Lietuvos. Turnyre vyrai varžysis aštuoniose amžiaus grupėse (virš 35, 40, 45, 50, 55, 60, 65, 70 metų), moterys – penkiose (virš 35, 40, 45, 50, 55). Bus žaidžiamos tiek vienetų, tiek dvejetų varžybos. Turnyras truks penkias dienas ir baigsis sekmadienį.