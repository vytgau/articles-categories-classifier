Šeštadienio rytą iš Kauno oro uosto į Vieną išskris jaunieji lengvaatlečiai, krepšininkai, gimnastai, tenisininkai, dziudo imtynininkai, baidarių – kanojų irkluotojai. Iš Austrijos sportininkai autobusu pasieks Dėrą, kur prie jų prisijungs šiuo metu Slovėnijoje ir Belgijoje varžyboms besirengiančios plaukikų ir dviratininkų rinktinės. Išlydėdami jaunuosius sportininkus, jiems sėkmingų startų linkėjo Prezidentas Valdas Adamkus, Švietimo ir mokslo ministrė Jurgita Petrauskienė, Vidaus reikalų viceministras Darius Urbonas, Seimo jaunimo ir sporto reikalų komisijos pirmininkas Kęstutis Smirnovas, Vengrijos Respublikos nepaprastasis ir įgaliotasis ambasadorius Zoltanas Jancsi, LTOK prezidentė Daina Gudzinevičiūtė. „Nepamirškite – jūs atstovaujate Lietuvai, jūs atstovaujate patiems sau, o taip pat ir visiems mums, jau baigusiems savo sportinį kelią“, – kalbėjo Prezidentas Valdas Adamkus. LTOK prezidentė Daina Gudzinevičiūtė žadėjo ne tik pasitikti jaunuolius Vengrijoje, bet ir sirgti už kiekvieną iš jų. „Kaskart, išlydėdama sportininkų delegacijas, aš linkiu vadovautis olimpiniu principu – svarbiausia yra dalyvauti ir nugalėti patį save. Linkiu, kad jūs parodytumėte tai, ką mokate, ir dar truputį daugiau“. Švietimo ir mokslo ministrė Jurgita Petrauskienė įteikė Lietuvos trispalvę rinktinės vėliavnešiui krepšininkui Laurynui Vaištarui. „Man didelė garbė ir atsakomybė nešti Lietuvos vėliavą. Dalyvavimas olimpinėse žaidynėse yra kiekvieno sportininko svajonė. Tačiau dabar esame labai laimingi, gavę galimybę dalyvauti savo amžiaus grupės olimpiniame festivalyje ir atstovauti Lietuvai. Mums vien dalyvauti negana – stengsimės ir kovosime dėl aukščiausių vietų“, – žadėjo L. Vaištaras. Vengrijos Respublikos ambasadorius Zoltanas Jancsi, linkėdamas Lietuvos sportininkams pačių geriausių rezultatų ir malonios viešnagės, paminėjo įdomų faktą. Dėro meras yra olimpinis gimnastikos čempionas bei buvęs Vengrijos nacionalinio komiteto prezidentas. Tad neatsitiktinai šiam miestui buvo suteikta garbė rengti olimpinį festivalį, kuriam Dėras atsakingai pasiruošė – ambasadoriaus teigimu, lietuviai ten turėtų jaustis kaip namuose. Lietuvai festivalyje atstovaus 70 sportininkų, kuriems talkins 20 trenerių ir 8 medikai. Kartu su delegacija į Dėrą teisėjauti išvyksta ir du gimnastikos bei du krepšinio teisėjai. Kas antrus metus rengiamame Europos jaunimo vasaros olimpiniame festivalyje šiemet dalyvaus apie 2500 13-18 metų jaunųjų atletų iš visų 50-ies Europos šalių. Festivalį organizuoja Europos olimpiniai komitetai (EOC).  Daugiau informacijos apie Europos jaunimo vasaros olimpinį festivalį ir lietuvių rezultatus galima rasti LTeam ir LTOK Facebook paskyrose bei interneto puslapiuose.