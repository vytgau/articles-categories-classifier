Po to, kai MMA buvo legalizuotas Niujorke, UFC yra ne juokais pasiryžusi užkariauti didžiausią Jungtinių Amerikos Valstijų miestą. Antrajame savo turnyre „Didžiajame Obuolyje“ ji vėl pristato tris titulines kovas. Ir visos trys drąsiai galėtų būti bet kurio PPV (mokamų transliacijų) turnyro pagrindinėmis kovomis. Michael Bisping prieš Georges St. Pierre – dėl vidutinio svorio titulo Georges St. Pierre‘as prieš ketverius metus paliko sportą būdamas geriausiu P4P (nepriklausomai nuo svorio kategorijų) kovotoju pasaulyje. Kaip pats teigė – dėl begalinio spaudimo slėgusio jo pečius, nuolatos būti geriausiu. Sugrįžta jis ne į savo jau užkariautą pusvidutinio, o į 15 svarų sunkesnę, vidutinio svorio, kategoriją. Kaip iškart buvo galima numatyti, kausis su čempionu Michaelu Bispingu. Šiam 38-erių anglui UFC čempiono titulas yra ilgos, pakilimais ir nuosmukiais pažymėtos karjeros, viršūnė. Ši kova bus labai aiški stilistiškai. GSP (Georges St. Pierre‘as) yra puikus imtynininkas, o M. Bispingas kovose labiau mėgsta naudoti smūginę techniką. didžiausias klausimas kuris ir lems kovos nugalėtoją ─ kokioje formoje grįš GSP? Prieš ketverius metus Michaelis Bispingas, kuris tikrai nesirikiuoja į vieną eilę su šio sporto legendomis, čempionu, mano nuomone, tapo tik dėl „išsisėmusio“ vidutinio svorio diviziono. Tačiau ketverių metų pertrauka bei kilimas svorio kategorija į viršų gali įnešti savo korekcijų GSP koviniuose gebėjimuose. Žinoma, Michaelis Bispingas nieku gyvu nenorės atiduoti trečią kart ginamo titulo, tačiau jeigu GSP neužstrigs su kovos pervedimu į parterį, anglas jau ketvirtame raunde, gulėdamas ant nugaros, galės pradėti apverkinėti prarastą čempiono diržą. Cody Garbrant vs. TJ Dillashaw – dėl lengviausio svorio čempiono titulo Dar nenugalėtas savo profesionalaus kovotojo karjeroje (tiesa, mėgėjuose – dukart) Cody Garbrantas UFC debiutavo 2015 metų sausį, o jau 2016 metų gruodį, pasiekęs šeštą pergalę iš eilės, organizacijoje iškovojo titulą. Beje, kovoje dėl diržo jis labai aiškiai įveikė Dominicą Cruzą, kuris prieš tai tiesiog „valė“ visą lengviausio svorio divizioną. TJ Dillashaw taip pat yra buvęs šios svorio kategorijos čempionu. 2014 metų gegužę, kiek netikėtai įveikęs brazilą Renaną Barao, atėmė iš jo titulą ir galėjo juo džiaugtis, kol 2016 metų sausį nesutiko jau minėtos legendos Dominico Cruzo. Ši kova įdomi dar ir tuo, jog abu kovotojai kartu treniravosi geriausioje lengvasvorių MMA komandoje „Team Alpha Male“. Šį klubą palikus vyriausiajam treneriui Duanui Liudwigui, kartu su juo išėjo ir TJ. Tada ir prasidėjo įvairiausi purvo pilstymai į skirtingas puses. Kad kovotojai vienas kito nemėgsta, buvo galima matyti ir 25-ame realybės šou „The Ultimate Fighter“ sezone, kuris jauniems ir perspektyviems kovotojams yra tramplynas į UFC organizaciją. Ten šie UFC 2017 dalyviai buvo komandų treneriais ir ne kartą apsikeitė labai nedraugiškomis replikomis bei gestais. Šioje dvikovoje laukiu daug kovos stovėsenoje. Abu mėgsta smūgiuoti, abu norės įrodyti pranašumą būtent čia. O laimės tas, kas daugiau ir stipriau pataikys. Cody. Joanna Jedrzejczyk vs. Rose Namajunas – dėl pačios lengviausios moterų svorio kategorijos titulo Lenkė prieš lietuviškų šaknų turinčią amerikietę dėl UFC titulo! Joanna Jedrzejczyk savo MMA karjeroje žengia be pralaimėjimų (14 pergalių) ir nepanašu, kad greitu metu kas nors gali ją sustabdyti. Tiesa, pastarosios ketverios jos kovos baigėsi teisėjų sprendimais, tačiau užtikrintais. Rose Namajunas po pralaimėjimo kitai lenkei Karolinai Kowalkiewicz, įtikinamai nugalėjo Michelle Waterson ir ši pergalė jai suteikė šansą kautis dėl titulo.  Joanna – 5 kartus pasaulio Muay Thai čempionė, su puikia gynyba varžovėms bandant kovą pervesti į parterį. Persikrausčiusi į Jungtines Valstijas, ji kovoms ruošiasi vienoje iš geriausių „American Top Team“ kovotojų komandų, kur kasdien tobulina savo kovos parteryje sugebėjimus. Žinoma, šansas visada yra, tačiau Rose Namajunas bus labai sunku iškovoti titulą. Kad ir kiek ji bus pagerinusi savo stovėsenos įgūdžius, šioje sferoje ji neprilygs tarsi automatu smūgiuojančiai lenkei. Vienintelis kelias – vesti kovą į parterį ir ten bandyti ieškoti laimės. Tačiau ir čia bandant nutempti Joanną ant žemės, kils didelių problemų. Žinoma, sirgsiu už Rose! Merginą, kurios net treniruočių pirštinės yra padabintos Lietuvos vėliava, kuri nepamiršta savo šaknų, kartais grįžta čia atostogauti ir aplankyti Kaune gyvenančius pusbrolius. Man taip pat prieš keletą metų teko sutikti Rose. Kažkada Facebook‘e pamatęs, kad laiką ji leidžia viename iš Kauno restoranų, sugalvojau ją pakviesti į treniruotę, kurią tądien vedžiau. Susirašėm, neprižadėjo atvykti, veikiau nukėlėm, tai „laisvesniems laikams“. Sėdžiu sau po treniruotės, tvarkau kažkokius popierius ir štai įžengia Rose su savo sužadėtiniu Pat Barry (taip pat kovėsi UFC) ir pusbroliu. „Labas, čia gi aš, Rožė“, – pasakė man laužyta lietuvių kalba! Labai apstulbau. Praplepėjom gal apie pusvalandį. Labai šilti ir faini žmonės Rožė ir Barris! Daug klaustukų UFC 217 turnyre taps šauktukais ankstų sekmadienio rytą (Lietuvos laiku). Bus velniškai įdomu!