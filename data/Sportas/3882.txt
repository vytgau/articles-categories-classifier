Lietuvos merginų rinktinė savo pasirengimą čempionatui užbaigė antromis kontrolinėmis rungtynėmis su šalies vicečempionių Kauno „ACME – Žalgiris“ merginų komanda. Pirmajame susitikime naujajam sezonui besirengiančios kaunietės septyniolikmečių rinktinę įveikė 38:28, antrajame pergalę taip pat šventė „ACME – Žalgiris“ 36:25. Rezultatyviausiai šiame susitikime Lietuvos merginų rinktinėje žaidė 7 įvarčius pelniusi Ugnė Kavalenkaitė, 5 pridėjo Aušra Šponė, 4 pelnė Akvilė Tolvaišaitė, 3 Austėja Rimkutė, po 2 Karolina Čekuolytė ir Greta Valatkevičiūtė, po 1 Greta Makovskytė ir Ugnė Malinauskaitė. Žalgiriečių gretose rezultatyvumu išsiskyrė Klaudija Šidlauskytė ir Audinga Kniubaitė, kurios pelnė po 6 įvarčius, po 4 pridėjo Simona Kazlauskaitė ir Inesa Verbovik. Nors merginų iki 17 metų Europos čempionatas Klaipėdoje prasideda jau pirmadienį, tačiau mūsų šalies merginų rungtynės lauks tik antradienį. Pirmosiomis varžovėmis bus kaimynės latvės, veliau lauks susitikimai su Suomijos, Didžiosios Britanijos ir Ukrainos rinktinėmis. Paskutinioji čempionato diena bus skirta rungtynėms su tą pačią vietą kitoje grupėje užėmusia rinktine. Lietuvos rinktinės rungtynių tvarkaraštis: 08.15 19:00 val. Lietuva – Latvija. 08.16 19:00 val. Lietuva – Suomija. 08.18 19:00 val. Lietuva – Didžioji Britanija. 08.19 19:00 val. Lietuva – Ukraina. 08.20 Lietuva – kitos grupės rinktinė. Visos čempionato rungtynės bus žaidžiamos Klaipėdos „Švyturio“ arenoje, o įėjimas nemokamas. Visas rungtynes tiesiogiai transliuos DELFI TV.