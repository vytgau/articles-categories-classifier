Su nerimu burtų traukimo ceremoniją prie kompiuterių ekranų stebėjusi visa Lietuvos čempionių delegacija išgirdusi savo klubo pavadinimą nuščiuvo, o po kelių akimirkų sužinojo, kad šešioliktfinalyje teks suremti ginklus su galingu varžovu – Šveicarijos čempione „Zurich Frauen“ ekipa. Įdomu tai, kad Ciuricho klubas, kaip ir „Gintra-Universitetas“ į pagrindinį UEFA moterų Čempionių lygos turnyrą žengė įveikdamas atranką, tačiau tai padarė ne itin lengvai. Šveicarės atrankos turnyre iškovojo dvi pergales ir sykį sužaidė lygiosiomis, tačiau dėl prastesnio įmuštų-praleistų įvarčių santykio grupėje liko antros, į priekį užleisdamos Minsko ekipą. Vis tik palankiai susiklosčius aplinkybėms „Zurich Frauen“ užteko septynių iškovotų taškų tam, kad į pagrindinį turnyrą žengtų kaip geriausia antrą vietą užėmusi komanda. Ne gana to, Šveicarijos klubas turėdamas palankų reitingo taškų koeficientą pateko į pirmųjų šešiolikos skirstytų ekipų pozicijas, o varžovų laukė iš žemesnius reitingo koeficientus turinčios „lentynos“. Vis tik verta pažymėti, kad reitingo taškus „Zurich Frauen“ ekipa susirinko pastaraisiais metais demonstruodama puikius rezultatus. Šveicarės 2014, 2015 bei 2017 metais įveikė ir šešioliktfinalio etapus bei pateko tarp 16 -os pajėgiausių Europos moterų futbolo klubų. Primename, kad pirmoji tarpusavio komandų akistata spalio 4 arba 5 -ąją vyks Šiauliuose, Šiaulių miesto savivaldybės stadione, tuo tarpu atsakomasis susitikimas vyks spalio 11 arba 12 dieną Šveicarijoje.