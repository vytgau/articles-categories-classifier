Vyriausiųjų dalyvių amžiaus grupėje pirmąsias vietas absoliučioje įskaitoje (skaičiuojant pagal FINA taškus) užėmė Kauno plaukimo mokyklos atstovė Meda Kulbačiauskaitė (100 m nugara – 1 min. 6,43 sek.) ir Vilniaus miesto sporto centro auklėtinis Povilas Strazdas (100 m laisvuoju stiliumi – 51,23 sek.). II amžiaus grupėje (15-16 m. berniukai ir mergaitės) niekas neprilygo vilnietei Kotrynai Teterevkovai (200 m krūtine – 2 min. 33,93 sek.) ir Panevėžio „Žemynos“ atstovui Jokūbui Kebliui (100 m laisvuoju stiliumi – 52,59 sek.). Pastarajam nusišypsojo sėkmė laimėti specialų rėmėjų įsteigtą prizą – riedį ir surengtoje visų dalyvių loterijoje. Abu šie plaukikai pagerino ir po porą varžybų rekordų. Jauniausių dalyvių (11-14 m. amžiaus) tarpe taures iškovojo svečiai iš Lenkijos Zuzanna Rogowicz (200 m laisvuoju stiliumi – 2 min. 17,41 sek.) ir Filipas Kosinskis (100 m nugara – 1 min. 1,11 sek.). „Dzūkijos taurės“ varžybos Alytuje surengtos jau 28-ą kartą.