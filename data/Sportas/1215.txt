Pirmiausia komandos varžėsi grupių etape. Po dvi stipriausias grupių komandas tęsė kovas pusfinalyje, o likusios – dėl 7-10 vietų. A grupėje pirmąją vietą užėmė Šiaulių „Vairas-Kalvis“, antrąją – „Jūrmala“ (Latvija), B grupėje pirma buvo „Šiaulių“ ekipa, antra – „Livonija“ (Latvija), C grupėje nugalėjo Šiaulių „Baltrex“, o antra vieta atiteko Jurbarko „Lūšiai“. Visuose trijuose pusfinaliuose vyko graži ir atkakli kova. Latvių „Livonija“ 6:5 įveikė „Vairą-Kalvį“, „Šiauliai“ tokiu pat rezultatu 6:5 palaužė kovingąjį Jurbarko „Lūšį“, o „Baltrex“ 6:3 nugalėjo „Jūrmala“ ekipą. Šie trys pusfinalių laimėtojai varžėsi lyderių grupėje ir išsidalino pirmenybių apdovanojimus. Be pralaimėjimų turnyrą baigė ir čempionų taurę į viršų kėlė „Baltrex“ regbininkai. Jie 7:3 nugalėjo „Livonija“ ekipą ir 7:2 – „Šiaulių“ komandą. Sidabro medaliai atiteko „Šiaulių“ klubui, kuris 5:2 pranoko „Livonija“ komandą. „Turnyras buvo puikus. Norėtųsi tokių kuo daugiau. Kadangi visos komandos jau pradėjo pasiruošimą ateinančiam sezonui, tai tokie turnyrai žiemą labai reikalingi, ypač – grumtynių žaidėjams, kuriems tai labai prisideda prie geresnio fizinio pasirengimo. Nustebino didelis komandų skaičius, nes turnyras vyko pirmąjį kartą. Organizacija buvo nuostabi, – įspūdžiais po turnyro dalinosi „Baltrex“ žaidėjas Žygimantas Radžius. – Mums sekėsi tikrai gerai. Galbūt mes buvome šiek tiek techniškesni už kitas komandas ir tai tikriausiai lėmė mūsų pergalę“. Lietuvos vyrų regbio rinktinės kapitonas Ž. Radžius pabrėžė, kad paplūdimio regbis gerokai skiriasi nuo tradicinio. „Paplūdimio regbis yra visiškai kitoks. Kitokios taisyklės, daug sunkiau bėgti, klampus smėlis, todėl vyrauja grumtynių žaidimas. Mūsų komanda retai dalyvauja turnyruose ant smėlio, todėl tai buvo savotiškas pasibandymas. Galbūt ateityje dažniau tokiuose sudalyvausime“, – pridūrė Ž. Radžius. Planuojama, kad Lietuvos žiemos paplūdimio regbio čempionatas taps tradicinis. Galutinė turnyro lentelė (skliaustuose – geriausi žaidėjai): 1. „Baltrex-Šiauliai“ (Martynas Lianzbergas) 2. „Šiauliai“ (Gytis Balčiūnas) 3. „Livonija“ (Janek Taškans) 4. Šiaulių „Vairas-Kalvis“ (Mantautas Vilimavičius) 5. „Jūrmala“ (Arturs Perims) 6. Jurbako „Lūšis“ (Giedrius Bosikis) 7. Vilniaus „VRA-Tomosta“ (Albertas Paškevič) 8. Panevėžio „Klevas“ (Mantas Urbonavičius) 9. „Klaipėdos kovas“ (Dovydas Kazlauskas) 10. Plungė „Dorbė-Perkūnas“ (Kostas Malakauskas).