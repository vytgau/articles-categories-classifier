Susitikimas ukrainiečiams startavo itin nesėkmingai: po trijų žaidimo minučių po švilpuko varžovą ant ledo partiesęs Vsevoladas Toltushko gavo dvi baudos minutes, o kroatai savosios progos pasižymėti nepraleido. Tiksliu smūgiu kiekybinę persvarą įvarčiu pavertė Ivanas Jankovičius (04:36, rez. perd. Nikola Senzelis, Mislav Blagusas). Įpusėjus kėliniui baudos minutėmis buvo nubaustas jau kroatų žaidėjas, tačiau neapdairumas ukrainiečiams kainavo dar vieną įvartį: po varžovų klaidos vienas prieš vartininką pabėgo Tomislavas Zanoški, kuris tiksliu smūgiu žaidžiant mažumoje padvigubino savo komandos persvarą (11:51). Dar vieną smūgį Ukrainos rinktinė gavo po dar dviejų minučių. Kroatijos atstovai pabėgo į kontrataką dviese prieš vieną gynėją, o ritulį turėjusiam Dominikui Kanaetui komandos draugo pagalbos neprireikė – tiksliu smūgiu į viršutinį vartų kampą jis dar labiau pagilino Ukrainos problemas (13:06, rez. perd. Marko Tadičius). Po trečiojo įvarčio Ukrainos treneris Aleksandras Savitsky nusprendė, jog tokio vaizdo aikštėje jam jau gana ir nusprendė vartininką Sergejų Gaiduchenko pakeisti antruoju šios pozicijos žaidėju Bogdanu Dyachenko. Antrąjį kėlinį ukrainiečiai ir vėl pradėjo pražangomis: dvi greitos priešininkų nuobaudos leido Kroatijos rinktinei daugiau nei minutę turėti dviejų žaidėjų kiekybinę persvarą, kurios jiems išnaudoti nepavyko. Kiek vėliau progų varžovams žaisti daugumoje jau suteikė kroatai, o 31 minutę komandos draugų klaidą bandęs ištaisyti Kroatijos vartininkas Mate Tomljenovičius į savo vartus užsidirbo baudinį. Jį realizuoti bandęs Antonas Boikovas nesugebėjo pergudrauti vartininko, kuris kėlinio pabaigoje turėjo dar kartą gelbėti savo rinktinę, kai pats nesėkmingai paliko vartus ir ukrainiečiai bandė pasiųsti ritulį į tuščius vartus. Įvarčio ukrainiečiams nepavyko pelnyti ir šiuo bandymu – laiku į savo poziciją vartuose suskubęs kroatas pratęsė puikų savo mačą. Lemiamą kėlinį ukrainiečiai pradėjo kur kas aktyviau ir jau netrukus kroatų vartininkas po galingo varžovo smūgio niekuo negalėjo padėti savo ekipai, tačiau jo laimei, ritulys pataikęs į skersinį į vartus neįskriejo. Nepaisant šio nesėkmingo epizodo, netrukus Ukrainos spaudimas davė vaisių: įgijus kiekybinę persvarą ją smūgiu iš toli įvarčiu pavertė Kyrylo Katrychas (46:56, rez. perd. Nikita Butsenko, Sergejus Babynetsas). Iki mačo pabaigos likus žaisti septynias minutes iš arti pasižymėjo Dmytro Nimenko ir Kroatijos rinktinės pranašumas siekė vos vieną įvartį (53:00, rez. perd. Andrejus Mikhnovas, Dmytro Ignatenko). Paskutinę minutę ukrainiečiai bandė gelbėtis vartininką pakeisdami šeštuoju aikštės žaidėju, tačiau kroatams pavyko atmušti jų atakas, o iki mačo pabaigos likus žaisti vos porą sekundžių patys ukrainiečiai kurioziškai pasiuntė ritulį į savo vartus iš kitos aikštės pusės. Šiuo įvarčiu buvo apdovanotas Domenas Vedlinas (59:59).  Ukrainos rinktinėje geriausiu mačo žaidėju pripažintas po keitimo į aikštę žengęs vartininkas B. Dyachenko, o Kroatų ekipoje tokį apdovanojimą atsiėmė antrojo įvarčio autorius T. Zanoškis. Antrose šios dienos rungtynėse 16:00 val. Kauno „Žalgirio“ arenoje taškų dar neturinti Rumunija išbandys savo jėgas su estais, o 19:30 val. įvyks svarbiausias šio turnyro mačas tarp Lietuvos ir Japonijos, kuriame gali spręstis aukso medalių likimas.