Naujojo baseino statybų pradžia – didžiulis įvykis šalies sporto pasauliui ir visai miesto bendruomenei. Paskutinis baseinas sostinėje statytas dar prieš tris dešimtmečius, dabartiniame Vaikų ir jaunimo centre. „Džiaugiuosi, kad šiandien statome net du naujus baseinus. Tai ne tik baseinas – tai sveikatos ir gyvybės šventė. Galbūt daugelis nežino, kad vaikų nuskęsta per metus daugiau, nei žūva keliuose. Todėl išsikėlėme ambicingą tikslą: pastačius 2 baseinus visi antrokai galės mokytis plaukti per kūno kultūros pamokas baseine. Tai svarbiausia, ką šiandien galime pasiūlyti vilniečių šeimoms ir visų mūsų ateičiai. O iš to atsiras daugiau tokių sportininkų, kaip Rūta Meilutytė ir bus pasiekta dar daugiau sportinių aukštumų“, – sakė meras Remigijus Šimašius. Per 9-12 mėnesių prie Vilniaus Abraomo Kulviečio klasikinės gimnazijos iškils 8 takelių plaukimo baseinas, kuriame bus įrengta ir pirčių zona, treniruoklių, sporto salės, taip pat 100 vietų žiūrovų tribūna, persirengimo erdvės 140 lankytojų, šalia baseino – ir automobilių stovėjimo aikštelės. Naujasis baseinas Fabijoniškėse bus ekonomiškas (A energinio naudingumo klasės pastatas), minimalaus dizaino, medžiagų faktūrų ir spalvų panaudojimo. Fabijoniškių baseino projekto vadovė – Ana Gurevičienė (UAB „Projektų rengimo centras“), statinio architektas – Jokūbas Fišeris (UAB „Tiksli forma“). Pasak Vilniaus mero pavaduotojo Lino Kvedaravičiaus, baseinų poreikis Vilniuje yra labai didelis, todėl dar prieš dvejus metus pradėta rūpintis, kad esama sporto infrastruktūra mieste būtų atnaujinta, ir dabar tai sėkmingai pradedama įgyvendinti. „Fabijoniškių baseino statyba – labai geras pavyzdys ir kitoms savivaldybėms, kai pats miestas ieško finansinių resursų, juos suranda ir investuoja. Tikiu, kad tai bus geras stimulas ir kitų panašių objektų atsiradimui mieste bei ženklas verslui, kad verta investuoti mieste, kuris entuziastingai plečia sporto infrastruktūrą“, – sakė Kūno kultūros ir sporto departamento vadovas Edis Urbanavičius. Fabijoniškių baseiną statys atvirą konkursą laimėjęs, mažiausią kainą pasiūlęs įmonių „Statybų kodas“ ir „Irdaiva“ konsorciumas. Statybos kainuos 3,1 mln. eurų. Fabijoniškių baseine galės treniruotis ir plaukimo sporto entuziastai, kurie taip pat laukia ir didžiojo Lazdynų daugiafunkcio komplekso atidarymo. Šios savaitės pradžioje kaip tik jau pradėtas griauti senojo Lazdynų baseino pastatas, ir jau greit bus pradėti kloti naujojo, daugiafunkcinio komplekso pamatai. Kol vyks naujojo baseino statybos Fabijoniškėse, vilniečiai neliks be baseinų. Plaukikai treniruosis 25 metrų 4 takų Žirmūnų baseine, kuris nuo rudes ilgina darbo laiką ir veiks visas 7 dienas per savaitę, vilniečiai taip pat bus laukiami 25 m. baseine „Olimpinė pradžia“ Skroblų g., 25 m. sporto klubo „Fitus“ baseine (Bieliūno g. 1), Lietuvos vaikų ir jaunimo centro baseine, sporto klubo Impuls baseinuose L. Asanavičiūtės g. ir Trinapolio g. Dalis vaikų bei paauglių bus vežiojami į Elektrėnus, turinčius 50 m. ilgio baseiną. Esant poreikiui, plaukikai galės naudotis ir Širvintuose bei Šalčininkuose esančiais baseinais. Vilniaus miesto savivaldybės Sporto skyrius užtikrins plaukikų vežimą į kituose miestuose esančius baseinus, visos treniruotės taip pat bus apmokomos iš miesto biudžeto lėšų.