„Karališkasis“ klubas šeštadienį savo žiūrovų akivaizdoje 0:1 krito prieš „Villareal“ futbolininkus, kurie „Santiago Bernabeu“ stadione triumfavo pirmą kartą istorijoje. Per pastaruosius penkis mačus vos vieną pergalę iškovojusi Madrido ekipa atliko 28 smūgius, tačiau Sergio Asenjo nuginkluoti taip ir nesugebėjo. „Villareal“ pergalę išplėšė pačioje rungtynių pabaigoje, kai 87-ąją minutę įvartį į šeimininkų vartus pasiuntė 21-erių Pablo Fornalis.  Z. Zidane‘as po susitikimo prisiėmė kaltę dėl pralaimėjimo, tačiau tikino, jog „Real“ vis dar gali kovoti dėl visų titulų. Bent jau Ispanijos „La Liga“ čempionate „Real“ šansai vis mažėja – Madrido komanda su 32 taškais po 18 turų yra ketvirta ir nuo pirmaujančios „Barcelonos“ atsilieka jau net 16 taškų. Jau 10 taškų persvarą prieš savo kaimynus turi ir Madrido „Atletico“ futbolininkai, kurie kitose Ispanijos pirmenybių rungtynėse Kevino Gameiro įvarčio dėka 1:0 palaužė „Eibar“.  Įspūdingą pergalę šeštadienį šventė „Girona“ vienuolikė, namuose 6:0 sutriuškinusi „Las Palmas“. Į pergalę šeimininkus vedė tris įvarčius įmušęs Michaelis Olunga.  Paskutiniosiose šeštadienio rungtynėse nuo „Real“ nutolo ir trečiąją vietą užimanti „Valencia“, kuri išvykoje Goncalo Guedeso ir Rodrigo įvarčiais 2:1 nukovė La Korunijos „Deportivo“.  Turnyrinė lentelė: (vieta, komanda, rungtynės, pergalės, lygiosios, pralaimėjimai, įvarčių santykis, taškai) 