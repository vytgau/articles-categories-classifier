Septintą vietą jau anksčiau užsitikrinusi „Eisbaren“ ekipa svečiuose 2 tūkst. sirgalių akivaizdoje 5:4 (0:1, 1:2, 3:1) palaužė trečioje pozicijoje įsitaisiusius „Selber Wolfe“ ledo ritulininkus. A.Bosas buvo vienas iš svarbiausių pergalės kalvių. Lietuvis įmušė pirmą (31:29) bei trečią (47:08) „Eisbaren“ įvarčius, o prie ketvirtojo įvarčio prisidėjo rezultatyviu perdavimu. A.Bosas ir „Eisbaren“ jau penktadienį (03.09) pradės atkrintamąsias varžybas, o jų varžove serijoje iki trijų pergalių bus antroje vietoje Šiaurės divizione likusi „Saale Bulls Halle“ ekipa. Kitos serijos rungtynės numatomos kovo 11 ir 13 dienomis bei jeigu reikės – 16 ir 18 dienomis. 27-erių metų A. Bosas yra vienas rezultatyviausių visos lygos žaidėjų. Jis per 43 sužaistas rungtynes yra įmušęs 45 įvarčius ir atlikęs 30 rezultatyvių perdavimų bei pagal surinkus rezultatyvumo taškus (76) visoje lygoje rikiuojasi ketvirtoje pozicijoje.