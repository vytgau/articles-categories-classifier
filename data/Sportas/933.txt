Paskutiniame ture vyko intriguojantis Lietuvos klubų derbis. Alytaus „Prekybos-Paramos“ komanda namuose po įnirtingos kovos 3-2 (25:18, 21:25, 21:25, 25:18, 15:11) nugalėjo čempionės titulą ginančią Kauno „Kauno-ASU“ ekipą. Šeimininkes į priekį vedė 22 taškus pelniusi Jekaterina Kovalskaja. 20 taškų pridėjo Viktorija Jemialjančiuk, 15 – Tautvilė Grinkevičiūtė, 10 – Maja Jakimovska. Kauno komandoje 18 taškų surinko Ugnė Lokytė, 16 – Kotryna Motiejūnaitė, 13 – Marija Zubrickaja, 12 – Justė Mičiulytė. „Su Kauno komanda visada sunku žaisti. Jos visada demonstruoja komandinį žaidimą ir kovingumą iki paskutinio taško. Mūsų kai kurios startinio šešeto žaidėjos yra sergančios, komandos, kaip ir visos Lietuvos, neaplenkė gripas – tai kelios priežastys, kodėl žaidimas buvo toks permainingas. Kai laimėjome ketvirtąjį setą, buvo lengviau paskutiniame. Buvome labiau užsivedusios, kovingesnės. Nebeturėjome ko prarasti, stiprinome padavimus, o ir gynyboje bei puolime atidavėme paskutines jėgas“, – mintimis dalinosi J. Kovalskaja. Jonavos „Achemos-KKSC“ komanda šeštadienį išvykoje 3-2 (25:17, 23:25, 25:18, 21:25, 15:9) nugalėjo Rygos RSU-MVS (Latvija) klubą. Nugalėtojoms 17 taškų pelnė Viktorija Ruškytė, po 13 – Raminta Petrauskaitė ir Valerija Sobol, 11 – Kamilė Mackelė. Sekmadienį jonaviškės svečiuose 1-3 (25:17, 27:29, 22:25, 20:25) pralaimėjo „Jelgava“ (Latvija) komandai. Šįkart rezultatyviausiai viešnių gretose žaidė V. Sobol (20 tšk.), K. Mackelė (13 tšk.) ir R. Petrauskaitė (112 tšk.). Reguliariajame sezone pirmąją vietą užėmė Tartu „TU-Eeden“ (Estija) ekipa. „Prekyba-Parama“ (39 tšk.) užėmė trečiąją vietą, „Achema-KKSC“ (32 tšk.) – ketvirtąją, o „Kaunas-ASU“ (30 tšk.) – penktąją. Ketvirtfinalyje Alytaus ekipa žais su RSU-MVS komanda, o Jonavos ir Kauno klubai jėgas išmėgins tarpusavyje. Baltijos vyrų čempionate – dvi gražios „Norvelitos“ pergalės „Credit24“ Baltijos vyrų tinklinio Čempionų lygoje savaitgalį dvi iš eilės pergales iškovojo Raseinių „Norvelitos“ komanda. Šeštadienį „Norvelita“ namuose 3-2 (25:21, 25:16, 23:25, 22:25, 15:10) nugalėjo Rygos „RTU-Robežsardze“ (Latvija) klubą. Šeimininkams net 34 taškus pelnė Patrikas Stankevičius, 20 – Aurimas Mazūras, 12 – Audrius Knašas. Sekmadienį Raseinių ekipa savo aikštėje taip pat po penkių setų kovos 3-2 (25:21, 24:26, 25:20, 24:26, 15:10) įveikė Jelgavos „Biolars-Jelgava“ (Latvija) tinklininkus. Šiame mače A. Mazūras pelnė 25 taškus, P. Stankevičius – 20, o A. Knašas – 17. „Žaidžiant pastarąjį mėnesį Baltijos lygoje, dauguma komandų efektyviau padavinėjo ir priiminėjo kamuolius bei efektyviau žaidė puolime. Džiugina tai, kad šį savaitgalį mes turėjome pranašumą visose statistikos kategorijose ir pelnytai laimėjome abejas rungtynes. Komanda įdėjo milžinišką kiekį pastangų, turėjo didelį norą laimėti ir kovojo iki paskutinio taško. Norime išsiugdyti nugalėtojų mentalitetą, o tam reikia išmokti laimėti. Mūsų visų pastangos duodą rezultatą ir žaidimo kreivė kyla į viršų“, – džiaugėsi „Norvelitos“ treneris Saulius Matikonis. Tuo tarpu be savo lyderio Arno Rumševičiaus rungtyniavusi Šiaulių „Elgos-Master Idea-SM Dubysos“ komanda patyrė du pralaimėjimus. Šiauliečiai namuose 0-3 (19:25, 16:25, 21:25) nusileido „Biolars-Jelgava“ ekipai ir 0-3 (23:25, 18:25, 23:25) neatsilaikė prieš „RTU-Robežsardze“ komandą. Rezultatyviausiai abejose rungtynėse šiauliečių gretose žaidė Linas Petravičius, atitinkamai pelnęs 12 ir 11 taškų. „Norvelita“ su 26 taškais turnyro lentelėje užima devintąją vietą, o Šiaulių ekipa (13 tšk.) yra 13-a. Kovo 2 dieną Šiauliuose vyks intriguojanti „Elgos-Master Idea-SM Dubysos“ ir „Norvelitos“ akistata.