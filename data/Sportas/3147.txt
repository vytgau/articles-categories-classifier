Stadiono įrengimo darbus Karoliniškių Ryto progimnazijos stadione pradėjo vykdyti Všį „Baltijos futbolo infrastruktūra“ kartu su Baltijos futbolo akademija. Projekto įgyvendinime taip pat dalyvauja Lietuvos futbolo federacija (LFF), skyrusi naujam objektui dirbtinę dangą, Vilniaus regiono futbolo sąjunga ir Vilniaus miesto savivaldybė. „Šis projektas yra labai svarbus visam Vilniui. Visi žinome, koks didelis yra aikščių trūkumas šiltuoju metų laiku, o apie žiemą nėra net ką kalbėti - visi norintys negali tilpti į „Sportimą“. Džiaugiuosi, kad jau pradėjome darbus ir šiuo projektu prisidėsime prie futbolo vystymo Vilniaus regione, - sakė Baltijos futbolo akademijos direktorius Ivanas Švabovičius. - Dėkoju LFF už skirtą dangą, jau gegužės mėnesį ant jos Karoliniškėse bus žaidžiamas futbolas. Stadiono administracinis pastatas prie aikštės bus įrengtas 2018 metų rugsėjo mėnesį, o prieš žiemą virš aikštės iškils kupolas.“