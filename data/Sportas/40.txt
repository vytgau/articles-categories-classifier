Klaipėdiečiai jau 7-ąją minutę šeimininkus nubaudė savo tradiciniu ginklu – žaibiška kontrataka. Domantas Šimkus atliko aukštą perdavimą į baudos aikštelę, kur laiku įkirtęs E. Baniulis tiksliai smūgiavo galva. Vis dėlto „Atlantas“ ilgai persvara nesidžiaugė, kadangi po šešių minučių rezultatas tapo lygus. Pijus Širvys perdavė kamuolį Edvinui Kloniūnui, kuris galingu smūgiu iš maždaug 20 metrų nepaliko vilčių klaipėdiečių vartų sargui Pavelui Doroševui. Tai buvo pirmasis 19-mečio futbolininko įvartis šį sezoną. Antroje pirmojo kėlinio pusėje rungtynių tempas kiek nukrito, tačiau kauniečiai ilgiau kontroliavo kamuolį, tą patį darydami ir po pertraukos. Kita vertus, prieš „Atlanto“ kontratakas priešnuodžių „Kauno Žalgiris“ taip pat nerado. 54-ąją minutę Anilas Kočas surado arčiau vartų įkertantį E. Baniulį, kurio pirmą smūgį Martynas Matuzas atrėmė, bet antru bandymu puolėjas taikliai mušė galva. Šiuo metu futbolininko sąskaitoje – keturi įvarčiai. Po šio epizodo Klaipėdos klubo aikštės pusėje tapo itin karšta. Kauniečiai atliko daug perdavimų iš kraštų, kėlė keletą kampinių, bet rimčiau pagrasinti P. Doroševui nesugebėjo – pavojų likviduodavo patikimai žaidę gynėjai. 85-ąją minutę D. Šimkus pelnė trečią svečių įvartį, tačiau vos po dviejų minučių taikliai iš arti smūgiavo „Kauno Žalgiryje“ debiutavęs brazilas Joao Figuereido. Kiek vėliau po keitimo aikštėje pasirodęs Marius Papšys nepasinaudojo dėkingu šansu padėti šiame mače tašką, tačiau kitoje aikštės pusėje kauniečiams rezultatyvios atakos surengti taip pat nepavyko. „Kauno Žalgiris“ ir toliau daugiau nei mėnesį neranda rakto į pergales, o „Atlantas“ laimėjo antrą kartą iš eilės bei dar labiau įsitvirtino ketvirtoje turnyro lentelės vietoje.  Rungtynių statistika: „Kauno Žalgiris“ – Klaipėdos „Atlantas“ 2:3 (1:1) Įvarčiai: 13 min. E. Kloniūnas, J. Figuereido; 7 min. ir 54 min. E. Baniulis, 85 min. D. Šimkus Geltonos kortelės: 28 min. S. Paulius, 40 min. J. Mamajevas; 70 min. L. Artimavičius „Kauno Žalgiris“: M. Matuzas, G. Zagurskas, T. Snapkauskas, P. Širvys (74 min. A. Bursucas), E. Kloniūnas, M. Beneta, J. Mamajevas (56 min. A. Raginis), S. Paulius, L. Pilibaitis, G. Sirgėdas, E. Mickevičius (58 min. J. Figuereido). „Atlantas“: P. Doroševas, A. Levšinas, A. Diallo, I. Pecha, M. Kaliadka, L. Artimavičius (77 min. G. Žukauskas), M. Panka, R. Filipavičius (55 min. D. Kazlauskas), D. Šimkus, A. Kočas (65 min. M. Papšys), E. Baniulis. A lygos rikiuotė (vieta, komanda, rungtynės, pergalės, lygiosios, pralaimėjimai, taškai): 