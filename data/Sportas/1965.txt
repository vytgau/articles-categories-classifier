„Jokių pretenzijų Aleksandro atžvilgiu nėra ir būti negali. Trejus metus jis buvo mūsų šeimos dalis, padėjusi iškovoti ne vieną gražią pergalę. Be to, Aleksandras visada išliks mūsų istorijos dalimi, nes būtent jis įmušė pirmąjį „Trakų“ įvartį Europos turnyruose. Nuoširdžiai linkime jam sėkmės ateityje. Pasakysiu atvirai, šiam sprendimui didžiulę įtaką turėjo mažėjantis leistinas legionierių skaičius“, – kalbėjo „Trakų“ direktorius Virmantas Lemežis. A. Byčenoko vietą aikštėje užims 2017 metų vasarą į „Trakus“ atvykęs ir greit trenerio pasitikėjimą įgavęs Valentinas Jeriomenka. Pastarasis, kaip ir A. Byčenokas, dėl savo universalumo spėjo sužaisti keliose skirtingose pozicijose. „Mano pagrindinis tikslas – geras komandos žaidimas. Noriu, kad žaistumėm dar geriau, o sezono pabaigoje užimtumėm aukštesnę vietą A lygoje ir taip pat sėkmingai žaistumėm Europoje. Asmeniniai tikslai? Jie tiesiogiai susiję su pagalba komandai. Daugiau nieko“, – sakė V. Jeriomenka. „Trakų“ klubas į pirmąją treniruotę rinksis Naujų metų sausio 4–ąją. Dauguma praėjusio sezono žaidėjų klube lieka ir šiems metams.