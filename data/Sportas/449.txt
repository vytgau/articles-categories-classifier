„Utenos Utenio“ valdyba yra renkama dvejų metų kadencijai, naujos sudėties valdyba rinksis jau kitą savaitę. Visuotiniame dalininkų susirinkime pritarta, kad artimiausius dvejus metus klubo valdyboje dirbs Utenos rajono savivaldybės atstovai Švietimo, sporto ir jaunimo reikalų skyriaus vedėjo pavaduotojas Alvydas Gražys ir Utenos rajono savivaldybės tarybos narys Nerijus Stasiulionis, dalininkų deleguoti atstovai Artūras Gimžauskas ir UAB „Umaras“ generalinis direktorius Kostas Jovaiša bei klubo narių atstovė Rūta Vinčiūnienė. Klubo direktoriaus pareigas iš A. Gimžausko perėmė iki šiol „Utenos Utenyje“ techniniu vadovu dirbęs Marius Treimakas. A. Gimžauskas ir toliau aktyviai dalyvaus klubo veikloje, o struktūrinėmis permainomis siekiama optimizuoti veiklą. Buvęs direktorius paaiškino, kad nuo klubo veiklos pradžios jis siekė suformuoti bei užauginti kolektyvą, kuriam subrendus galėtų perduoti direktoriaus pareigas. „Utenos Utenis“ - bendras mūsų kūrinys, į kurį visi dedame daug energijos ir širdies. „Utenis“ ir toliau bus svarbi mano veiklos dalis. Lieku klubo dalininku, aktyviai dalyvausiu valdybos darbe ir padėsiu kolektyvui įgyvendinant užsibrėžtus tikslus“, – sakė A. Gimžauskas. M. Treimakas „Utenos Utenyje“ dirba nuo pirmųjų jo atkūrimo žingsnių. A. Gimžauskas prisiminė, kad kartu su Utenos rajono savivaldybe kilus minčiai atgaivinti futbolą Utenoje, pirmas jo skambutis buvo būtent M. Treimakui, kuriuo visiškai pasitiki ir tiki, kad jis puikiai vykdys naujas pareigas. Pasak ligšiolinio vadovo, naujasis direktorius yra žmogus, geriausiai žinantis klubo virtuvę ir visas veiklos subtilybes, praėjęs visą kelią nuo aprangų ženklinimo iki licencijavimo dokumentų pildymo, geriausiai įsigilinęs į visas veiklos sritis. A. Gimžauskas pabrėžė, kad susiformavęs darnus dabartinis „Utenos Utenio“ kolektyvas gali pasiekti užsibrėžtų tikslų. Siekiant tapti bendruomenės klubu, per keletą metų padaugėjo „Utenos Utenio“ veiklų, prisijungė nauji žmonės, kurie pasidalino atsakomybes ir funkcijas. „Kiekvienas skyrius puikiai tvarkosi su patikėtomis sritimis: Vaidotas Rastenis vadovauja futbolo akademijai, Aurimui Meidui neseniai patikėtos techninio vadovo pareigos, jis prižiūrės visą sportinę sritį, trenerių darbą, metodiką, turime puikius trenerius, kineziterapeutus, buhalterę, komunikacijos vadovę, iniciatyvų projektų vadovą Kasparą Mociūną, - vardino A. Gimžauskas. - Žvelgdamas į šį kolektyvą suprantu, kad atėjo metas padaryti pokyčius ir man“. A. Gimžauskas atskleidė norą ir siekį susikoncentruoti ne į daug laiko atimančius kasdieninius rūpesčius, bet į bendravimą su partneriais, jų įtraukimą į klubo veiklą, naujų projektų įgyvendinimą. Vienas tokių naujų žingsnių klubo veikloje - žurnalas „Mūsų Utenis“, kuriame bus rašoma apie „Utenos Utenio“ žmones, giliau analizuojama klubo strategija, finansai. Kitas, sėkmingai jau įgyvendinamas tikslas - bendruomenės telkimas ir renginių „Utenio“ stadione organizavimas, kurių svarbiausias - palankių vertinimų sulaukusi, kiekvieną mėnesį vykstanti „Utenio“ futbolo fiesta. „Praėjusiai metais turėjome naujų įdomių patirčių, sulaukusių įvairių atgarsių, tačiau kiekviena patirtis ir pamokos yra naudingos. Dabar norime žiūrėti į priekį, koncentruotis į akademijos veiklą, stiprios bendruomenės kūrimą ir išnaudoti mums patikėtą „Utenio“ stadioną, - sakė jis akcentuodamas prioritetus. - Pirma komanda yra būtina, tačiau norime suteikti joje galimybę žaisti jauniems futbolininkams“. A. Gimžauskas pastebėjo, kad jau žengti pirmi žingsniai pastarojo tikslo link, o klubo ateities siekis, kad pirmos komandos žaidėjų didžioji dalis būtų akademijos auklėtiniai, tačiau tam reikia laiko. Po penkerių metų jau bus galima vertinti futbolo akademijos „Utenis“ darbo rezultatus, meistriškumo grupes ir tai, ar pasirinkta teisinga kryptis, ką reikėtų tobulinti. Už pasitikėjimą, įsigilinimą ir palaikymą net sunkiu klubui metu, A. Gimžauskas sakė esantis ypač dėkingas klubo globėjai Utenos rajono savivaldybei ir partneriams. „Praėjusių metų pabaigos finansinė duobė mus klubo viduje dar labiau sutelkė, o partneriai nenusisuko, net atsiranda naujų. Džiaugiuosi, kad savivaldybė suvokė mūsų padėtį ir toliau palaiko klubo veiklas solidžiu finansiniu indėliu, todėl mes galime įgyvendinti tai, ką esame užsibrėžę, - sakė A. Gimžauskas. - Nors turime neįvykdytų finansinių įsipareigojimų, tikiu, kad per artimiausius porą metų išlipę iš finansinės duobės, kaip ir ankstesniais metais, turėsime stabilią finansinę situaciją ir sėkmingai augsime“.