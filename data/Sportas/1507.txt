„Žinoma, kad neigiu. Esu lyderis. Plius prieš dešimt dienų iki varžybų buvo atvykusi Lietuvos antidopingo agentūra. Buvo paimti tiek šlapimo, tiek kraujo mėginiai ir jokių pakitimų nebuvo. Tiek kraujas, tiek šlapimas buvo tvarkingi – neigiami. Tikrai nesu pirmokas ar pradinukas sunkiojoje atletikoje, kad keisčiau taisykles ir vartočiau naujus papildus. Tai būtų neadekvatu. Antra, mums ta medžiaga apskritai yra nežinoma ir pirmą kartą išgirdome jos pavadinimą. Aš net neturiu jums ką išburti ir ką papasakoti. Kiek mes žinome, tiek ir jūs“, – LRT laidoje „Dėmesio centre“ tikino A. Didžbalis. Paklaustas, o kaip nutiko, kad jo organizme dopingo buvo aptikta ir 2012-aisiais, sunkiaatletis sakė, kad tai – visai kita istorija. „Jaunystės klaida, nes jaunam sportininkui nebuvo suteikta švietėjiškumo. Aš pats iš Marijampolės atvykau ir manęs niekas nesupažindino, ar tas galima, ar negalima“, – paaiškino jis. DELFI primena, kad antradienį Tarptautinė sunkiosios atletikos federacija (IWF) pranešė, kad praėjusių metų pasaulio vicečempiono, Rio de Žaneiro olimpiados bronzos medalio laimėtojo A. Didžbalio organizme rasta draudžiama medžiaga. Sunkiaatletis įtariamas vartojęs draudžiamą preparatą SARM S-22, kuris padeda didinti raumenų masę. Dopingo mėginys buvo paimtas praėjusių metų gruodį Kalifornijoje (JAV) vykusiame pasaulio čempionate, kuriame jis iškovojo sidabro medalį svorio kategorijoje iki 94 kg. Jei įtarimai pasitvirtins, sportininkui gresia 8-erių metų diskvalifikacija, nes 2012 metais A. Didžbalis jau buvo baustas už draudžiamų medžiagų vartojimą. Konkreti bausmė priklausys nuo daugelio niuansų: paties sportininko pozicijos, jo noro bendradarbiauti ir pagalbos tiriant šį atvejį. Lietuvos tautinis olimpinis komitetas griežtai sureagavo į naują dopingo atvejį mūsų šalyje. „Mūsų pozicija aiški – mes tai smerkiame. Kol sulauksime galutinio sprendimo dėl atliktų tyrimų, stabdome stipendijos mokėjimą sportininkui ir už jo pasiekimus skirtą finansavimą federacijai”, – DELFI sakė LTOK komunikacijos vadovė Ieva Kutkaitė. Į dopingo skandalą A. Didžbalis jau buvo patekęs 2012 m. prieš pat Londono olimpines žaidynes. Tarptautinė sunkiosios atletikos federacija (IWF) pranešė, kad mūsų šalies sportininko šlapimo mėginyje, paimtame Europos sunkiosios atletikos čempionate, buvo rasta medžiagų, kurios viršijo leistiną normą. A. Didžbalis prarado vietą 2012-ų Europos vicečempiono titulą ir teisę dalyvauti Londono olimpiadoje. Sportininkas tuomet buvo diskvalifikuotas dvejiems metams. Tiesa, po bausmės sunkiaatletis sėkmingai grįžo į tarptautines varžybas. 2014 metais Almatoje (Kazachstanas) sunkiaatletis iškovojo pirmąjį Lietuvos medalį pasaulio sunkiosios atletikos pirmenybėse – bronzą. Praeityje jis taip pat yra pelnęs du mažuosius apdovanojimus: rovimo sidabrą 2014-aisiais ir stūmimo auksą po metų. Lietuvio sąskaitoje yra ir trys Europos čempionatų medaliai: auksas (2015 metais) bei dvi bronzos (2011 ir 2017 metais). Po sėkmingų 2016 m. Rio de Žaneiro olimpinių žaidynių, kuriose sunkiaatletis iškovojo bronzą, A. Didžbalis buvo išrinktas Metų sportininku. Sunkiaatletis 2017 m. gruodį svarbiausiose planetos varžybose palypėjo aukščiausiai per karjerą – iškovojo sidabro medalį. 