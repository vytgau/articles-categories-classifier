Nors iš pradžių buvo planuojama, kad pagrindinė komanda žais su dubleriais, bet galiausiai treneriai nusprendė paskirstyti visus turimus žaidėjus į dvi vienuolikes ir skirti žaidimui 60 minučių. „Žalgirio A“ komandai vadovavo vyriausias treneris Aurelijus Skarbalius, o B ekipai - jaunimo integravimo į pagrindinę ekipą procesą kuruojantis Vaidas Sabaliauskas. Pirmame kėlinyje jaunųjų ir vyresnių futbolininkų santykis komandose buvo apylygis, bet geriau sekėsi A. Skarbaliaus diriguojamai vienuolikei, kurioje po įvartį pelnė Liviu Antalis ir naujasis „Žalgirio“ legionierius iš Brazilijos Marquinhosas. Prieš antrą kėlinį treneriai atliko nemažai keitimų, tačiau keitėsi tik abiejų komandų sudėtys, didžioji dalis jaunesnių futbolininkų atsidūrė V. Sabaliausko dispozicijoje, o A. Skarbaliaus instrukcijų klausėsi vyresni - Mamadou Mbodjis, Marko Tomičius, Slavko Blagojevičius, Jeremy Manzorro, Marquinhos, Serge'as Nyuiadzis, L. Antalis, Danielis Romanovskis ir kiti. Vis dėlto, nors antrame kėlinyje iniciatyva priklausė vyresniems futbolininkams, vienintelį įvartį pelnė po greitos kontratakos pasižymėjęs B komandos žaidėjas Dominikas Kodzas. Vos valandą trukusios žalgiriečių tarpusavio rungtynės baigėsi A komandos pergale 2:1, tačiau vyriausias treneris A. Skarbalius neslėpė, kad švieslentėje degantys skaičiai jo visiškai nedomino. „Mane domina ne įvarčiai ar švieslentėje degantys skaičiai, o tai, kiek ir kokių progų mes sugebėjome susikurti. Manau, kad įvarčiai labiausiai svarbūs futbolininkams, tad galiu tik pasidžiaugti, kad Liviu bei Marquinhos pajuto jų skonį. Vis dėlto, tokios rungtynėse treneriams yra svarbesnių dalykų“, - teigė A. Skarbalius. „Visų pirma, mes šiandien norėjome padidinti žaidėjams treniruotėse tenkančius fizinius krūvius ir kiek įmanoma priartinti žaidimą prie realių rungtynių aplinkos. Siekėme, kad atlikdami daug aukšto intensyvumo veiksmų futbolininkai pratintų kūną kuo greičiau atsigauti. Antroji treniruočių savaitė buvo sunkesnė nei pirmoji, tad nenuostabu, kad žaidėjai jautė nuovargį. Visi duomenys rodo, kad iki 45 minutės jiems dar pavyko palaikyti intensyvų žaidimą, bet po to faktiškai visi sustojo, bet mes to ir tikėjomės, tad savo tikslą pasiekėme“. Pasak „Žalgirio“ stratego, komandoms buvo suformuluotos ir tam tikros taktinės užduotys. „A komandai akcentavome gynybą nuo aikštės vidurio ir greitą išėjimą į ataką, iki jos užbaigimo fazės. Pirmą kėlinį tai pavyko labai gerai, antrame jau kliudė nuovargis, bet matėme nemažai sėkmingų perėjimų iš gynybos į ataką, o tai ir svarbiausia. B komanda turėjo daugiau laisvės žaidimo organizavime, bet norėjome, kad kamuolį įžaistų bent dviem lietimais. Nors dar neturiu visų skaičių, bet vien iš bendro vaizdo galiu pasakyti, kad bendras vaizdas buvo teigiamas. Norėjau matyti visuose žaidėjuose ugnelę, aistrą ir šie aspektai taip pat buvo žaidime. Taip pat svarbu buvo žaidimo kokybė ir noras laimėti. Kokybės prasme bent vieną kėlinį vaizdas buvo geras, vėliau kreivė smuko žemyn, nuovargis padarė savo darbą. O noras laimėti ir atsidavimas, apie kurį mes nuolat kalbame treniruotėse, buvo ryškiai pastebimas pas visus žaidėjus“, - pasidžiaugė A. Skarbalius. Antrąją pasirengimo sezonui savaitę užbaigusios komandos treneriai pasidžiaugė, kad kovingose ir kietose rungtynėse žaidėjams pavyko išvengti rimtesnių traumų. „Mažiausiai norėjome, kad žaidėjai patirtų traumas. Kol kas atrodo, kad niekas rimtų nusiskundimų neturi, bet aiškiau apie konkrečių futbolininkų sveikatą žinosime pirmadienį. Marquinhos antrame kėlinyje nemaloniai pasuko čiurną, bet matėme, kad jis galėjo tęsti žaidimą, ir aikštėje išbuvo visas 60 minučių. Tikimės, kad pirmadienį visi futbolininkai galės treniruotis. Galiu tik pagirti juos, nes visi žaidėjai dirba su dideliu noru ir užsidegimu“, - konstatavo A. Skarbalius. Nuo pirmadienio iki penktadienio žalgiriečiai ir toliau treniruosis „Sportimos“ manieže, o kitą šeštadienį Rygoje išmėgins jėgas su Valdo Dambrausko vadovaujama RFS komanda. Pastaroji penktadienį viešėjo Marijampolėje ir draugiškose rungtynėse 4:3 įveikė vietos „Sūduvos“ ekipą. Po pirmųjų kontrolinių rungtynių „Žalgirio“ gretas oficialiai papildė patyręs gynėjas Georgas Freidgeimas. 30-metis futbolininkas į komandą grįžta po pusmečio pertraukos ir su žalgiriečiais pradės jau aštuntą sezoną. „Labai smagu grįžti į „Žalgirio“ šeimą. Šiuo metu labiausiai trokštu padėti „Žalgiriui“ susigrąžinti visus titulus! Būtent dėl šios priežasties baigiau klajones po Kazachstaną ir grįžau į Lietuvą“, - teigė per karjerą žalių ir baltų gretose 164 oficialias rungtynes sužaidęs G. Freidgeimas. Iš Kaišiadorių kilęs futbolininkas „Žalgirio“ aprangą pirmą kartą apsivilko 2011 metais ir ekipoje žaidė iki 2016 metų, kai nuomos pagrindais sezoną praleido Pavlodaro „Irtyš“ ekipoje. Su ja jis iškovojo Kazachstano čempionato bronzą bei padėjo komandai patekti į taurės turnyro finalą. Pasibaigus sezonui, G. Freidgeimas sugrįžo į „Žalgirį“, tačiau praėjusių metų birželio pradžioje juo susidomėjo Kokšetau „Okžetpes“ klubas ir futbolininkas sezoną užbaigė Kazachstane. Praėjusiame sezone G. Freidgeimas A lygoje sužaidė devynerias rungtynes, iš kurių aštuonerias pradėjo starto sudėtyje ir per jas įvarčių nepelnė bei užsidirbo tris geltonas korteles. Jis taip pat žaidė ir Lietuvos futbolo federacijos (LFF) taurės turnyro antrojo etapo dvikovoje su Gargždų „Banga“. Kazachstano čempionate 30-metis futbolininkas sužaidė 13 rungtynių ir įmušė vieną įvartį. Tiesa, sezono pabaigą G. Freidgeimui apkartino trauma, dėl kurios jis buvo priverstas praleisti paskutinius penkis Kazachstano čempionato turus. „Kai tik prisijungiau prie komandos, viskas buvo puiku. Jaučiausi gerai, daug žaidžiau, o ir komanda rinko taškus, tačiau vėliau mane pradėjo kamuoti Achilo sausgyslės skausmai, kelis mėnesius žaidžiau vartodamas vaistus nuo skausmo. Suprastėjo ir mano žaidimas, ir komandos rezultatai. Galiausiai, rugsėjo pabaigoje vykusiose rungtynėse su Kyzylorda „Kaisar“ ekipa patyriau to paties Achilo traumą, dėl kurios negalėjau padėti komandai kovoje dėl išlikimo aukščiausioje lygoje. Po sezono buvo atlikta operacija, tyrimai rodo, kad sveikata sparčiai gerėja, tikiuosi, kad sausio pabaigoje jau galėsiu prisijungti prie komandos treniruočių“, - teigė šiuo metu individualiai su „Žalgirio“ medikais sportuojantis žalgirietis. Per savo karjerą sostinės ekipoje G. Freidgeimas iškovojo tris Lietuvos čempiono titulus ir po keturis kartus triumfavo LFF taurės turnyre bei supertaurės rungtynėse. Tiesa, futbolininkui naujų pergalių teks siekti su smarkiai pasikeitusia ir naujo trenerių štabo vadovaujama komanda. „Komanda tikrai pasikeitė, nebėra būrio senbuvių, bet ją papildė aukštos klasės legionieriai. Didelį įspūdį padarė ir trenerių kolektyvo darbas treniruotėse. Matosi, kad viskas vyksta aukščiausiame lygyje, naudojamos naujausios technologijos. Manau, kad vyriausias treneris A. Skarbalius neabejotinai išspaus maksimumą iš komandos ir mes vėl džiuginsime pergalėmis „Žalgirio“ gerbėjus. Aš tuo tikiu ir žinau, kad taip ir bus, jei tik vykdysime trenerio reikalavimus ir įdėsime daug sunkaus darbo treniruotėse. Viskas priklauso tik nuo mūsų pačių. Žinau, kad „Žalgiryje“ surinkti labai ambicingi futbolininkai, jie supranta koks sunkus darbas laukia mūsų šiais metais. Aš asmeniškai taip pat nekantriai laukiu naujo sezono pradžios ir net neabejoju, kad šiais metais Lietuvos futbole bus labai įdomu“, - kalbėjo G. Freidgeimas.