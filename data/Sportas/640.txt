Jei „Energija“ yra nuolatinė finalų dalyvė ir jų nugalėtoja, „Kaunas Hockey“ klubui tai pirmasis finalas klubo karjeroje. Kaip ir sezonas Lietuvos ledo ritulio čempionate. Žvilgtelėjus į šių komandų ankstesnes akistatas būtų galima drąsiai spėti, jog serija baigsis kur ir prasidėjo – Elektrėnuose, jau po trijų rungtynių. Tačiau yra keli argumentai, kurie liudija, kad finalo serija turėtų būti daug įdomesnė nei tapo įprasta. 1. „Kaunas Hockey“ žino pergalės prieš „Energiją“ skonį. Šiame sezone debiutavęs Kauno klubas nuskambėjo jau sezono pradžioje, kai netikėtai paskutinėmis sekundėmis išplėšė namų pergalę prieš „Energiją“ ir nubraižė naujas taisykles ant Lietuvos ledo. „Kaunas Hockey“ įgijo pasitikėjimo ir patirties, kaip reikia kautis, norint įveikti, atrodytų, neįveikiamą varžovą. Nors tai ir buvo vienintelė „Energijos“ nesėkmė visame sezone, tačiau tai nebuvo vienintelės rungtynės, kai Lietuvos ledo ritulio lyderiai turėjo vargo su varžovais ir pergales iškovojo palikdami nemažai prakaito ant ledo. 2. Kauno klubas stipresnis nei buvo sezono pradžioje. Minėtą pergalę prieš „Energiją“ kauniečiai pasiekė dar prieš antrąją legionerių bangą, kai Kauno klubą papildė dar keli Rusijos piliečiai. Sezono viduryje subyrėjus „Juodupės“ klubui, laikinosios sostinės vadyba greitai sumojo, kad reikia būti pirmiems, samdant tuometinius „Juodupės“ klubo užsieniečius. Juolab, kad ganėtinai brangūs „transferiai“, leidžiantys rusams žaisti Lietuvoje jau buvo sumokėti „Juodupės“ klubo. Tad beliko registruoti žaidėjus, kurie jau kėlė nemažą galvos skausmą „Energijai“ praėjusio sezono finale. 3. Kauno klubo sudėtis pajėgi atlaikyti „Energijos“ iššūkį. Kauno komandos lietuviai yra labiau patyrę ir pajėgesni nei „Juodupės“ komandos, kuri pernai kovėsi finale. Lygi sudėtis, patyrę, Lietuvos rinktinės kovų ragavę kauniečiai ir stiprūs legionieriai sudaro neblogą ansamblį, pajėgų sugroti pergalingą įvarčių maršą Elektrėnų komandai. „Kaunas Hockey“ turi priežasčių išvengti „sauso“ pralaimėjimo finalo serijoje. Vienintelė kliūtis vengiant nulio pergalių grafoje – varžovas, kurio pavadinimas „Energija“. Klubas, kuris žaidžia Baltarusijoje ir gainiojasi vietos jaunimą. Komanda, kuri yra geriausiai subalansuota ir turinti daugiausiai įvairaus amžiaus žaidėjų visų amžiaus grupių Lietuvos rinktinėse. Ar užteks trijų minėtų Kauno klubo privalumų iškovoti bent pergalę finalo serijoje? O gal „Kaunas Hockey“ šio svaiginančiai sėkmingo sezono pabaigai jau užsakinėja pergalių cigarus? Atsakymai į šiuos klausimus paaiškės finalo serijoje: rungtynės vyks kovo 18 d. 18.30 val. Elektrėnų ledo rūmuose, kovo 20 d. 20 val. Kauno ledo arenoje ir kovo 22 d. 20 val. Elektrėnų ledo rūmuose.