Paskutines rungtynes A lygoje „Žalgiris“ sužaidė rugsėjo 27 d. Klaipėdoje vykusi dvikova su vietos „Atlantu“ baigėsi lygiosiomis 1:1. Po to šalies čempionate buvo paskelbta rinktinių kovoms atrankos varžybose skirta pertraukėlė. Keturi „Žalgirio“ futbolininkai – Egidijus Vaitkūnas, Mantas Kuklys, Darvydas Šernas ir Linas Klimavičius – pertraukos metu plušėjo nacionalinėje šalies rinktinėje, Danielis Romanovskis ir treneris Andrius Skerla dalyvavo jaunimo rinktinės treniruotėse. Likę žalgiriečiai po kelių poilsio dienų tęsė pasirengimą svarbiausioms sezono kovoms. „Žalgirio“ vyriausiojo trenerio Valdo Dambrausko teigimu, pastaroji rinktinių pertrauka buvo panaši į ankstesnes. „Treniruotėse darbavomės gana įtemptu režimu, aišku, kai kurie žaidėjai turi susikaupusį nuovargį, traumeles, tad galėjo apsigydyti žaizdas, pasikrauti energijos. Buvome taip suplanavę treniruočių programą, kad joje vietos oficialioms kontrolinėms rungtynėms neatsirado. Tačiau be rungtynių praktikos nelikome, sužaidėme tarpusavyje neoficialias rungtynes, kurios buvo mūsų treniruočių programos dalis. Jų metu akcentavome tam tikrus treniruotėse išbandytus dalykus, propaguojamo žaidimo modelį. Manau, kad žaidėjai gavo optimalų krūvį šioje treniruočių fazėje“, – samprotavo „Žalgirio“ strategas. Po 26 turų 58 taškus turintis „Žalgiris“ A lygoje užima pirmą vietą. Antroje vietoje esančių „Trakų“ sąskaitoje – 48 taškai, tačiau jau šiandien šalies vicečempionus iš antros pozicijos gali išstumti Marijampolės „Sūduva“. 47 taškus po 24 rungtynių turinti „Sūduva“ trečiadienį išmėgins jėgas su pirmenybių autsaideriais – „Kauno Žalgirio“ futbolininkais. Tai bus iš 21 turo atkeltas susitikimas. Sėkmingai sužaidusi artimiausią sezono atkarpą, Marijampolės ekipa gali sumažinti atsilikimą nuo lyderių iki kelių taškų. Tokia perspektyva penktojo iš eilės čempionų titulo siekiančių žalgiriečių nebaugina. Pasak V. Dambrausko, komandos tikslai nesikeičia, tad jo auklėtiniai kiekvienose rungtynėse sieks pergalės. „Žinome, kas mūsų laukia, žinome, kaip žaidžia „Trakai“, „Sūduva“. Šį sezoną sužaidėme ne vienerias ir ne dvejas rungtynes su šiomis komandomis, tad puikiai žinome, ką jos gali. Neabejoju, kad ir jie viską apie mus žino. Nugalėtoją tokiose akistatose lems maži dalykai, smulkios klaidos. Stengsimės pranokti varžovus niuansuose, mažiau klysti ir sužaisti geriau už priešininkus“, – konstatavo 40-metis futbolo specialistas. A lygos 27 turo rungtynės tarp FK „Žalgirio“ ir „Trakų“ ketvirtadienį LFF stadione prasidės 20 val. Video kodas: