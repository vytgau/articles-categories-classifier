– Ar vis dar pagrindine treniruočių vieta išlieka Ąžuolyno parkas? – Lietuvoje tikrai taip. Jau 10 metų Ąžuolyno parkas yra tapęs man tarsi antrais namais. Esu vienas iš nedaugelio, kurį čia galima sutikti bene kiekvieną dieną. Tik šaltuoju metu ieškome šiltesnių orų ir vykstame į sporto stovyklas kur Portugalijoje. Bet Ąžuolyne gyvename nuo tada, kai pastatė metimo treniruočių sektorių. Čia treniruojuosi, o apšilimui dažnai išbėgu pabėgioti į parką. – Kiek tenka nubėgti apšilimo metu? – Nesu bėgikas ir daug nebėgu. Kadangi man tai svarbu dėl apšilimo, tad priklauso nuo oro sąlygų. Rudenį, kai vėsiau bėgioju ir po pusvalandį, vasarą po keletą minučių, o kartais ir visai nebėgu, tik apšylu aikštelėje. Kai bėgu, taip pat stengiuosi rinktis toliau nuo pagrindinių esančius takelius, kad netrukdyčiau kitiems. – Minėjote, kad treniruojatės čia jau dešimtmetį, kaip per tą laiką pasikeitė parkas? – Sunku ir palyginti. Sutvarkyti želdynai, takeliai. Jei ankščiau jie buvo išsiklaipę ir reikdavo būti itin atsargiam, tai dabar visi pagrindiniai takai itin geros būklės. Pastatė ir vaikų žaidimų aikštelę, įrengė treniruoklius. Pats parkas atsigavo, padaugėjo dviratininkų, riedutininkų ir jaunų šeimų. Ką jau kalbėti apie vis daugiau čia ateinančių pabėgioti. Visgi ir treniruokliai labai gerai, nemokamai gali ateiti žmonės ir pasimankštinti. Čia galima pamatyti tiek vyresnio amžiaus žmonių, tiek ir tų, kurie nenori ar tiesiog negali sau leisti eiti į sporto klubus. – Kažkada prasitarėte, kad į treniruotes dažnai vykstate visa šeima. Ar vis dar laikotės šios tradicijos? – Ir šiai dienai taip yra. Ką veikia vaikai su žmona, kol aš treniruojuosi labai priklauso nuo oro ir to, ko nori vaikai. Kartais jie ramiai eina pasivaikščioti, kartais padeda man treniruotėse, o būna, kad jei susidomi parke žaidžiančių vaikų klegesiu, bėga pažaisti į aikštelę. Pats Ąžuolyno parkas tapo saugia vieta tėvams atvykti su vaikais. Tai vieta, kur vaikai gali saugiai žaisti, nebijoti išbėgti į gatvę. Ąžuolyno oras taip pat jiems į naudą. – Ar turite kokį labiausiai įstrigusį atsiminimą iš Ąžuolyne praleisto laiko? – Kad man buvimas Ąžuolyne yra kasdienybė. Man čia kaip namai. Kai kiti vyksta į vasarnamius, aš vykstu į parką. Tad sunku išskirti kokį vieną atsiminimą nuo kitų. Tikiu, kad šis parkas yra geriausia tokia vieta visoje Europoje. Tokio didelio natūralaus parko, su puikia sporto ir laisvalaikio infrastruktūra daugiau ir nerasi niekur. Juo labiau, kad jis ir pačiame miesto centre. – Esate gamtos mylėtojas. Ar Ąžuolyno parkas padeda treniruočių metu siekti geresnių rezultatų? – Kaip mėgsta sakyti treneris, viena yra mesti 70 metrų Ąžuolyno parke, kai čiulba paukšteliai ir visai kita tiek numesti varžybų stadione, kur aidi žiūrovai. Parke, gamtos apsuptyje, gaiviame ore viskas darosi kur kas lengviau ir geriau. Manau daugeliui čia ir bėgasi geriau ir greičiau, nei miesto gatvėmis. – Rugsėjo 3 d. šioje vietoje kaip tik bėgios „Ąžuolyno bėgimo“ dalyviai. Vaikai ir šeimos nemokamai galės dalyvauti trumpų distancijų bėgimuose. Gal su šeima planuojate dalyvauti? – Ketvirtadienį išskrendu į varžybas ir savaitgalį nebūsiu Lietuvoje, o vaikai ir taip aktyvūs ir vietoje vos nustygsta. Bet labai džiaugiuosi, kad kauniečiai vaikai ir šeimos turi tokią galimybę ir raginu visus ją išbandyti ir sudalyvauti bėgime. Visgi bėgimas, sportas ir aktyvus laisvalaikis padeda ne tik būti sveikesniam, bet ir išvalo mintis, padeda protui. O masinių renginių džiaugsmas gali paskatinti vaikus ir jų tėvus daugiau sportuoti ir būti aktyviems.