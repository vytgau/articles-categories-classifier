Hadersfildas – panašaus dydžio kaip Klaipėda. Tik 160 tūkst. gyventojų Jungtinės Karalystės masteliais atrodo kur kas kukliau nei matuojant lietuviškais. Reprezentacinis miesto, turinčio ir gilias regbio tradicijas, futbolo klubas šalyje garsėjo taip seniai, kad jo šlovės amžininkų nebėra tarp gyvųjų. Tarpukariu „Huddersfield Town“ triskart iš eilės tapo Anglijos čempionu (1924-1926 metais), o 1922-aisiais vienintelį kartą iškovojo FA taurę. Nuo to laiko komanda murkdėsi žemesniuose divizionuose – buvo nusiritusi net iki ketvirto. Kol praėjusio sezono pabaigoje per adatos skylutę įlindo tarp elito, „Championship“ lygoje užėmusi penktą vietą, bet laimėjusi atkrintamąsias varžybas dėl paskutinio kelialapio aukštyn. O šį sezoną Davido Wagnerio auklėtiniai pradėjo it patyrę senbuviai. Pirmame „Premier“ lygos ture prieš savaitę išvykoje 3:0 sutriuškinę Londono „Crystal Palace“, sekmadienį naujokai namuose 1:0 palaužė „Newcastle United“. Vienintelį įvartį 50 min. po ilgos kombinacijos pelnė Aaronas Mooy. „Huddersfield Town“ bent trumpam įsitaisė „Premier“ lygos gigantų „Manchester United“ pašonėje turnyro lentelės viršuje. „Raudonieji velniai“ lenkia išsišokėlius dėl savo įspūdingo įvarčių santykio (8:0). 