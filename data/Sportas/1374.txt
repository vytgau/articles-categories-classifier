„Šio sezono atžvilgiu esu nusiteikęs puikiai. Praėjusiais metais buvome visiškai naujas kolektyvas, nežinojome vieni kitų, nejautėme gero tarpusavio ryšio aikštėje. Tam tiesiog reikia laiko, tačiau net ir tokia nauja bei jauna komanda sugebėjo kai ką pasiekti – laimėjome šalies taurę ir užsitikrinome vietą Europos lygos atrankos turnyre. Esu tikras, kad šie metai bus sėkmingesni. Išliko visas branduolys, prisijungė keletas naujų vaikinų, žinome vienas kito sugebėjimus. Laukia įdomus sezonas. Dabar Turkijoje svarbiausia pasiruošti fiziškai. Pirma rimta mūsų užduotis laukia vasario 17 dieną mūšyje dėl LFF supertaurės su Marijampolė „Sūduva“ ir mūsų užduotis labai aiški – laimėti“, – fcstumbras.lt kalbėjo saugas. Garsiausiose Portugalijos akademijose – Lisabonos „Sporting“ ir „Benfica“ – užaugęs F. Lopesas greitai į save atkreipė ir užsienio klubų dėmesį bei dar nesulaukęs pilnametystės persikėlė į „Real Betis“ (Ispanija) ekipą. „Tai buvo puiki patirtis. Teko rungtyniauti kartu su tokiomis dabartinėmis žvaigždėmis kaip Bernardo Silva iš „Manchester City“. Jis yra geras mano draugas, per žiemos pertrauką buvome susitikę Portugalijoje, jis žino apie Lietuvą ir „Stumbrą“. Anksčiau esu žaidęs kartu su Andre Gomesu iš „FC Barcelona“ bei Joao Mario, atstovaujančiu Anglijos „West Ham“. Teko žaisti ir prieš Renato Sanchezą. Džiaugiuosi už juos visus, jie savo darbu sugebėjo tiek pasiekti“, – kalbėjo F. Lopesas. Vienas „Stumbro“ lyderių pripažįsta, kad į Lietuvą turbūt niekada nebūtų atvykęs, jei ne dabartinis ekipos vyriausiasis treneris Mariano Barreto. „Prieš tai beveik dvejus metus nerungtyniavau dėl traumų, tad atvykimas į Lietuvą buvo tarsi naujo lapo pradžia. Tai nebūtų nutikę jei ne Mariano, kuris mane čia ir pasikvietė. Džiaugiuosi, kad mums pavyko susitarti. Man tai gera vieta tobulėti, sugrįžti į žaidimo ritmą. Prieš tai apie Lietuvą visiškai nieko nežinojau, bet čia jaučiuosi puikiai. Tikiuosi, tai taps sėkminga mano karjeros stotele ir tai išeis į naudą tiek „Stumbrui“, tiek ir man“, – tikino jis. Antalijoje Kauno „Stumbro“ futbolininkai sezonui ruošis iki vasario 12 dienos ir sužais dar trejas draugiškas rungtynes.