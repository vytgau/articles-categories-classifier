Išdalinti paskutiniai medaliai Šeštadienį paskutinius apdovanojimus išsidalino futbolininkai, plaukikai, lengvaatlečiai ir buriuotojai. Kauno futbolininkai šeštadienį iškovojo bronzos medalius. Dar tris medalius laimėjo buriuotojai. „Optimist“ klasėje šiaulietis Rimvydas Mažunavičius iškovojo auksą, o kaunietė Auksė Valeikaitė – bronzą. „Laser 4,7” klasėje trečią vietą užėmė kaunietis Justinas Jocas. Daugiausiai medalių Lietuvai žaidynėse pelnė dziudo atstovai – 5 aukso, 4 sidabro ir 11 bronzos. Svariausiai Lietuvos komandos kraitį papildė plaukikai. „Girstučio“ baseine Lietuvos atstovai laimėjo 7 aukso, 3 sidabro ir 5 bronzos medalius. Medalius pelnė ir krepšininkai – auksą laimėjo Kauno berniukai, bronzą – mergaitės. Lengvaatlečiai iškovojo vieną aukso, 4 sidabro ir 3 bronzos apdovanojimus. Sidabrą mergaičių paplūdimio tinklinio turnyre laimėjo Kauno mergaičių ekipa. „Kauno ir visos Lietuvos sportininkai pasirodė išties puikiai – varžybų arenose atidavė visas jėgas ir padarė viską, ką gali“, - teigė Kauno delegacijos vadovė Laima Valiūtė. Lietuvai ICG atstovavo Vilniaus, Kauno, Klaipėdos, Šiaulių ir Garliavos sportininkai. Iškovojo daugiausiai, bet nelaimėjo Iš viso Lietuvos sąskaitoje 51 medalis – 15 aukso, 12 sidabro ir 24 bronzos. Apdovanojimus lietuviai pelnė visose sporto šakose, išskyrus stalo tenisą. Per žaidynes iš viso išdalinta 130 medalių komplektų. Geriausiai pasirodė Taipėjaus sportininkai. Nors azijiečiai ir iškovojo mažiau medalių nei šeimininkai, bet laimėti bendroje įskaitoje jiems leido didesnis aukso medalių skaičius. Taipėjaus sąskaitoje 38 medaliai – 20 aukso, 11 sidabro, 7 bronzos. Vien plaukimo baseine Taipėjaus ir Naujojo Taipėjaus miestų plaukikai iškovojo 14 aukso medalių, o iš viso – 26 apdovanojimus. Taip pat Taipėjaus sportininkai dominavo stalo teniso varžybose, kuriose laimėjo 4 iš 6 medalių. Treti medalių lentelėje liko tailandiečiai, kuriems atstovo sostinės Bankoko ekipa. Iš viso Tailando ekipa laimėjo 23 medalius – 8 aukso, 6 sidabro, 9 bronzos. Didžiausia vaikų sporto šventė Laikinoji sostinė buvo pirmasis miestas Lietuvoje ir Baltijos šalyse, kuriame vyko didžiausias vaikų sporto renginys. Per pusės amžiaus žaidynių istoriją, jose jau sudalyvavo dešimtys tūkstančių vaikų, nuo 12 iki 15 metų amžiaus iš daugiau nei 500 pasaulio miestų. Vaikai rungėsi 3x3 krepšinio, mažojo futbolo, paplūdimio tinklinio, lengvosios atletikos, dziudo, plaukimo, stalo teniso ir buriavimo varžybose. „Pasiruošimas žaidynėms truko daugiau nei metus. Tinkamai atlikome namų darbus, galbūt todėl jokių nusiskundimų ir nesklandumų žaidynių metu nebuvo“, - teigė žaidynes organizavusio Kauno S. Dariaus ir S. Girėno sporto centro vadovas Giedrius Bielskus. Tarptautinių vaikų žaidynių veidu ir ambasadore tapo olimpinė čempionė Rūta Meilutytė, kurios žvaigždė pirmą kartą sužibo būtent šiose varžybose 2010 metais vykusiose Bahreino mieste Manamoje. Kitąmet ICG vyks Izraelio mieste Jeruzalėje, kurio atstovams Kaune buvo perduotas simbolinis žaidynių fakelas.