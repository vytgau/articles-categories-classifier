Trečiadienį Vilniuje vykusi LFF I lygos autsaiderių dvikova tarp vietos „Žalgiris B“ ir „Šilutės“ komandų kur kas įdomesnė buvo ne aikštėje, o lažybų rinkoje. Priešpaskutinę 14-ą vietą užimantys šeimininkai (18 taškų) 7:0 (3:0) sutriuškino dviem laipteliais aukščiau žengiančius svečius (27 tšk.). Rezultatas keistas ne tik dėl fakto, jog pirmo rato tarpusavio akistatą savoje teritorijoje „Šilutė“ birželį buvo laimėjusi 2:1. Po rungtynių šilutiškiai ėmė skęsti įtarimuose, gilesniuose nei pamarį pastarosiomis dienomis sukaustęs potvynis. Po trijų pirmųjų šalies čempionų rezervo įvarčių serijos 35-ą min. aikštę neapsikentęs savanoriškai paliko E. Lukoševičius. Kitą dieną įspūdžius iš sostinės gynėjas pavadino „didžiausia gėda, kurią galima patirti aikštėje“. „Aš ateinu žaisti, mėgautis, pasisemti teigiamų emocijų, kovoti. Bet vakar galutinai trūko kantrybė. Kaip ten sakoma: vienas lauke nepakariausi... Didžiausia gėda, kurią galima patirti aikštėje, yra tada, kai už pinigus parduodi savo orumą, garbę ir, svarbiausia, savo komandos draugus“, – feisbuke mačą pakomentavo E. Lukoševičius. Nedviprasmiškas pareiškimas pakurstė abejones, kurias pasėjo rungtynių metu „išprotėję“ lažybų koeficientai. Lietuviško futbolo tinklaraščio „RobertO Poškus“ autoriai pastebėjo, jog vos per 4 minutes nuo mačo pradžios koeficientų, kuriais užsienio kontorose siūlyta lažintis dėl „Šilutės“ pralaimėjimą, vidurkis nusmuko net keturis kartus. Tokie drastiški pokyčiai lažybų rinkoje įvyksta, kai už vieną rungtynių baigtį statomos neproporcingai didelės sumos. Maža to, nuo pirmų minučių lažybų koeficientų virsmas signalizavo ir apie įtartinus pinigų srautus, statomus už didelį bendrą įmuštų įvarčių skaičių bei „Šilutės“ pralaimėjimą nepadoriais skirtumais. E. Lukoševičius po akistatos užsiminė, jog tokių ekipos pasirodymų buvo ne vienas. „Žaidžiau dar keliose panašiose rungtynėse kaip vakar. Tokiose beviltiškose ir jau senai nulemtose“, – teigė „Šilutės“ kapitonas. Bet plačiau praskleisti futbolo puvėsius slepiančios uždangos jis nebesiryžo: ketvirtadienį į DELFI skambučius ir žinutes E. Lukoševičius neatsakė. O tiesių atsakymų dabar ypač reikėtų. Jei tokios susitepusios komandos kaip Pakruojo „Kruoja“ ir „Klaipėdos granitas“ jau nebeteršia A lygos, ištvėrusios du sezonus be rimtesnių skandalų, antras divizionas negavo beveik jokių skiepų nuo sutartų rungtynių viruso. Nepaisant to, jog LFF I lyga taip pat patenka į ne vienos tarptautinės lažybų kontoros pasiūlą, taigi, yra ideali terpė manipuliacijoms. Praeityje plačiau nuskambėję Kelmės „Kražantės“ ar Kazlų Rūdos „Šilo“ atvejai tėra ledkalnio viršūnė, o gilesniuose sluoksniuose ne kartą minėtas ir „Šilutės“ pavadinimas. Tai DELFI pripažino paties klubo vadovas Dainius Gricevičius. Viešosios įstaigos „Šilutės sportas“, besirūpinančios ir kitomis sporto šakomis pamario rajone, direktorius tvirtino esantis pasipiktinęs futbolo komandą aptaškiusiomis dėmėmis ir išreiškė abejonę, ar „Šilutė“ dar startuos LFF I lygoje. „Ką aš galiu komentuoti – nebuvau Vilniuje, nemačiau rungtynių. Bet jeigu tuose įtarimuose yra tiesos, tegul baudžia kuo griežčiau. Juokas neima – ir šiemet, ir pernai, ir užpernai visokių abejonių buvo. Jei jos pasitvirtins, abejoju, ar dar žaisime pirmoje lygoje. Geriau jokio futbolo nei šitaip. Norim – laimim, nenorim – pralaimim. Taip būti negali. Reikia bausti ir žaidėjus, ir klubą“, – kalbėjo D. Gricevičius. Bet nuo kalbų prie darbų pereiti žymiai sunkiau. Trečiadienį Vilniuje nebuvo nei „Šilutės“ futbolo komandos vadovo Romualdo Taršausko, nei trenerio Svajūno Česnulio, todėl klausiama apie skandalingas rungtynes klubo vadovybė gūžčioja pečiais – nieko nematėme, nieko nežinome. „Bandome patys aiškintis ir žiūrėti, kas čia vyksta. Žinau tiek, kiek perskaičiau internete ir girdėjau iš komandos vadovo. Tie lažybų koeficientai man nieko nesako, aš juose nesusigaudau ir jie man neįdomūs. Man svarbu, kas buvo aikštėje“, – DELFI sakė Lietuvos jaunių (iki 17 metų) rinktinę taip pat treniruojantis S. Česnulis, su pastarąja šią savaitę stovyklaujantis Palangoje. Anot jo, už komandą rungtynėse su „Žalgiriu B“ atsakingas buvo vyriausias žaidėjas – vartininkas Liudvikas Valius. Į Vilnių „Šilutė“ atvyko vos su dviem atsarginiais futbolininkais ir be lyderių – A lygoje ilgus metus žaidusių saugo Nerijaus Mačiulio bei puolėjo Ričardo Beniušio. Triuškinančią pergalę iškovojusių žalgiriečių nuomone, tuo galbūt ir reikėtų aiškinti bejėgišką varžovų pasirodymą. „Šilutiškiai žaidė gana normaliai, bet jiems trūko svarbių futbolininkų, kurie atlieka pagrindinius vaidmenis toje komandoje. Žiūrint iš mūsų pusės, neatrodė, kad priešininkai stoviniuotų aikštėje. Jie gynėsi gana kompaktiškai, patys bandė žaisti. Įmušėme vieną kitą greitą įvartį, antrame kėlinyje jau matėsi, kad trys ar keturi varžovai nespėja grįžti į gynybą. Bet kai toks rezultatas, kai sezono pabaiga, galbūt tai ir normalu“, – svarstė „Žalgiris B“ treneris Vaidas Sabaliauskas. Kita vertus, trečiadienio turą praleidę „Šilutės“ lyderiai anksčiau buvo komandos draugai tiek „Kruojoje“, tiek „Šile“ – klubuose, kuriuos nuskandino lažybų skandalai. O gynėjas Rokas Borusas 2015-aisiais jau buvo diskvalifikuotas metams dėl garbingo žaidimo principų laužymo, kuomet atstovavo „Klaipėdos granitui“. Šįkart naujos sankcijos taip pat gali papildyti „penktąjį“ Lietuvos futbolo istorijos puslapį. Nors tarptautinių lažybų rinkos stebėtojų perspėjimo signalų negavo, Lietuvos futbolo federacijos (LFF) tyrimų komitetas pradėjo oficialų tyrimą ir aiškinsis, ar trečiadienio mačas nebuvo surežisuotas.