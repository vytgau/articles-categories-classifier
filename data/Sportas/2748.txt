Pirmosios Europos čempionato „Conference 1“ diviziono Šiaurės konferencijos turnyro rungtynės vyks Jelgavos mieste šeštadienį 15 val. Latvijos komandai tai bus jau antrosios šio turnyro rungtynės. Prieš dvi savaites latviai svečiuose 12:6 nugalėjo Vengrijos rinktinę. Lietuvos rinktinės sudėtis rungtynėms su Latvija: Augustinas Terleckas (Vilniaus „VRA-Tomosta“), Daivaras Jonaitis (Šiaulių „Vairas-Kalvis“), Saidas Baltrušaitis (Kauno „Žalgiris“), Darius Vaitkevičius („Žalgiris“), Paulius Strigūnas („Vairas-Kalvis“), Justinas Urbonas („Vairas-Kalvis“), Kasparas Krasauskas („Žalgiris“), Žygimantas Radžius („Baltrex-Šiauliai“), Tautvydas Krasauskas („Baltrex-Šiauliai“), Donatas Vilimavičius („Vairas-Kalvis“), Dainius Tamoliūnas („Žalgiris“), Kęstutis Marcišauskas („Vairas-Kalvis“), Justinas Vasiliauskas („Vairas-Kalvis“), Domantas Bagužis („Žalgiris“), Darius Selenis („Šiauliai“), Tautvydas Mažylis („Žalgiris“), Modestas Bekeris („Vairas-Kalvis“), Tomas Mačiulis („Vairas-Kalvis“), Martynas Lianzbergas („Baltrex-Šiauliai“), Domantas Tautkus („Žalgiris“), Rokas Lipnickas („Vairas-Kalvis“), Tomas Bagdonas („Vairas-Kalvis“), Ignas Jankaitis („Baltrex-Šiauliai“). „Mums trūks keleto žaidėjų, kuriuos norėjau matyti pagrindinėje sudėtyje, bet turime jaunų ir perspektyvių žaidėjų, kurie jau gali duoti mums naudos“, – sakė Lietuvos rinktinės treneris iš PAR Ntando Manyosha.  Paskutinėse tarpusavio rungtynėse prieš dvejus metus lietuviai išvykoje patyrė skaudų pralaimėjimą latviams (7:37), o po metų namuose atsirevanšavo 11:6. „Kažkokių naujovių ar netikėtumų iš Latvių žaidimo nereikia tikėtis, bet būtų labai klaidinga manyti, kad bus lengvas mačas. Esame jau pasimokę ir turime skaudžios patirties. Į Latviją važiuojame kautis. Oras nelepina, o tai bus didesnis pliusas jiems, nes mes negalėsime išnaudoti savo privalumo – greitesnių žaidėjų. Tačiau mes dirbame ties tuo ir esame pasiruošę“, – pridūrė Lietuvos rinktinės trenerio asistentas Gediminas Marcišauskas. „Latvija visada pasižymi kietu grumtynių žaidimu. Kai kas sako, kad latviai yra lėti ir per mažai išradingi, tačiau tokiu numatomu šlapiu oro toks žaidimas jiems bus privalumas. Visos rungtynės prasideda esant rezultatui 0:0. Latviai turės namų pranašumą, o mes galbūt turėsime psichologinį pranašumą, nes per pastaruosius metus mūsų rezultatai Europos turnyruose yra geresni, tačiau tuo pačiu tai latviams gali suteikti papildomos motyvacijos ir daugiau užsivedimo“, – pabrėžė N. Manyosha. Antrąsias rungtynes lietuviai lapkričio 4 dieną Panevėžyje žais su pajėgia Ukrainos komanda, kuriai bandys atsirevanšuoti už prieš septynerius metus nutrauktą rekordinę 18 pergalių seriją.