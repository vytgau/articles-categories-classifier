Pačioje mačo pabaigoje, 87 minutę, raudoną kortelę užsidirbo šeimininkų gynėjas Davidas Luizas, kuris itin pavojingai dviem kojomis į priekį taranavo Seadą Kolasinacą. Po šių lygiųjų čempionės titulą ginanti „Chelsea“ su 10 taškų žengia trečia, o „Arsenal“ su 7 taškais – tik 12-tas. Beje, tai buvo tik pirmos „Chelsea“ ekipos lygiosios namuose per 16 mėnesių.  Penktąjį „Premier“ lygos turą užbaigė sekmadienio mačas tarp „Manchester United“ ir Liverpulio „Everton“. „Man United“ sutraiškė varžovus net 4:0 (1:0) ir tiek taškais, tiek identišku įvarčiu santykiu (16:2) susilygino su „Manchester City“. Abi Mančesterio komandos po 5 turų yra surinkusios po 13 taškų ir pirmauja čempionate. 5 minutę fantastišką smūgiu pasižymėjo Antonio Valencia, 84 min. tikslus buvo Henrikas Mchitarianas, 89 min. įvartį įmušė Romelu Lukaku, o 90+2 min. 11 metrų baudinį realizavo Anthony Martialis. Beje, šį sezoną tai jau trečia Jose Mourinho auklėtinių pergalė rezultatu 4:0. 