Varžybose JAV dalyvavusiam devyniolikmečiui sustojo širdis. Apie tai savo „Facebook“ paskyroje šeštadienį pranešė Lietuvos tekvondo federacija. „Su didžiausiu skausmu ir liūdesiu pranešame, kad vakar netekome mūsų geriausio sportininko Aurimo Klemo . Aurimui sustojo širdis. Lietuvos tekvondo federacijos prezidentas Aleksandras Leonavičius ir gen. sekretorius Žymantas Bražiūnas reiškia gilią užuojautą Aurimo šeimai ir artimiesiems. Ilsėkis ramybėje Aurimai...“, – rašoma pranešime. Lietuvos tekvondo federacijos prezidentas A. Leonavičius BNS kiek vėliau atskleidė, kad A. Klemas dalyvavo varžybose Las Vegase, o po patirto pralaimėjimo sportininką negyvą viešbučio kambaryje rado jo treneris. Gruodį Bulgarijos sostinėje Sofijoje vykusiame Europos čempionate A. Klemas laimėjo bronzą ir tapo pirmuoju medalininku Lietuvos tekvondo istorijoje. Pernai A. Klemas tapo dar ir „USA Open“ turnyro nugalėtoju. Su treneriu Romualdu Montvidu dirbęs atletas buvo įtrauktas į Lietuvos olimpinės rinktinės kandidatų sąrašą ir ruošėsi 2020 metais Tokijuje tapti pirmuoju Lietuvos tekvondo kovotoju olimpinėse žaidynėse. „Vien ten patekti ir atidarymo ceremonijoje eiti kartu su olimpine rinktine jau būtų pergalė. Tai – dabartinis mano siekis“, – neseniai kalbėjo devyniolikmetis. Pasaulio tekvondo kovotojų reitinge, kuriame klasifikuojama 1500 sportininkų, A. Klemas užėmė aukštą 17-ąją vietą.