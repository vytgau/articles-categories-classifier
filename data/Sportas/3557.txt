2013 metų pasaulio čempionas Egipto sostinėje vėl stovėjo ant prizininkų pakylos ir tuo mėgavosi. „Tie apdovanojimai priartėdavo, bet paskutiniu metu nepavyko niekaip užlipti ant prizininkų pakylos. Kaire sąlygos man buvo palankios ir medalis sugrįžo po ketverių metų pertraukos“, – kalbėjo jis. Penkiakovininkas minėjo, kad į prizininkų trejetą šoktelėti padėjo geras nusiteikimas, psichologinis laisvumas ir net bėgimo pagrindas – jam palankus smėlis. Jis neatmetė galimybės, kad prie to galėjo prisidėti ir beveik 10 mėnesių Korėjoje, kur J. Kinderis pagal specialią programą mokėsi sporto vadybos ir Europoje buvo itin retas svečias. „Man tai dar vienas patvirtinimas, kad einu teisingu keliu. Jaučiuosi laisviau, nesusikaustęs. Viskas gerai ir „negrybauju“ į šonus“, – tikino olimpietis. J. Kinderiui sezonas baigsis jau šį savaitgalį. Kartu su Laura Asadauskaite-Zandeprovskiene jis ketina vykti į Rusiją, kur išmėgins jėgas dar viename šiuolaikinės penkiakovės turnyre. J. Kinderis pasaulio čempionato fechtavimosi pagrindiniame etape laimėjo 20 kovų iš 35, pelnė 220 taškų ir užėmė 8-ąją vietą. Papildomame fechtavimosi etape vilnietis laimėjo dvi dvikovas ir padidino fechtuojantis pelnytų taškų kiekį iki 222. Plaukimo rungtyje Lietuvos atstovas buvo 24-as (2 min. 8,52 sek.) ir pelnė 293 taškus. Jodamas J. Kinderis surinko 293 taškus ir tai leido po 3 rungčių užimti penktąją vietą. Lyderis korėjietis Jinhwa Jungas lietuvį lenkė 45 sek., antrąją vietą užimantis vengras Robertas Kasza - 36 sek., o trečias žengęs rusas Kirilas Beliakovas - 10 sek., o egiptietis Eslamas Hamadas - tik sekunde. Bėgdamas ir šaudydamas vilnietis greitai pasivijo ir aplenkė egiptietį bei rusą ir užėmė trečiąją vietą. Tarp visų finalo dalyvių J. Kinderis paskutinėje rungtyje pademonstravo 4-ąjį rezultatą - 12 min. 3,10 sek. ir pelnė 1382 taškus. Iš viso finale mūsų penkiakovininkas surinko 1382 taškus. Pirmąsias dvi vietas išsaugojo J. Jungas (1400) ir R. Kasza (1393). Pasaulio šiuolaikinės penkiakovės čempionato moterų finale sekmadienį Laura Asadauskaitė užėmė 12-ąją vietą. 33-ejų metų Londono olimpinė čempionė surinko 1246 taškus. Kita Lietuvos atstovė - 28-erių metų Lina Batulevičiūtė - su 1118 taškų užėmė 31-ąją vietą. Mišrios estafetės varžybose pirmadienį lietuviai Justinas Kinderis ir Lina Batulevičiūtė užėmė 10-ąją vietą.