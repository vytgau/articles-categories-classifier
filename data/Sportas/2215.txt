„Sūduvos“ tinklininkai svečiuose 3-0 (25:20, 25:21, 25:20) nugalėjo Vilniaus Gedimino technikos universiteto (VGTU) studentus ir iškovojo šeštąją pergalę iš tiek pat galimų. Jeigu vienos čempionato favoričių laikomos „Sūduvos“ pergalingas žygis nieko nestebina, tai puikiu žaidimu vis daugiau dėmesio susilaukia naujokai Klaipėdos „Amber Queen“ tinklininkai. Šeštadienį klaipėdiečiai intriguojančioje kovoje išvykoje 3-1 (25:17, 25:22, 19:25, 25:17) įveikė jauną, bet ambicingą „Vilniaus kolegijos-Flamingo Volley-SM Tauro“ komandą. „Pergale esu patenkintas, bet manau, kad galėjome sužaisti daug geriau. Darėme daug klaidų, neturėjome dviejų pagrindinių kėlėjų, bet pasirodo, kad turime, kas juos pakeičia. Visų planų įgyvendinti nepavyko, bet tikiu, kad toliau dirbsime ir dar labiau gerinsime žaidimą. Svarbiausia, kad komanda pas mus žiauriai puiki, atmosfera gera“, – po rungtynių kalbėjo „Amber Queen“ treneris iš Ukrainos Sergejus Ščegolas. Jau kitą dieną „Amber Queen“ tinklininkai vyko į Klaipėdą, kur susitiko su kovingąja Kelmės „Etovio“ ekipa. Gražioje ir atkaklioje kovoje klaipėdiečiai šventė dar vieną pergalę 3-2 (23:25, 23:25, 25:23, 25:17, 15:13). Pirmąjį ratą su šešiomis pergalėmis iš septynių galimų užbaigusi „Amber Queen“ komanda Lietuvos čempionate užima antrąją vietą ir vos tašku atsilieka nuo lyderės „Sūduvos“. Tuo tarpu „Etovis“ kitame mače namuose 3-0 (25:13, 25:11, 25:19) neturėjo daug vargo su nestipriausia sudėtimi rungtyniavusi VGTU komanda. „Labai nori padėkoti savo komandai už savaitgalį iškovotus svarbius taškus. Smagu, kad su VGTU galėjo pasireikšti mūsų jaunimas ir pasiekėme lengvą pergalę. Klaipėdoje rungtynes pradėjome labai gerai, komanda pildė paruoštą žaidimo planą kaip iš natų. Laimėjome pirmus du setus, bet trečiajame mums pritrūko koncentracijos aikštėje. Mes atsipalaidavome ir tuo varžovai pasinaudojo. Ketvirtas setas jau prasidėjo kitaip, priešininkai užuodė mūsų silpną vietą ir išlygino rezultatą. Na o penktą setą aš vadinu tinklinio loterija. Gerai pradėjome, bet vis tiek pralaimėjome, – kalbėjo „Etovio“ treneris Arnoldas Barauskis. – Noriu padėkoti sirgaliams už palaikymą tiek Kelmėje, tiek Klaipėdoje. Mes analizuosime savo klaidas, jas taisysime ir bandysime po mažą žingsnelį vis eiti į priekį“. Su 10 taškų „Etovis“ čempionate rikiuojasi trečias. Tikra drama įvyko Kaune, kur dar vieni čempionato naujokai – Kauno „Starto-LSU“ tinklininkai – namuose 3-2 (25:23, 23:25, 23:25, 25:17, 15:13) palaužė „Vilniaus kolegijos-Flamingo Volley-SM Tauro“ klubo pasipriešinimą. Kitose rungtynėse Klaipėdos universiteto komanda savo aikštėje 3-0 (25:21, 25:17, 25:16) nugalėjo vis dar be pergalių liekančią Kauno kolegiją. Kiek anksčiau vykusiame Kaune derbyje „Startas-LSU“ varžovų aikštėje 3-0 (25:14, 25:13, 25:17) įveikė Kauno kolegijos ekipą. Likusios Lietuvos vyrų čempionato pirmojo rato rungtynės bus žaidžiamos ateinantį savaitgalį. Turnyro lentelė (vieta, komanda, rungtynės, pergalės, pralaimėjimai, taškai): Vienintelės rungtynės buvo sužaistos Lietuvos moterų tinklinio čempionate. Kauno „LSU-Dextera“ komanda namuose po labai atkaklios kovos 3-2 (25:16, 22:25, 23:25, 23:25, 15:10) nugalėjo Gargždų SC ekipą. Šiuo metu abi komandos turi po 2 taškus ir turnyro lentelėje dalinasi 3-4 vietas. Pirmauja po abejas rungtynes laimėjusios Vilniaus „SM Tauro-VTC“ ir Vilniaus universiteto ekipos.