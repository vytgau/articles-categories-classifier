Šiais metais šiame čempionate Lietuvos sportininkams iškovoti medalių nepavyko. Merginų turnyre devintąsias vietas užėmė Rugilės Grudzinskaitės ir Evelinos Vaitkutės bei Dastinos Želesniakaitės ir Klaudijos Kenstavičiūtės duetai. Kristina Ivoškaitė su Aiste Tamašauskaite liko 13-os. Vaikinų varžybose Titas Kalinauskas su Gustu Pultaracku, Ignas Mazūras su Martynu Masaičiu ir Justinas Abromaitis su Eriku Makaru pasidalino 13-ą poziciją. Tiek vaikinų, tiek merginų varžybose dominavo Rusijos sportininkai. Vaikinų turnyre aukso medalius iškovojo Pavelas Šustrovas bei Aleksejus Gusevas. Emocionalūs, veržlūs ir aukšto lygio žaidimą pademonstravę Rusijos tinklininkai pusfinalyje 2-1 (21:19, 19:21, 15:10) įveikė tautiečius Nikolajų Čuchnenkovą ir Aleksejų Archipovą, o finale vos per 30 min. 2-0 (21:10, 21:15) nugalėjo dar vieną Rusijos porą – Denisą Šekunovą ir Timurą Ermotiką. Vis dėlto, užimti visos prizininkų pakylos rusams nepavyko. Mažajame finale latviai Janis Jansonas ir Robertas Klavinis 2-0 (21:17, 21:16) pranoko N. Čuchnenkovą bei A. Archipovą. Moterų turnyre čempionių taurę į viršų kėlė rusės Marija Bocharova ir Marija Voronina. Jos finale 2-0 (21:17, 21:16) įveikė ukrainietes Kateriną Daševską bei Viktoriją Lisiciją. Bronzos medaliai atiteko kitai Ukrainos porai – Sofijai Rylovai bei Anai Čečnelnyckai. EEVZA jaunių čempionate dalyvavo beveik 100 sportininkų iš Lietuvos, Latvijos, Armėnijos, Baltarusijos, Estijos, Lenkijos, Rusijos ir Ukrainos. Daugumai dalyvių tai buvo vienas svarbiausių pasirengimo etapų artėjančiam CEV Kontinentinės taurės turnyrui bei Europos čempionatui.