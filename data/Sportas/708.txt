Iš garsiausios Baltarusijos komandos – Borisovo BATE – atvykęs 28 metų gynėjas debiuto „Sūduvoje“ buvo priverstas palaukti ir keletą rungtynių stebėjo nuo atsarginių žaidėjų suolelio. Vis dėlto praeita savaitė buvo lemtinga – 184 cm ūgio futbolininkas su „Jonava“ žaidė visas 90 min., o šeimininkai laimėjo rungtynes 4:2. „Sūduvos“ vyriausiasis treneris Vladimiras Čeburinas po mačo sakė, kad naujokui dar reikia laiko, kad visiškai perprastų komandos žaidimą, tačiau tvirtino, kad aukštas V. Gajdučiko meistriškumo lygis yra akivaizdus. Pats futbolininkas po pergalingų rungtynių teigė, kad buvo sunku. „Greitai praleidome įvartį, tačiau gerai, kad sugebėjome greitai ir išlyginti rezultatą bei išsiveržti į priekį. Tai leido pirmajame kėlinyje ramiai jaustis, – sakė baltarusis. – Antrajame kėlinyje buvo svarbu neatsipalaiduoti, bet kažkaip vis tiek praleidome ir rungtynių pabaiga buvo gana nervinga. Sunki, bet gera pergalė.“ Futbolo lygį A lygoje legionierius pavadino jam kiek netikėtai aukštu. „Kol kas mačiau tik tas komandas, kurių žaidimą nagrinėjome ir su kuriomis žaidėme. Komandos yra geros, stengiasi laikyti kamuolį, yra daug legionierių. Lyga gera, tik komandų mažai“, – šyptelėjo futbolininkas. Bet kurio žaidėjo perėjimas iš Europoje gerai žinomo BATE į Lietuvos lygą būtų vertinamas dviprasmiškai, tačiau V. Gajdučikas įsitikinęs, kad žengė teisingą žingsnį. „Po praeito sezono baigėsi mano kontraktas su BATE, atėjo naujas treneris ir kontrakto nepratęsiau. Savarankiškai treniravausi, ieškojausi naujos komandos ir dėl savo pasirinkimo nesigailiu. Gera komanda, geri aistruoliai, geras stadionas, geras maniežas, skirtas žaidimui šaltuoju metų laiku. Sąlygos darbui yra, todėl viskas gerai, – teigė gynėjas. – Baltarusijoje tikriausiai yra nemažai manančių ir kad žengiau žingsnį atgal, ir kad tiesiog perėjau į gerą komandą. Man iš esmės tas pats, kaip ten kas įvertino. Svarbiausia, kaip vertinu aš. Komanda čia labai gera, šalies čempionė, žais Čempionų lygoje. Baltarusijoje tokia yra tik BATE. Kad ir ką kas besakytų, čia yra geras lygis.“ Pirmoji rimtesnė pažintis su „Sūduva“ V. Gajdučikui, kaip ir daugeliui Baltarusijoje, buvo mūsų komandos susitikimas 2017-ųjų Europos lygos atrankos pirmajame etape su tuo metu kaimynų čempionate pirmavusiu Soligorsko „Šachtior“. Rungtynės Baltarusijoje baigėsi lygiosiomis 0:0, o Marijampolėje rezultatu 2:1 laimėjo „Sūduva“. „Soligorsko komandoje žaidžia mano labai geras draugas. Mes tuo pačiu metu žaidėme rungtynes, todėl tik po jų pamatėme, kad „Šachtior“ pralaimėjo 1:2. Nustebome, pažiūrėjome rungtynių santrauką. Rungtynių pabaigoje teisėjai lyg ir neįskaitė akivaizdaus įvarčio, tačiau „Sūduva“ vis tiek pasirodė labai gerai. Šaunuoliai!“, – prisiminė legionierius. Tai ir buvo beveik visos V. Gajdučiko žinios apie Marijampolės komandą prieš persikeliant į Lietuvą. „Daug kas sakė, kad „Sūduva“ yra fiziškai galinga, aukšta komanda, gerai žaidžianti galva ir skirianti daug dėmesio standartinėms padėtims. Tikriausiai tai ir viskas, ką žinojau“, – šypsojosi futbolininkas. „Sūduvos“ naujokas Lietuvos čempionų komandoje pirmiausia sieks tapti tvirtu pagrindinio 11-tuko žaidėjo ir būti naudingu komandai. „Pirmas mano asmeninis tikslas – žaisti pagrindinėje sudėtyje. Ir, be abejo, reikia žaisti gerai, būti naudingu komandai, laimėti, kiek įmanoma toliau žengti Europos taurių turnyruose. Tokie mano pagrindiniai tikslai“, – sakė V. Gajdučikas. „Sūduva“ šiemet kol kas laimėjo visas ketverias žaistas oficialias rungtynes (įskaičiuojant mačą dėl Supertaurės), per jas įmušė 13 įvarčių, o praleido 2. Vis dėlto rimčiausias jėgų patikrinimas laukia trečiadienį, kai į svečius atvyks Vilniaus „Žalgiris“. Ilgai Lietuvos futbole dominavusi sostinės komanda sieks parodyti, kad praeito sezono nesėkmės jau yra praeityje ir kad ambicijos susigrąžinti Čempionų titulą iš „Sūduvos“ yra pagrįstos. V. Gajdučikas teigė, kad iki rungtynių su „Jonava“ apie artėjančią principinę dvikovą su „Žalgiriu“ su juo niekas nekalbėjo, tačiau šių rungtynių svarba jam yra akivaizdi. „Gal vaikinai aptarinėjo artėjančias rungtynes lietuviškai, tik aš nesupratau, – nusišypsojo gynėjas. – Žinau, kad tai lyg Lietuvos derbis, kuriame susitiks dvi stipriausios komandos. Bus sunkios rungtynės, bet reikia laimėti.“