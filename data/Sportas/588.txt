Buvusi teniso čempionė Martina Navratilova teigė, kad buvo šokiruota, kai sužinojo, jog Didžiosios Britanijos nacionalinis transliuotojas BBC Johnui McEnroe už Wimbledono turnyro komentavimą sumokėjo bent 10 kartų daugiau negu jai. M. Navratilova BBC laidai „Panorama“ sakė, kad vyriausybės spaudžiamai BBC paviešinus daugiausia uždirbančių televizijos laidų vedėjų ir žurnalistų atlyginimų sąrašą, ji sužinojo, kad J. McEnroe gavo mažiausiai 150 tūkst. svarų, o ji – tik 15 tūkst. svarų. „Panorama“ paskaičiavo, kad JAV tenisininkas J. McEnroe Wimbledono turnyre dalyvavo trimis kartais daugiau negu M. Navratilova, todėl išsiskyrė ir jų uždarbis. Susisiekti su J. McEnroe, kuris Wimbledono turnyrą yra laimėjęs tris kartus, kol kas nepavyko. „BBC Sport“ sakė, kad J. McEnroe ir M. Navratilova komandoje atliko skirtingus vaidmenis. „Johno vaidmuo buvo kitokio masto ir kitokių įsipareigojimų laiko prasme“, - laidai „Panorama“ skirtame pranešime spaudai nurodė „BBC Sport“, pažymėdama, kad algos nepriklauso nuo lyties. M. Navratilova sutiko, kad J. McEnroe eteryje praleido daugiau laiko. „Dešimt kartų daugiau? Nemanau“, - sakė ji. BBC yra pripažinusi, kad vyrų ir moterų gaunamų atlyginimų skirtumas siekia 9 proc. Tai reiškia, kad geriau apmokamus darbus dirba daugiau vyrų. Tačiau ji pažymi, kad toks skirtumas yra mažesnis už Didžiosios Britanijos vidurkį – 18 proc. Korporacija nesutinka, kad už tokį patį darbą moterims yra mokama mažiau, negu vyrams.