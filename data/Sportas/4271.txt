„Tai – aukščiausios prabos varžybos, vyksiančios šiemet Baltijos jūroje. Jų formatas labai sportiškas ir intensyvus, beveik nesiskiriantis nuo olimpinių klasių varžybų. Paprastai jos susideda iš sportinių lenktynių, kurios trunka apie 1-1,5 val., bei vienų navigacinių lenktynių“,- apie varžybų specifiką pasakoja jachtos „Keturi vėjai“ kapitonas Adomas Janulionis. 2015 metais jo įgula šiame čempionate Pernu užėmė 14 vietą iš 38 dalyvių, o 2016-aisiais pasaulio ORC čempionate Kopenhagoje – 19 vietą iš 59 dalyvių. Pasak jo, kiekvienas iš jų davė neįkainojamos buriavimo patirties, kurios įgula, kaip ir garbingo atstovavimo Lietuvai, sieks ir šiemet. „Manau, jei tik leidžia galimybės, turime buriuoti užsienyje ir reprezentuoti savo šalį. Tokios varžybos yra mūsų įgulos šių metų prioritetas. Tik užsienio regatose galima pamatyti naujoves, suprasti, kaip ir kodėl pirmaujantys buriuotojai plaukia greičiau. Galbūt mūsų tautiečiams kartais trūksta pasitikėjimo savo sugebėjimais arba išlenda noras savo baloje būtų pirmam vietoj to, kad bandyti pasaulyje „prasimušti“ į dešimtuką“,- motyvus dalyvauti čempionate įvardija jachtos „Extreme“ kapitonas Aistis Kalanavičius. Jo įgula praėjusiais metais buvo 24 pasaulio ORC čempionato auksiniame laivyne, Kylio regatoje užėmė 5-ąją vietą, 2015-aisiais dalyvavo kaimyninių šalių ORC čempionatuose. A. Kalanavičiaus teigimu, ruošdamasi šių metų startui įgula mokėsi naudotis šiuolaikiniais navigaciniais sprendimais, grūdinosi saugumo srityje lankydami gelbėjimosi kursus, dalyvavo pavasario regatose, dirbo prie laivo ir burių. Tarptautinę patirtį, kaip pagrindinį motyvą, pabrėžia ir pirmą kartą Europos ORC čempionate su jachta „Nida III“ dalyvausiantis kapitonas Arūnas Burkšas: „Tiesiog negalima praleisti unikalios galimybės pasitikrinti savo sugebėjimus, pažiūrėti ir įvertinti geriausius Europos buriuotojus. Ypač, kai varžybos vyksta beveik namie, vos už dienos kelio nuo Klaipėdos. Noriu, kad mano įgula kauptų savo patirtį, kuri tokiose regatose yra unikali. Tai padeda ir motyvuoja jaunimą labiau atsiduoti sportiniam kreiseriniam buriavimui.“ Europos ORC čempionatas vyks liepos 24-29 dienomis, Gdanske.