Po itin žvarbaus pirmojo varžybų vakaro naktį rytinę Pietų Korėjos dalį supurtė 4,6 balo žemės drebėjimas, dėl kurio į mobiliuosius telefonus buvo išsiuntinėtas perspėjimas. Anksti sekmadienį pareigūnai turėjo iki ketvirtadienio atidėti vyrų kalnų slidinėjimo varžybas, nes dėl stipraus vėjo jos tapo pernelyg pavojingos. Vėliau dėl vėjo buvo pakeisti ir moterų akrobatinio nusileidimo snieglentėmis planai – buvo atsisakyta kvalifikacinės sesijos. Sportininkės keliauja tiesiai į finalą pirmadienį. Šeštadienį dėl vėjo buvo sutrikęs šuolių su slidėmis finalas, kuris baigėsi kur kas vėliau, gerokai po vidurnakčio. Lyg dar to būtų maža, sekmadienį į mobiliuosius telefonus buvo išsiuntinėtas perspėjimas apie didelę gaisrų riziką dėl sauso ir vėjuoto oro. Organizatoriai patikino, kad žemės drebėjimai pavojaus žaidynėms nekelia ir kad visi pastatyti objektai gali atlaikyti stipresnius nei 7 balų požeminius smūgius. Sekmadienio žemės drebėjimo stiprumas buvo 4,7 balo, jo epicentras buvo už 260 km, pranešė JAV geologijos tarnyba (USGS). Didesnį susirūpinimą praretėjusioms žiūrovų minioms per renginius po atviru dangumi kelia šaltis, dėl kurio Pjongčango žaidynės jau yra vienos šalčiausių per visą olimpiadų istoriją. „Su kepurėmis ir pirštinėmis“ Meteorologai prognozuoja, kad oro temperatūra pirmadienį nukris iki 14 laipsnių šalčio, bet dėl stipraus kalnų vėjo juntamoji temperatūra bus 25 laipsniai šalčio. „Žmonėms patariama šiltai apsirengti, būti su kepurėmis ir pirštinėmis“, – perspėjo žaidynių organizatorių atstovas. Keli atletai skundėsi sunkiomis sąlygomis. „Sąlygos šiandien buvo gan beprotiškos, vien dėl vėjo“, – sakė kanadietis Maxas Parrotas, kuris sekmadienį finišavo antras vyrų akrobatinio nusileidimo rungtyje. Ypač nemalonios sąlygos buvo šuolininkams su slidėmis – jiems kalno viršuje teko kęsti žvarbų vėją ir nervintis dėl vėlavimų. „Ten buvo ledinis šaltis“, – sakė austras Michaelis Hayboeckas (Michaelis Haibekas), kuris finišavo 17-tas. Lenkas Dawidas Kubackis sakė, kad dėl vėjo varžybos „buvo loterija“. Vis dėlto Tarptautinis olimpinis komitetas (TOK) sakė, kad joks pavojus šuolininkams su slidėmis nebuvo iškilęs.