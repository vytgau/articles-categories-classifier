„Trakai“ vėlų ketvirtadienio vakarą sensacingai 2:1 nugalėjo Perto klubą St. Johnstone“ ir žengė didžiulį žingsnį svajonės link. „Turėjome tikslą į Lietuvą grįžti pasiekus komfortišką rezultatą. Manau, kad tą užduotį įvykdėme. Dabar, aišku, blogiausia būtų galvoti, kad darbas jau padarytas. Kol kas atlikome tik pusę darbo, o už savaitės laukia kita pusė. Atsakomos rungtynės bus kitokios. Pamatę šią komandą, žinome, ko iš jos laukti ir ko tikėtis. Kitaip tariant, žinosime, kuria kryptimi žaisti. Mūsų stiprybė buvo kamuolio kontrolė. Kaip supratome po rungtynių, jie iš mūsų to nesitikėjo. Manęs asmeniškai patys škotai nenustebino. Žaidė škotišką futbolą ir tiek“, – pasakojo kapitono raištį ryšėjęs veteranas Arūnas Klimavičius. Nuo pat dvikovos pradžios ramybe spinduliavęs ilgametis rinktinės gynėjas ta ramybe užkrėtė ir komandos draugus. Vienas jų – vartininkas Ignas Plūkas, susitikimo pabaigoje sugebėjęs neutralizuoti fantastinę varžovų progą. Vos pasibaigus dvikovai, socialinėje erdvėje vartininkas parašė: „Pagaliau patirta, kas yra tikras futbolas“. Grįžęs į Lietuvą, šalies Lietuvos trenerių pasitikėjimo jau sulaukęs vartininkas pripažino, kad tai nėra tušti žodžiai. „Šios rungtynės man reiškia labai daug, nes, visų pirma, prie tiek žmonių dar niekada nėra tekę žaisti. Susidomėjimas gatvėse, judesys ir futbolo supratimas... Tiesiog, kažkas kitaip. Net keista, kad dėl to nebuvo nei papildomo jaudulio, nei dar kažko. Buvo ramu net tada, kai jie įmušė įvartį. Manau, kad kai pasitiki savimi, kai pasitiki komandos draugais, kitaip ir būti negali. Dabar svarbiausia tinkamai pasiruošti atsakomajai dvikovai“, – kalbėjo I.Plūkas. Šios rungtynės išskirtinės buvo Vaidotui Šilėnui, kuris fantastišku įvarčiu išvedė „Trakus“ į priekį, o rungtynių pabaigoje už antrą geltoną kortelę buvo pašalintas iš aikštės. „Ne tiek daug įvarčių esu mušęs, tad šis patenka į mano TOP-1“, – juokavo V. Šilėnas, kuris dėl diskvalifikacijos bus priverstas praleisti atsakomas rungtynes.  Dvikova Škotijoje ypatinga buvo ir aštuoniolikmečiui „Trakų“ legionieriui iš Liberijos Oscarui, kurį vyriausiasis treneris Olegas Vasilenka pakeitė 90-ą minutę. Tuo metu daugiau nei penki tūkstančiai „St. Johnstone“ fanų plojo Lietuvos A lygos antro rato geriausiam žaidėjui. Pačiam O. Vasilenkai šios rungtynės buvo debiutas Europos taurės turnyro rungtynėse vyriausiojo trenerio poste. Atsakomoji dvikova vyks liepos 6-ą dieną 19.00 valandą Vilniaus LFF stadione.