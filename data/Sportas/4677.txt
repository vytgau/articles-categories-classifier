Martynas Džiaugys, Saulius Ritteris, Rolandas Maščinskas ir Aurimas Adomavičius finale 2000 m distanciją įveikė per 5 min. 48,72 sek. ir artimiausius varžovus britus aplenkė beveik 3 sek. Antrąją vietą užėmusi Didžiosios Britanijos komanda nuotolį įveikė per 5.51,400 min., treti finišavo Lenkijos irkluotojai (5.53,050). Didžiosios Britanijos komanda lietuviams konkurenciją sudarė tik pirmuosius 800 metrų. Tuomet M. Džiaugys, S. Ritteris, R. Maščinskas ir A. Adomavičius išsiveržė į priekį ir vėliau nuosekliai didino savo atotrūkį nuo konkurentų. Moterų porinių dviviečių valčių finale Milda Valčiukaitė ir Ieva Adomavičiūtė finišavo penktos (6.57,85). Vyrų vienviečių valčių B finale (7-12 vietos) Mindaugas Griškonis finišavo antras ir galutinėje įskaitoje užėmė aštuntąją vietą. Rio de Žaneiro olimpinių žaidynių vicečempionas 2000 m nuotolį įveikė per 7 min. 8,19 sek. ir nusileido tik rusui Vladislavui Riabcevui (7.05,22). Vyrų porinių dviviečių B finale Europos jaunimo čempionatui besirengiantys Dovydas Nemeravičius ir Armandas Kelmelis taip pat buvo antri (6.32,61) ir galutinėje įskaitoje užėmė aštuntąją vietą.