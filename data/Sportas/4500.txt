Iš trečios pozicijos prastai startavęs Sebastianas Vettelis („Ferrari“) į priekį praleido Maxą Verstappeną („Red Bull“) bei atsidūrė 4-oje vietoje. Namuose lenktyniavęs Lewisas Hamiltonas po truputį tolo nuo artimiausių persekiotojų. S. Vettelis turėjo greičio pranašumą prieš M. Verstappeną, 14-ame rate vokietis atakavo „Red Bull“ pilotą, atrodė, kad Sebastianas lenks varžovą, tačiau M. Verstappenas dramatiškai apgynė trečią poziciją. Abiejų pilotų akistata pasinaudojo suomis Valtteri Bottas („Mercedes“), kuris priartėjo prie S. Vettelio. Kaip inkstas taukuose – taip jautėsi L. Hamiltonas, didinęs persvarą nuo savo varžovų. Kovą dėl 3-ios pozicijos S. Vettelis laimėjo boksuose: M. Verstappenas keičiant padangas užtruko papildomas kelias brangias akimirkas, o tai lėmė sugrįžimą į trasą už S. Vettelio. Vokietis be didesnio pasipriešinimo aplenkė Hulkenbergą ir kilo į ketvirtą vietą, prieš jį važiavo tik tie, kurie dar nebuvo boksuose. Antrą vietą užimantis K. Raikkonenas („Ferrari“) įpusėjus lenktynėms užsuko į boksus ir į trasą grįžo prieš S. Vettelį. Prieš abu „Ferrari“ bolidus skriejo dar padangų nekeitę „Mercedes“ pilotai. Solidžios L. Hamiltono persvaros pakako, kad Lewisas į trasą grįžtų prieš komandos draugą V. Bottą. Pastarasis paskutinis užsuko į boksus ir grįžo į ketvirtą poziciją už S. Vettelio. Įveikus du trečdalius ratų užtikrintai pirmavo L. Hamiltonas, antras skriejo K. Raikkonenas, trečias – S. Vettelis, 4-tas – V. Bottas, 5-tas – M. Verstappenas, 6-tas – Huelkenbergas. Eilinį kartą lenktynių nebaigė ispanas Fernando Alonso: 34-ame rate jis iš trasos pasitraukė dėl bolido problemų. Greičiausiai dėl techninių problemų dramatiškai krito trečioje vietoje važiavusio S. Vettelio tempas, 44-ame rate jį lenkė V. Bottas. Atrodė, kad lenktynių pabaigoje didelės intrigos neliko, tačiau ją pateikė „Ferrari“ bolidai. Iš pradžių K. Raikkoneno priekinė kairioji padanga subliuško ir suomis buvo priverstas užleisti antrą poziciją ekipos draugui. Bet netrukus ir S. Vettelį ištiko tokia pat bėda: staiga subliuško taip pat kairioji priekinė padanga ir vokietis likus ratui iki finišo buvo privertas užsukti į boksus. Užtikrintą 5-tą pergalę šioje trasoje iškovojo L. Hamiltonas, o antrą vietą iškovojo V. Bottas, trečias – į prizinę vietą iš boksų spėjęs grįžti „Ferrari“ pilotas K. Raikkonenas. Tuo tarpu S. Vettelis liko tik septintas. Puikiai lenktynėse pasirodė antrasis „Red Bull“ ekipos pilotas Danielis Ricciardo. Startavęs vos iš devynioliktos vietos, australas sugebėjo varžybas užbaigti penktas. Savo geriausią rezultatą sezone pakartojo „Renault“ atstovas Nico Hulkenbergas, finišo liniją kirtęs šeštoje vietoje. Aštuntą kartą šiemet pirmajame dešimtuke lenktynes baigė abu „Force India“ lenktynininkai. Estebanas Oconas finišavo aštuntoje vietoje, o Sergio Perezas – devintoje. Pastarieji lenktynėse įveikė dešimtoje pozicijoje finišavusį „Williams“ atstovą Felipę Massą. Dabar asmeninėje įskaitoje sezono lyderį S. Vettelį (177 taškai) nuo L. Hamiltono (176) skiria tik taškas, trečias – V. Bottas („Mercedes“, 154). 11-tas etapas vyks Vengrijoje liepos 30 d., Hungaroringe. PROVISIONAL CLASSIFICATION Massive drama on the final laps as Hamilton cuts Vettel's championship lead to one point#BritishGP 🇬🇧 pic.twitter.com/LAQ8wfDW4b— Formula 1 (@F1) July 16, 2017  DRIVER STANDINGS One point in it One more race before summer break (HUN) So what's everyone doing two weeks from today? 🤔😉#BritishGP 🇬🇧 pic.twitter.com/z3w3sGs9qo— Formula 1 (@F1) July 16, 2017 