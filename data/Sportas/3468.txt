Sekmadienį Lietuvos dviratininkai iškovojo 8 medalius – po 3 aukso ir bronzos bei 2 sidabro. S. Krupeckaitė triumfavo moterų keirino rungtyje. Dukart pasaulio ir triskart Europos čempionė, buvusi pasaulio rekordininkė bei ketverių olimpinių žaidynių dalyvė finale aplenkė Tatjaną Kiseliovą (Rusija), Rachel James (Velsas), Olgą Gončarovą (Rusija), Miglę Marozaitę ir Ellie Coster (Velsas). S. Krupeckaitė varžybose dalyvavo po daugiau nei keturių mėnesių pertraukos. Šeštadienį Panevėžyje ji laimėjo sprinto lenktynes. „Gera nepralaimėti. Džiaugiuosi savo pasirodymu. Teko lenktyniauti su pajėgiomis ir įdomiomis varžovėmis. Pergalės suteikia vilčių artėjant svarbesniems startams, – pažymėjo S. Krupeckaitė. – Dideliais krūviais treniruojuosi kiek daugiau nei mėnesį. Mano sportinė forma dar nėra geriausia, bet jaučiuosi pakankamai tvirtai ir užtikrintai. Dabar laukia keli treniruočių ciklai ir Europos čempionatas.“ Europos dviračių treko pirmenybės vyks spalio 19-22 dienomis Berlyne (Vokietija). Simona jame gins sprinto čempionės titulą. V. Lendelis sekmadienį laimėjo vyrų keirino rungtį, kurioje dalyvavo 18 dviratininkų. Keirino pasaulio reitinge penktą vietą užimantis Lietuvos dviratininkas pagrindiniame finale pranoko varžovus iš keturių šalių. Antrą vietą užėmė Aleksandr Dubčenko (Rusija), trečią – Krzysztof Maksel (Lenkija), ketvirtą – Kamil Kuczynski (Lenkija), penktą Uladzislau Novik (Baltarusija), o šeštą – Lucca Ceci (Italija). Svajūnas Jonauskas B finale finišavo ketvirtas ir galutinėje įskaitoje užėmė 10-ą vietą. Vasilijus laimėjo pirmo etapo pirmą, o Svajūnas – trečią važiavimus. Pirmame pusfinalio važiavime V. Lendelis vėl buvo pirmas, o S. Jonauskas liko penktas ir į pagrindinį finalą nepateko. Beje, šeštadienį sprinto rungties atrankoje V. Lendelis pagerino Panevėžio treko rekordą. Jis 200 m iš eigos įveikė per 9,83 sek. (vid. greitis – 73,25 km/h). Vasilijus sprinte taip pat iškovojo auksą. „Šiuo metu esu geros sportinės formos. Dėl to ir pavyko laimėti Panevėžyje. Jau antradienį išvykstame į treniruočių stovyklą Kroatijoje, kur toliau rengsimės Europos čempionatui“, – sakė V. Lendelis. Daugybės sveikinimų gimtadienio proga sulaukusi O. Baleišytė bronzos medalį iškovojo daugiakovėje (omniume). Tai – kol kas aukščiausias jos pasiekimas šioje rungtyje UCI I kategorijos varžybose. Olivija, kurią treniruoja Antanas Jakimavičius ir jos mama Solveiga Baleišytė, surinko 106 taškus. Aukso medalį iškovojo 2011 metų Europos grupinių lenktynių čempionė rusė Jevgenija Augustinas (buvusi Romaniuta). Neseniai už lietuvio ištekėjusi dviratininkė surinko 123 taškus. Sidabras atiteko 2011 metų pasaulio grupinių lenktynių čempionei, daugkartinei Europos čempionatų prizininkei baltarusei Tacianai Šarakovai, kurios sąskaitoje – 113 taškų. Ketvirta liko rusė Marija Averina (105 tšk.), penkta – ukrainietė Viktorija Bondar (103 tšk.), o šešta – norvegė Anita Yvonne Stenberg (99 tšk.). Omniume dalyvavo 18 dviratininkių. Olivija skreče (30 ratų, 7,5 km) buvo trečia, tempo lenktynėse (30 ratų, 7,5 km) – devinta, atkrintamosiose lrnktynėse – antra, o grupinėse lenktynėse (80 ratų, 20 km, 8 tarpiniai finišai) pelnė 8 taškus. Lietuvė po dviejų rungčių buvo penkta, o po trijų – antra. „Treneris didelių tikslų man nebuvo iškėlęs, nes dar tik pradedame pasirengimą Europos čempionatui. Labai džiaugiuosi, kad ir nebūdama geriausios sportinės formos sugebėjau iškovoti medalį, – sakė O. Baleišytė. – Šiek tiek nepasisekė pirmą varžybų dieną: skreče buvau ketvirta, o grupinėse lenktynėse teisėjai man anuliavo penkis taškus ir dėl to iš antros vietos nukritau į septintą.“ Olivija per savo gimtadienį varžybose dalyvavo antrą kartą. 2015 metų rugsėjo 3-iąją ji lenktyniavo plento varžybose Prancūzijoje. Vyrų omniumą (14 dalyvių) laimėjo ukrainietis Roman Gladyš (178 tšk.). Antrą vietą užėmė baltarusis Anton Muzyčkin (175 tšk.), trečią – norvegas Anders Oddli (157 tšk.). Rojus Adomaitis (70 tšk.) buvo 10-as. V. Šumskytė laimėjo jaunių grupines lenktynes dėl taškų (40 ratų, 10 km, 4 tarpiniai finišai). Ji surinko 19 taškų. Antrą vietą užėmė Jovita Sakavickaitė (10 tšk.), o trečią – Arūnė Savičiūtė (9 tšk.). Jaunių vaikinų grupinėse lenktynėse dėl taškų (60 ratų, 15 km, 6 tarpiniai finišai) pirmas buvo ukrainietis Maksym Lučyn (50 tšk.). Antrą vietą užėmė Rokas Gelžinis (37 tšk.), o trečią – Ignas Mikalajūnas (31 tšk.) Šeštadienį Lietuvos atstovai iškovojo 12 medalių – 5 aukso, 3 sidabro ir 4 bronzos. Pergales elito grupėje šventė S. Krupeckaitė (sprintas), V. Lendelis (sprintas) bei trys jaunių grupės dviratininkai – V. Šumskytė (atkrintamosios lenktynės), J. Sakavickaitė (skrečas) ir Gedvinas Serapinas (skrečas). Elito grupės varžybų sprinte M. Marozaitė pelnė bronzos medalį. Per abi dienas išdalinta 16 medalių komplektų. Pusę rungčių laimėjo Lietuvos atstovai, tris – Ukrainos, dvi – Baltarusijos ir po vieną Norvegijos, Rusijos bei Velso atletai. Varžybose Panevėžyje dalyvavo 79 dviratininkai iš 11 šalių: Baltarusijos, Estijos, Italijos, Latvijos, Lenkijos, Norvegijos, Rusijos, Slovakijos, Ukrainos, Velso ir Lietuvos. UCI komisaras lenkas Pawel Skorek negailėjo gerų žodžių varžybų organizatoriams, teisėjams ir stebėjosi, kad per varžybas nebuvo nė vienos dviratininkų griūties.