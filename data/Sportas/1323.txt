Likus kelioms dienoms iki žaidynių atidarymo penktadienį teko keisti 1 200 privačios saugumo bendrovės darbuotojų, kai jų gyvenamosiose patalpose išplito labai užkrečiamas virusas. Besitęsiantis rekordinis šaltis, be to, gali turėti įtakos žaidynių atidarymo iškilmėms Olimpiniame stadione. Organizacinis komitetas antradienį pranešė, kad 41 privačios saugos bendrovės darbuotojas staiga ėmė skųstis viduriavimu ir vėmimu. Jie buvo nuvežti į ligoninę, kur jiems diagnozuotas noro virusas. Kad būtų užkirstas kelias tolesniam viruso plitimui, saugumo sumetimais 1 200 bendrovės apsaugininkų buvo atitraukti ir pakeisti 900 Pietų Korėjos armijos karių. Noro virusas gali būti perduodamas žmogaus žmogui arba per užkrėstą maistą ir gėrimus. Susirgę apsaugininkai, organizatorių duomenimis, buvo apgyvendinti už olimpinio kaimelio, kuriame gyvena sportininkai, ribų. Galvos skausmą organizatoriams kelia ir kelias dienas besitęsiantis iki minus 20 laipsnių šaltis. Italijos delegacijos gydytojai jau rekomendavo savo sportininkams per ceremoniją ne sėdėti, o nuolat judėti. Treneriai, kitas personalas ir funkcionieriai, turintys širdies problemų ar sergantys diabetu, turėtų apskritai likti šilumoje, o ne sėdėti šaltyje ir vėjyje atvirame stadione. Organizatoriai tuo tarpu imasi priemonių, kad atletams ir 35 000 žiūrovų stadione nereikėtų pernelyg kalenti dantimis: čia instaliuojama milžiniška apsauga nuo vėjo, pasirūpinta 40 mobilių šildytuvų, įrengiamos 27 sušilimo zonos. Visiems svečiams stadione, be to, bus išdalytos antklodės ir šildančios pagalvėlės.