Šias rekomendacijas galima pamatyti „Velomaratono“ kanale „Youtube“ ir feisbuko paskyroje. „Norime, kad dviratininkai paprastais žodžiais iš savo bendraminčio lūpų išgirstų ir pamatytų tai, kas didina jų saugumą važiuojant dviračiu mieste. Vaidas pats numina labai daug kilometrų mieste ir treniruoja kitus žmones. Jis žino, kas svarbiausia keliaujant dviračiu į gatves“, - sakė „Velomaratono“ komunikacijos direktorius Rytis Sabas. V. Rimkaus rekomendacijos: Būtinos saugumo priemonės 1. Patikrinkite, ar dviratis yra techniškai tvarkingas, ar veikia stabdžiai ir pavaros. 2. Patikrinkite, ar yra pakrauti ir veikia signaliniai žibintai. 3. Būtinai dėvėkite šalmą. 4. Jei žinote, kad kelionė užtruks ir teks važiuoti tamsiu paros metu, būtinai turėkite ir dėvėkite šviesą atspindinčią liemenę.  Važiavimas dviračių takais 1. Laikykitės dešinės tako pusės. 2. Dėvėkite šalmą – nežinia, kas įšoks į dviračių taką. Net ir lėtai važiuojant traumos būna skausmingos. 3. Pasirinkite saugų greitį – ne tik sau, tačiau ir aplinkiniams. Juk šalia dviračių takų dažniausiai yra pėsčiųjų takai. Tad svarbu atsiradus kliūčiai spėti sustoti. 4. Kad ir kaip malonu važiuoti klausantis muzikos, reikia girdėti, kas vyksta aplink. Tad ausinukų reikėtų vengti. Sankryžos ir perėjos 1. Sankryžos su perėjomis yra dviejų tipų – su pažymėtu dviračių taku ir be jo. Tomis, kurios yra pažymėtos, galima važiuoti dviračiu. Nežymėtomis perėjomis reikia dviratį persivaryti. To reikia jūsų pačių saugumui. 2. Važiuodami per žymėtą perėją prisiminkite, kad šalia jūsų yra pėstieji. Jie gali sudaryti netikėtų situacijų. Tad mano rekomendacija yra visose perėjose nulipti nuo dviračio. Kur galima važiuoti Važiuoti pėsčiųjų taku ir šaligatviu, jei ant jo nežymėtas dviračių takas, yra draudžiama. Privalote rinktis arba dviračių taką, jei toks yra, arba kelią.