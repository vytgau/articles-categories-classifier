Buvęs penkiakovininkas G. Makuševas yra tapęs Lietuvos čempionu, o pastaruoju metu buvo ilgametis LŠPF Revizijos komisijos pirmininkas ir rėmėjas. Naujasis penkiakovininkų vadovas yra bendrovės „Grant Thornton Baltic“ vadovaujantis partneris. 58 metų G. Makuševas buvo vienintelis pretendentas į LŠPF prezidentus, jo kandidatūrai pritarta vienbalsiai. „Mano tikslas, kad Lietuvos šiuolaikinės penkiakovės lygis išliktų toks pat aukštas, koks buvo iki šiol, o gal jį kiek ir pakelti. Stengsiuosi prisidėti ir padėti LŠPF nariams sprendžiant visus iškylančius klausimus“, – po rinkimų sakė G. Makuševas. LŠPF viceprezidentais dar vienai kadencijai buvo perrinkti Andrejus Zadneprovskis ir Vytautas Polujanskas, o generaliniu sekretoriumi – Viačeslavas Kalininas. LŠPF vykdomojo komiteto nariais artimiausiems 4 metams taip pat išrinkti Henrikas Eismontas, Jurijus Moskvičiovas ir Valentinas Mizgaitis. Be to, J. Moskvičiovas buvo išrinktas trenerių tarybos pirmininku. Revizijos komisijos pirmininku buvo išrinktas Paulius Aleksandravičius, o komisijos nariais – Tomas Makarovas ir Arūnas Aidukas.