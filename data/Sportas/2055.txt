Europos plaukimo čempionato trumpajame baseine paskutinę dieną Lietuvos estafetės komanda – Danas Rapšys, Giedrius Titenis, Deividas Margevičius ir Simonas Bilis – 4x50 kombinuotoje rungtyje liko finalo papėdėje. 9-ą vietą atrankoje užėmęs mūsų šalies kvartetas nuotolį įveikė per 1 min. 34,91 sek. „Nėra kur skubėti, jau kaip ir viskas“, – po plaukimo kalbėjo Danas Rapšys, prieš tai pagerinęs Lietuvos rekordą 200 m peteliške rungtyje. „Tu gal ir neskubi“, – priėjęs rėžė Simonas Bilis, kurio vakare dar laukia 100 m laisvuoju stiliumi finalas (18.23 val.). Linksmai nusijuokę Lietuvos plaukikai tvirtino, kad du kartus per metus tik matosi, o estafetėje plaukia kartą per dvejus metus, todėl trūksta savitarpio pajautimo. „Finalo tikėjomės, vakare būtų buvę geriau“, – sakė D. Rapšys ir S. Bilis. Estafetės atrankoje geriausią laiką pademonstravo Baltarusija (1:32.29), Rusija (1:32.87) ir Vokietija (1:33.44). Į 200 m plaukimo peteliške finalą neprasibrovė Danas Rapšys ir Deividas Margevičius . Lietuvos rekordą pagerinęs D. Rapšys distanciją įveikė per 1 min. 54,35 sek. ir liko 11-as. D. Margevičius su rezultatu 1 min. 55,30 sek. užėmė 14-ą vietą. „Gal reikėjo anksčiau pradėti varyti, nes pabaigoje jėgų dar nemažai liko. Ryte, paskutinę dieną tokiu rezultatu plaukti yra žiauriai gerai. Taip jaudinausi, labai sunku plaukti peteliške, viskas gerai“, – kalbėjo D. Rapšys. Pasirodymą Europos čempionate baigė Gytis Stankevičius. 50 m plaukimo nugara atrankoje sekmadienį jis distanciją įveikė per 24,95 sek. ir galutinėje įskaitoje užėmė 40-ą vietą iš 47 dalyvių. „Asmeninio rezultato nepasiekiau, bet ryte visai neblogai plaukiau. Čia sprintas, reikia viską idealiai daryti. Šiek tiek startą gal pavėlavau ir finišą su ranka nelabai pataikiau. Nieko, ateityje bus geriau“, – po plaukimo kalbėjo G. Stankevičius. „Organizavimas geras, vanduo geras, startai komandos narių džiugina. 100 m ir 200 m plaukimo nugara pagerinau savo asmeninius rezultatus, tai ir savo pasirodymą vertinu gerai“, – sakė plaukikas. Po trijų savaičių treniruočių stovyklos iš karto į čempionatą atvykęs G. Stankevičius teigė jau pasiilgęs namų. Tiesa, grįžęs žada startuoti nacionaliniame čempionate Anykščiuose. Po keturių dienų Kopenhagoje vykstančiose Europos plaukimo trumpajame baseine (25 m) pirmenybėse Lietuvos kraityje yra trys aukso ir vienas bronzos medaliai. Aukso apdovanojimus iškovojo R. Meilutytė (50 m ir 100 m krūtine) ir Danas Rapšys (200 m laisvuoju stiliumi). Pastarasis dar pridėjo bronzos medalį 200 m nugara rungtyje. Lietuvos plaukikų planuojami startai ir rezultatai Europos čempionate Kopenhagoje: Rūta Meilutytė: 50 m (29,36 sek. – 1 vieta), 100 m (1.03,79 – 1 vieta), 200 m krūtine; Giedrius Titenis: 50 m (26,90 – 18 vieta),100 m (58,08 – 11 vieta), 200 m (2:06.92 NR – 11 vieta) krūtine; Andrius Šidlauskas: 50 m (27,31 – 35 vieta), 100 m (57,96 PB – 10 vieta), 200 m (2.08,96 – 21 vieta) krūtine; Danas Rapšys: 200 m nugara (1.49,06 NR – 3 vieta), 100 m (47,73 PB – 20 vieta), 200 m laisvuoju stiliumi (1.40,85 NR – 1 vieta), 200 m peteliške (1:54,35 LR – 11 vieta); Gytis Stankevičius: 50 m (24,95 – 40 vieta),100 m (53,10 PB – 34 vieta), 200 m (1.55,97 PB – 21 vieta) m nugara; Simonas Bilis: 50 m (21,32 – 12 vieta), 100 m laisvuoju stiliumi; Povilas Strazdas: 100 m (49,28 – 60 vieta), 200 m (1.47,51 – 35 vieta) laisvuoju stiliumi, 100 m (55,14 – 31 vieta), 200 m kompleksiniu plaukimu (1.59,51 – 29 vieta); Deividas Margevičius: 50 m (22,97 – 14 vieta),100 (51,83 PB – 25 vieta), 200 m peteliške (1:55,30 – 14 vieta); Tadas Duškinas: 100 m (52,03 – 27-28 vieta), 50 m peteliške (23,29 – 23 vieta), 50 m laisvuoju stiliumi (21,69 PB – 23 vieta) Ugnė Mažutaitytė: 100 m (1.01,52 – 39 vieta) ir 200 m (2.08,33 – 12 vieta) nugara; Vyrų estafetė: 4x50 kompleksiniu plaukimu (1:34,91 – 9 vieta); * NR - Lietuvos rekordas, PB - asmeninis rekordas Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos anksčiau yra lipę Rūta Meilutytė (2 aukso ir sidabro medalis) ir Giedrius Titenis (bronzos medalis). 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.