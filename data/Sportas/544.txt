Į svorio kategorijos iki 75 kg finalą pateko Aras Dudėnas. Pusfinalyje A. Dudėnas po atkaklios kovos 3:2 įveikė turką Yusufą Uzdemirą. Kovoje dėl čempiono titulo lietuvis susikaus su čeku Pavelu Neveceralu. Pusfinaliuose kovojo dar trys Lietuvos boksininkai, tačiau pergalių šeimininkams daugiau nepavyko iškovoti ir jie tenkinosi bronzos medaliais. Svorio kategorijoje iki 60 kg Deividas Bagdanovičius 1:4 pralaimėjo rusui Arltanui Abushinovui. Svorio kategorijoje iki 64 kg dvi pergales turnyre iškovojusį Luką Kastiušką pusfinalyje sustabdė rusas Aleksejus Deminas. Lietuvis varžovo pranašumą turėjo pripažinti antrame raunde. Tai trečia iš eilės ruso pergalė prieš lietuvius anksčiau laiko. A. Deminas ketvirtfinalyje jau pirmame raunde įveikė Europos jaunių čempionato prizininką Romaną Kudriavecą, o pirmoje kovoje pirmame raunde nugalėjo Sandį Dukulį. Svorio kategorijos virš 91 kg pusfinalyje Liudvikas Lagunavičius po atkaklios kovos 1:3 pralaimėjo lenkui Oskarui Koperai. Turnyro finale vyks dešimt kovų. Į finalus pateko net 11 rusų, trys azerbaidžaniečiai, du vokiečiai, po vieną čeką, turką, lenką ir lietuvį. Lietuvos edukologijos universiteto sporto salėje vykstančio turnyro finalinės kovos vyks šeštadienį 15.00 val. Finalus tiesiogiai rodys DELFI TV. Tryliktus metus iš eilės vykstančiame D. Pozniako turnyre kovas pradėjo 100 boksininkų iš 10 valstybių.