Po pralaimėjimo PSG komandai 0:3 UEFA Čempionų lygos rungtynėse „Bayern“ vadovybė sureagavo žaibiškai – parodė italui į duris ir desperatiškai ieško, kas galėtų imtis komandos gelbėtojo vaidmens. Tuo metu C. Ancelotti išvyko į Jeruzalę, kur tapo taikos projekto dalimi ir surengė vaikams treniruotę. „Artimiausius 10 mėnesių atsipalaiduosiu ir netreniruosiu jokios komandos, – sakė jis „Sky Sport“ leidiniui, o paprašytas pakomentuoti darbo netekimo aplinkybes nusprendė neaušinti burnos. – Šia tema geriau nieko nekalbėti. Jie gali sakyti, ką nori. Darysiu taip, kaip tas italų rašytojas, kuriam tyla yra dorybė“. Vis dėlto netrukus C. Ancelotti persigalvojo ir tikino, kad gyvenime yra ir blogesnių dalykų nei atleidimas iš „Bayern“: „Byrėjo kaltinimai išdavyste, neteisinga taktika, suokalbiais ir prastu pasirengimu. Dabar turiu pakankamai laiko apie tai pagalvoti“. „Bayern“ prezidentas Uli Hoenessas po stratego atleidimo paviešino, kad penki futbolininkai buvo nusistatę prieš italą. Prasta treniruočių organizacija vadovybei skundėsi tokie žaidėjai kaip Manuelis Neueris, Thomas Mulleris ir Jerome Boatengas. Vėliau Arjenas Robbenas tvirtino, kad net jo vaiko futbolo treniruotės yra geresnės nei „Bayern“ komandoje. Arjen Robben is not holding back 😳 pic.twitter.com/KMkAprSy7O — B/R Football (@brfootball) October 2, 2017  C. Ancelotti taip pat buvo priekaištaujama, kad strategas pirmenybę atidavė tokiems žaidėjams kaip Thiago, Javi Martinezas ir Jamesas Rodriguezas. Beveik neabejojama, kad C. Ancelotti su savo sutuoktine Mariann ilsėtis trauks į Kanadą.