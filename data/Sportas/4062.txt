Visi trys Lietuvos atstovai pasaulio čempionate jėgas išmėgins pirmą kartą, tačiau I. Juodeškienė jų debiutantais nenorėtų vadinti. „Debiutantas labiau Ignas. Vaida su Remigijumi dalyvavę olimpiadoje ir Europos čempionate. Stovykloje Italijoje matėsi, kad Ignas yra pajėgus ir užsispyręs, jam nieko baisaus čia nėra. Kiek stebėjau visą mėnesį, visi fiziškai gerai pasiruošę. Nėra įtampos, visi laisvi ir nusiteikę“, – dar maratono išvakarėse kalbėjo trenerė. Paklausta, ar turi Lietuvos maratonininkai nusibrėžę tikslą, ji atsakė, kad kiekvienas norėtų asmeninio rezultato: „Jei pasieks asmeninius rezultatus, tikrai Lietuvai gėdos nepadarys“. R. Kančio asmeninis rekordas yra 2 val. 13 min. 12 sek., Igno Brasevičiaus – 2 val. 18 min. 56 sek. Vaida Žusinaitė mėgins pagerinti savo geriausią rezultatą – 2 val. 32 min. 50 sek. Tikėtis gerų rezultatų leidžia tik faktas, kad Londonas yra dėkinga vieta bėgti greitai. 42 km 195 m trasą maratono dalyviai įveiks bėgdami keturis ratus. „Taip padaryta dėl saugumo ir dėl žiūrovų. Psichologiškai nėra sunku sportininkams bėgti keturis ratus – čia tikrai bus visas 10 km ratas palaikančių žmonių. Tai ir papildoma motyvacija“, – pasakojo I. Juodeškienė. Ji teigė, kad labai tikisi ir Lietuvos vyrų maratono rekordo, kuris jau 20 metų priklauso Česlovui Kundrotui – 2 val. 12 min. 35 sek. Arčiausio jo yra R. Kančys. „Jei lydės sėkmė ir viskas gerai gausis, visko gali būti“, – sakė trenerė. Prieš startą maratonininkai labai save prižiūri, o daugiausiai rūpesčių jiems kelia maistas. „Negeria, nerūko prieš startą, – juokėsi I. Juodeškienė, paklausta, ko tenka atsisakyti bėgikams, o surimtėjusi tvirtino, kad svarbiausiai mityba. – Man net duoda iš pradžių paragauti maisto, patikrinti, ar geras skonis, tik tuomet valgo. Laukia ilga kelionė, todėl reikia kad viskas būtų gerai“. Gerą toną Lietuvos lengvaatlečių rinktinei davė jau antrą pasaulio čempionato dieną auksą disko metimo sektoriuje iškovojęs Andrius Gudžius. Galbūt sėkmė lydės ir kitus mūsų šalies atstovus.