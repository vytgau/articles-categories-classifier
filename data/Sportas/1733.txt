Po geriausio sezono ekipos istorijoje FK „Jonava” nusprendė nemažinti apsukų, dar labiau kelti savo tikslus ir pasikvietė įspūdingos patirties bagažą turintį trenerį iš Portugalijos. Specialistas jau 21-erius metus darbuojasi įvairių Portugalijos ekipų trenerių štabuose. F. Ribeiro savo karjerą pradėjo dar 1997-aisiais treniruodamas Portugalijos jaunimo lygos komandas, buvo vyriausiųjų trenerių asistentu aukščiausioje lygoje, o pats pirmą kartą vyriausiuoju treneriu tapo 2010-aisiais, kuomet stojo už trečioje pagal pajėgumą Portugalijos lygoje žaidžiančios Matozinjoso „Leça“ komandos vairo. 2013-2014 metų sezone treniravo Sercedo „Serzedo” ekipą. Į aukščiausią lygį strategas perėjo prisijungęs prie Portugalijos aukščiausioje lygoje žaidžiančios Gimarainso „V. Guimarães” ekipos trenerių štabo. Po dviejų sezonų buvimo vyriausiojo treneriu asistentu Gimarainso komandoje, F. Ribeiro perėjo į Pasos De Fereiros „Paços de Ferreira” ekipą. Kartu su naujuoju vyriausiuoju treneriu Filipe Ribeiro prie komandos prisijungė ir fizinio rengimo treneris Alvaro Pacheco. Specialistai iš Portugalijos į Jonavą atvyko sausio 11-tąją, o šiandien jau pradėjo darbą su komanda. Vyriausiasis treneris, tik atvykęs ir pasirašęs sutartį, sutiko puslapiui fkjonava.lt atsakyti į klausimus: – Kodėl pasirinkote Lietuvą? – Turiu pripažinti, jog kartu su treneriu Alvaro patikėjome komandos vizija bei žmonėmis, kurie dirba jos labui. Mes žinome, jog mūsų laukia didelis iššūkis, tačiau pasitikime savo jėgomis ir kompetencija. Jeigu visi žmonės, dirbantys komandoje – tiek žaidėjai, tiek treneriai, tiek darbuotojai – vieningai sieks tikslo, manau, jog galime žengti didelį žingsnį į priekį. – Ar buvo sunku palikti Portugaliją? – Pagrindinė kliūtis buvo šeima – sunku atsisveikinti su gimtaisiais namais bei artimiausiais žmonėmis, tačiau manau, jog jie lygiai taip pat tiki tuo, ką mes darome ir palaiko mus. – Ką žinote apie Lietuvos futbolą? Kokia jūsų nuomonė apie jį? – Manau, jog Lietuvos futbolas turi daug potencialo. Reikia tik užsispyrimo, darbo ir vienybės, norint įgyvendinti idėjas ir tikslus. – Ką labiausiai norėtumėte įgyvendinti, atnešti į Lietuvos futbolą iš Portugalijos? – Mano nuomone, vienas iš dalykų kuris yra labai svarbus siekiant rezultato – pasitikėjimas. Reikia bendrauti ir suprasti vieniems kitus, išsiaiškinti savo tikslus ir norus. Jeigu kažkas nesiseka – svarbu bendrauti ir ieškoti priežasčių kodėl taip yra. Komunikacija komandiniame sporte yra labai svarbu. Tikiuosi, jog Jonavoje būsime kaip vienas kumštis. – Kokį įspūdį jums palieka komanda? – Sunku kažką spręsti mačius tik dvi treniruotes. Tačiau žinau keletą žaidėjų, esu matęs jų rungtynių. Matosi, jog per treniruotę vaikinai dirba noriai ir problemų su darbo etika nėra. Prieš atvykstant stengiausi peržiūrėti ir kuo daugiau A lygos rungtynių, noriu susipažinti su čempionato tendencijomis, stiliumi ir žaidėjais. – Ko palinkėtumėte Jonavos futbolo bendruomenei? – Tikiuosi, jog kiekvienose rungtynėse tribūnas matysiu kuo pilnesnes, o komanda darys viską, kad atsidėkotų gražiu futbolu bei pergalėmis. Svarbu tiek džiaugtis po pergalių, tiek neprarasti pozityvumo ir po pralaimėjimų. Manau, jog laukia labai įdomūs metai. Sparčiai savo sudėtį formuojanti Jonavos komanda pasiruošimą sezonui pradėjo sausio 3-iąją, o pirmąsias draugiškas rungtynes sužais sausio 13-tąją dieną Vilniuje prieš praėjusio sezono bronzos medalių laimėtojus FK „Trakus”.