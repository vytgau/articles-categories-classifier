2013 metais su savo gimtinės plaukimo federacija susipykęs tituluotas sportininkas, per karjerą pelnęs keturis pasaulio čempionatų medalius, iš pradžių gavo serbišką pasą, bet šiai šaliai tarptautinėse varžybose taip ir neatstovavo. Dabar JAV pilietybę gavęs A. Viačaninas norėtų prisidėti prie amerikiečių. Tiesa, žodį dar turi tarti Tarptautinė plaukimo federacija (FINA). „Jei pateksiu į komandą, norėčiau atstovauti JAV. Laukiu FINA atsakymo“, – teigė plaukimo nugara specialistas. Į šią žinią netruko sureaguoti Rusijos plaukimo pasaulis. Praeityje garsus plaukikas, olimpinis prizininkas Dmitrijus Volkovas šaipėsi iš A. Viačanino norų. „Jam tikimybė patekti į JAV rinktinę yra labai maža – tai tas pats, kaip užlipti ant apdovanojimų pakylos pasaulio čempionate. Pagrindinė kliūtis čia yra ne amžius, o konkurencija. Arkadijui reikėtų kažką iš pagrindų keisti, jei nori demonstruoti konkurencingą greitį. Jis jau treniravosi su Ryanu Lochte, daug gavo iš Greggo Troy (garsaus JAV plaukimo specialisto – DELFI). Dabar jam reikia skristi į Marsą arba pasisamdyti trenerį iš Marso“, – ironizavo D. Volkovas. A. Viačaniną jis nurodė kaip blogą pavyzdį, kuomet per didelės ambicijos nuveda klystkeliais. „Perdėta motyvacija gali padėti, gali ir pakenkti. Ypač tiems, kurių psichologinė pusiausvyra nestabili. Arkadijus buvo vienas tokių: jo galva pilna abejonių, rūpesčių, nerealizuojamų iliuzijų“, – kritikavo buvęs plaukikas, dabar rašantis žurnalui „Plavanije“.