Aštunti turnyre pagal skirstymą Lietuvos paplūdimio tinklininkai A grupėje 2-0 (21:14, 21:10) nugalėjo lenkus Mateuszą Paszkowskį ir Mateuszą Lysikowskį, 2-0 (21:13, 21:14) įveikė estus Silverį Maarą bei Siimą Tammearu, bet 0-2 (14:21, 17:21) nusileido turnyro favoritams estams Kusti Nolvakui bei Martui Tiisarui. Užėmę antrąją vietą, A. Rumševičius ir L. Každailis pateko į atkrintamąsias varžybas, kuriose skynė vieną pergalę po kitos. Ketvirtfinalyje lietuviai po dramatiškos kovos 2-1 (15:21, 21:16, 15:13) nugalėjo antrus pagal skirstymą rusus Maksimą Sivolapą bei Igorį Veličką, pusfinalyje per 49 min. 2-1 (19:21, 21:18, 15:10) pranoko kitą Rusijos porą Maksimą Hudyakovą ir Ruslaną Bykanovą, o finale pademonstravo puikų žaidimą ir atsirevanšavo estams K. Nolvakui bei M. Tiisarui 2-0 (21:19, 21:19). Tai buvo pirmasis A. Rumševičiaus ir L. Každailio laimėtas EEVZA etapas šiame sezone. Pagrindinėse varžybose dalyvavo 16 komandų iš Estijos, Lietuvos, Latvijos, Ukrainos, Baltarusijos, Škotijos ir Lenkijos. Atrankos varžybų barjero neįveikė dvi Lietuvos poros – Artūras Vasiljevas ir Paulius Matulis bei Patrikas Stankevičius ir Gilbertas Kerpė.