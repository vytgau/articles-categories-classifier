Susitikimas prasidėjo nerezultatyvia ir kieta kova abejose aikštės pusėse. Vis dėlto, geros gynybos dėka Lietuvos rinktinė jau pirmo kėlinio metu sugebėjo susikurti keleto įvarčių pranašumą prieš galingą Suomijos rinktinę. Po pirmų 30 minučių ekipas skyrė 5 įvarčiai (9:5). Antrą kėlinį Lietuvos rinktinė pradėjo drausmingai. Jolanta Kosiakaitė, kuri buvo išrinkta ir geriausia susitikimo žaidėja, užtikrintai atrodė vartuose, o puolime Lietuvos rinktinę į priekį daugiausiai tempė Austėjos Rimkutės ir Aušros Šponės tandemas. Kai iš aikštės buvo pašalintos net dvi Lietuvos rinktinės žaidėjos, suomėms pavyko priartėti iki 4 įvarčių, tačiau tai buvo viskas, ką varžovės sugebėjo nuveikti. Mūsiškės šventė galutinę pergalę rezultatu 26:19. Lietuva: Aušra Šponė 6, Austėja Rimkutė 5, Rusnė Markinaitė ir Akvilė Tolvaišaitė po 4, Greta Makovskytė 3, Greta Valatkevičiūtė 2, Ugnė Kavalenkaitė ir Viltė Masaitytė po 1 įvartį. Suomija: Anna Westerlund 6, Ellen Norgrann ir Viktoria Bystrom po 3 įvarčius. Ketvirtadienį visų čempionato dalyvių laukia poilsis, o jau penktadienį Lietuvos rinktinė susirems su Didžiosios Britanijos rinktine, kuri rezultatu 29:22 nugalėjo be pergalių likusią Latviją. Kol kas B grupėje be pralaimėjimų žygiuoja Lietuvos ir Ukrainos rinktinės. Jos tarpusavyje žais šeštadienį 19.00 val. Grupės nugalėtoja įgis teisę žaisti čempionato finale, o čempionių titulas leistų pakilti į Europos elito divizioną. Kitoje grupėje sužaistos dvejos rungtynės. Baltarusija sužaidė lygiosiomis su 37:37 su Turkija, o Italija 38:16 pranoko Gruzijos merginų rinktinę. Šios grupės lyderė yra poilsio dieną turėjusi Portugalijos rinktinė, kuri kol kas yra iškovojusi dvi pergales.