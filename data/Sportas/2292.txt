Du prancūzai, vilkintys specialiais sparnų kostiumais, virš dieviško grožio Alpių ryžosi kvapą gniaužiančiam triukui – jie drąsiai šoko nuo kalno, o triuką baigė ore įsklęsdami į lengvąjį lėktuvą. Fredas Fugenas ir Vince‘as Reffetas prieš lemtingąjį triuką atliko daugiau nei šimtą praktinių skrydžių, kurių metu iki menkiausių smulkmenų atidirbo kiekvieną manevrą. Kartu su jais ruošėsi ir pilotas Philippe‘as Bouviet ir koordinatorius bei navigatorius Yvesas Rossy. Pirmąjį bandymą teko nutraukti dėl netinkamų oro sąlygų, tačiau antrą kartą viskas klojosi kaip per sviestą. Ekstremalai į bene didžiausią savo gyvenimo avantiūrą leidosi nuo Šveicarijos Alpių Jungfrau kalno – jie žemyn šoko sulaukę Y. Rossy komandos. Lengvajam lėktuvėliui nardant kalnuose, skraiduoliai užėmė sutartą poziciją. Netrukus V. Reffetas padarė, ką ir norėjo – jis įsklendė į lėktuvo vidų. Tą patį greitai padarė ir F. Fugenas. Nors abiejų nusileidimas lėktuve ir buvo gana nerangus, jis buvo sėkmingas: ekstremalai krykštavo iš laimės ir puolė vienas kitam į glėbį, juos sveikino ir lėktuvo įgula. Skelbiama, kad prancūzai patobulino garsųjį sparnų kostiumo pionieriaus Patricko de Gayardono, kuris iššoko iš lėktuvo, o vėliau ore į jį grįžo, triuką. P. de Gayardonas žuvo atlikdamas triuką virš Havajų 1998 metais. Lėktuve buvusius kameros nufilmavo, kaip vienas jų bandymas vos nesibaigė tragedija, kai skraiduoliui nepavyko pro lėktuvo duris – jis atsitrenkė į lėktuvo durų šoną ir buvo priverstas nusileisti ant žemės.