„Mes ką tik grįžom visi išvargę. Galvas spaudžia, nes buvome 4700 metrų aukštyje. Laisvą dieną skalbsimės ir miegosime“, – apie B. Bardausko komandos planus nedaugžodžiavo ekipos narė Marija Dubickienė. B. Bardauskas jau įveikė šešis etapus ir priartėjo prie istoriškai geriausio savo rezultato, kai 2009 m. trečiame etape patyręs abiejų rankų lūžius sugebėjo nuvažiuoti iki septintojo etapo, bet vėliau buvo priverstas trauktis iš lenktynių. Šeštojo etapo metu užfiksuota neįprasta Victoro Eleuterio nuotrauka, kurioje nufotografuotas B. Bardauskas, važiuojantis Bolivijos sostinės La Paso gatvėmis. Lenktynininkas mėgina saugiai pasidėti šios šalies vėliavą, kurią jam įteikė sirgaliai. Bet nuotraukoje krinta į akis ir kita detalė. B. Bardauskui ant kaklo užkabinti pinigų „karoliai“. Tai, matyt, irgi sirgalių dovana jam. Sunku nustatyti, kokios šalies tai valiuta – Bolivijos bolivianai, Argentinos pesai, Peru naujieji soliai ar visų trijų valstybių pinigų rinkinys. Po šešių etapų B. Bardauskas bendroje lenktynininkų įskaitoje užima 103 vietą iš 110 lenktynes tęsiančių motociklininkų. Iš Dakaro ralio jau pasitraukė 29 sportininkai arba 21 proc. motociklininkų, pradėjusių šias sudėtingas lenktynes. Iki šiol Dakaro ralį sėkmingai yra įveikę tik du Lietuvos motociklininkai. 2009 m. jame finišavo Mindaugas Slapšys, bendroje įskaitoje užėmęs 99 vietą. 2012 m. ralio finišą pasiekė ir Gintautas Igaris, motociklininkų klasėje užėmęs 81 vietą iš 93 finišavusiųjų. Taip pat pateikiame B. Bardausko komandos „Perkūnas Team“ vadovo Carlos Brebbia įžvalgas apie rytoj vyksiantį septintąjį etapą. 7 etapas. Be techninio aptarnavimo Sausio 13 d. (šeštadienis). LA PASAS – UJŪNIS, 726 km (GR: 425 km) Lenktynės pereina į naują etapą, kai dienos rida vis ilgėja, o greitis tik didėja, nes smėlynai laikinai išnyksta iš kraštovaizdžio. Tenka prisitaikyti prie visai kitokio važiavimo stiliaus, budriai sekant maršrutą. Net nedidelis nuklydimas į šalį gali kainuoti daug brangaus laiko. Ujūnio bivuakas bus ne toks didelis, kaip ankstesnieji, nes techninio aptarnavimo ekipažai nakvos visiškai kitoje vietoje. Tad ir naktį mechanikai negalės sutvarkyti mašinų.