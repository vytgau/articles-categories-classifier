Buvęs „West Bromwich Albion“, „Wolverhampton“, „Malmo“, Bergamo „Atalanta“ ir daugelio kitų garsių klubų strategas stovykloje pristatys naujausias treniravimo kryptis, treneriams pasakos, kaip treniruotes padaryti ir smagias, ir tuo pačiu efektyvias. „Šiuolaikiniame futbole svarbiausias yra kuriantis ir mąstantis žaidėjas, todėl mūsų filosofija yra paremta į tokio žaidėjo kūrimą. Mano funkcijos – sukurti mąstančius, inovatyvius trenerius, kurie maksimaliai kreiptų dėmesį į efektyvių, smagių ir įdomių treniruočių planavimą ir individualų rengimą. Rezultatai ankstyvame amžiuje nieko nereiškia, nes tai ne visada padeda žaidėjams atskleisti geriausias savybes ilgalaikėje perspektyvoje. Žaidėjui svarbiausia padėti surasti teisingą sprendimą. Jis pats turi žinoti kaip teisingai elgtis kiekvienoje situacijoje. Aš manau, kad smagumas yra rimtas dalykas, su kuriuo gali daug ką nuveikti“, – sakė F. Vannoni. Stovyklų metu vaikai yra ugdomi ne tik futbolo aikštėje, tačiau ir už jos ribų. Tarp edukacinių užsiėmimų – italų kalbos pamokos; tarp pramoginių – maudynės baseine, ežere ir bendravimas su „Trakų“ futbolininkais. „Tikiuosi, susidomėjimo tiek iš vaikų, tiek iš trenerių. Pasakysiu atvirai: nei apie Lietuvą, nei apie jūsų futbolą nieko nežinau, tad man tai bus dar viena patirtis, kurią įgyju keliaudamas po „Milan“ akademijas visame pasaulyje. Į Lietuvą atvežu naujausią metodiką, technikos akcentus, taktinius elementus, naujausias fizines ir psichologines kryptis, treniravimo taškus ir detales“, – pasakojo „Milan“ techninis direktorius. Trakuose vykstanti stovykla yra svarbi ir dar vienu aspektu – čia savo galimybes įrodę jaunieji futbolininkai yra siunčiami į Milane esančią pagrindinę klubo akademiją. Vienas tokių – Kajus Kavaliauskas – turėjo progą susipažinti su mokykla, kurioje auginami vieno garsiausių pasaulio klubų talentai. „Buvo linksma. Treneriai ten daug juokauja, daug šypsosi, tačiau tuo pačiu reikalauja daug judėjimo bei gerų rezultatų. Jiems labai svarbu, kad futbolininkai suprastų, ko iš jų norima. Tas pratimų aiškinimas man paliko didžiausią įspūdį. Aišku, nemažesnį įspūdį paliko į treniruotes atvykęs legendinis Franco Baresi. Iš trenerių gavau pastabų, kad turiu tobulinti atsidengimą bei smūgių iš toli techniką. Tą dabar ir darau“, – pasakojo K. Kavaliauskas, palinkėjęs jauniesiems futbolininkams stovykloje surasti savo kelią. Daugiau informacijos apie stovyklą rasite „TFA Milano“ oficialioje internetinėje svetainėje.