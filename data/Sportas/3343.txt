Legendinis Anglijos futbolininkas, dabartinis „Everton“ puolėjas Wayne‘as Rooney po 13 metų pertraukos kovos prieš „Manchester United“ klubą. Atstovaudamas pastarajai komandai jis pelnė net 253 įvarčius. Su „raudonaisiais velniais“ W. Rooney penkis kartus tapo Anglijos čempionu, laimėjo Čempionų lygos varžybas. Į „Manchester United“ jis persikėlė būtent iš „Everton“ ekipos. W. Rooney „Old Trafford“ stadione lengva nebus. „United“ pastaruoju metu demonstruoja puikią sportinę formą. Jose Mourinho auklėtiniai Anglijos pirmenybėse turi 10 taškų ir užimą pirmąją vietą. „Raudonieji velniai“ šią savaitę UEFA Čempionų lygos starte 3:0 pranoko „Basel“ futbolininkus. Tuo tarpu „Everton“ buksuoja. Europos lygos mače Liverpulio klubas 0:3 svečiuose nusileido „Atalanta“ ekipai iš Italijos. Anglijos čempionate „Everton“ sugraibė tik 4 taškus ir užima vos 16 vietą. Mančesterio futbolinkai „Everton“ „Premier“ lygoje yra nugalėję 33 kartus. Jei „United“ sekmadienį triumfuos, jie pakartos čempionato rekordą. „Raudonieji velniai“ Birmingemo „Aston Villa“ yra įveikę 34 sykius. „Everton“ Mančesterio klubą yra paklupdęs tik 8-iuose mačuose, 9 dvikovos baigėsi taikiai. Praėjusį sezoną abejose rungtynėse užfiksuotas rezultatas 1:1. Liverpulio komandos strategas garsusis olandas Ronaldas Koemanas, įskaitant laikotarpį, kai jis dirigavo „Southampton“ klubui, iš viso akis į akį su J. Mourinho susitiko penkis kartus ir visus sykius nepralaimėjo. Tai „Premier“ lygos rekordas. Karštas turėtų būti ir Londono derbis. Čempionės titulą ginanti „Chelsea“ dabar Anglijoje šventė tris pergales iš eilės, sukaupė 9 taškus ir pakilo į trečiąją poziciją. Antonio Conte auklėtiniai, be to, Čempionų lygoje antradenį 6:0 nušlavė „Qarabag“ futbolininkus iš Azerbaidžano. „Arsenal“ taupyklėje – 6 taškai. Vakar „kanonieriai“ Europos lygos dvikovoje 3:1 privertė pasiduoti Kelno klubą. Iš viso „Premier“ lygoje „Chelsea“ su „Arsenal“ galynėjosi 50 kartų. 19 mačų laimėjo „Arsenal“, 17 – „aristokratai“, 14 akistatų baigėsi lygiosiomis. „Chelsea“ namie „kanonierius“ palaužė pastarosiose penkeriose „Premier“ lygos rungtynėse iš eilės. Praėjusį sezoną „Chelsea“ savo aikštėje šventė pergalę 3:1, bet svečiuose suklupo 0:3. „Arsenal“ treneris Arsene‘as Wengeras prieš „Chelsea“ kovos 59-tą kartą. Tai lygos rekordas. Vaizdo transliacijų interneru platforma www.viaplay.lt ir „viasat Sport Baltic“ kanalas iš viso savaitgalį parodys penkerias rungtynes. Transliacijų tvarkaraštis: rugsėjo 16 d. 14.20 val. „Crystal Palace“ – „Southampton“ (www.viaplay.lt; tiesiogiai), 16.50 val. „Liverpool“ – „Burnley“ (www.viaplay.lt; tiesiogiai), 19.20 val. „Tottenham Hotspur“ – „Swansea“ (www.viaplay.lt ir „Viasat Sport Baltic“; tiesiogiai); 2.00 val. „Crystal Palace“ – „Southampton“ („Viasat Sport Baltic“; vaizdo įrašas); rugsėjo 17 d. 15.20 val. „Chelsea“ – „Arsenal“ (www.viaplay.lt; tiesiogiai), 17.50 val. „Manchester United“ – „Everton“ (www.viaplay.lt ir „Viasat Sport Baltic“; tiesiogiai); 1.40 val. „Chelsea“ – „Arsenal“ („Viasat Sport Baltic“; vaizdo įrašas).