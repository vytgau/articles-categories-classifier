Įprastai dėl startinio jaudulio kenčiantis S. Maslobojevas šįkart po dvikovos su graiku Vardaku Petrosu tiesiog spindėjo. Juokaudamas, kad pati dvikova truko gerokai trumpiau nei laikas su gerbėjais, Kuvalda užsiminė apie naudingą darbą su psichologais ir kitais specialistais. „Pasirengimui skyriau daug mažiau laiko nei viskam kitam. Atidarėme naują klubą „Sparta Combat Fitness“. Daug širdies, laiko ir emocijų ten įdėjome. Likus trims savaitėms daug dirbau su psichologais, skirtingais specialistais, kad susitvarkyčiau su savo starto būsena. Šįkart jaudulys buvo, bet šalia. Buvau ringe, o ne skraidžiau padebesiais kaip visą laiką“, – komentavo jis. S. Maslobojevas teigė, kad varžovas buvo ne pėsčias ir puikiai suvokė, kad kiekvienas lietuvio smūgis gali būti lemiamas: „Jis atsargus buvo, po pirmųjų smūgių mačiau, kad „jungia antrąjį“ numerį, o jei taip, tai aš čia valdovas, galiu daryti, ką noriu. Toks planas ir buvo. Paėmiau viršų ir finalą matėte“. Kuvalda pasidžiaugė, kad atsikratęs startinio jaudulio susigrąžino savo senąjį „aš“ – jautė varžovą ir distanciją, žinojo, kada smūgiuoti ir kaip gintis. Kas galėtų „išstovėti“ prieš tokį kovotoją? „Man anksčiau patikdavo kovoti, nesvarbu, koks honoraras, priešininkas, o dabar atsargiai ir atsakingai į kiekvieną kovą žiūriu ir tai spaudžia psichologiškai. Išeini į ringą ir toks – kūnas padebesiuose. Šįkart pavyko susitvarkyti su savimi, pajaučiau savo senąjį „aš“, buvau savo vėžėse, judėjau laisvai“, – dalijosi mintimis sportininkas. Dar viena skambia pergale ir čempiono titulu po šeštadienio vakaro džiaugėsi ir S. Maslobojevo kolega iš „Sparta Gym“ klubo Henrikas Vikšraitis. KOK GP ketverto turnyro pusfinalyje jis po trijų raundų kovos nugalėjo olandą Shonzinyo Abeną, o lietuviškame finale po įspūdingos kovos įveikė Mindaugą Narauską. „Pirmoji dvikovoje šiek tiek nuvertinau varžovą. Norėjau greičiau viską baigti ir tai man pakišo koją, – komentavo KOK GP čempionas. – Varžovas buvo nestandartinis, gerai lankstėsi, mane išmušė iš vėžių. Pavargau, raumenys „užsipumpavo“ ir antroje kovoje man buvo sunkoka. Tačiau užteko jėgų Mindaugui įveikti. Jis kietas kovotojas, gerbiu jį, tikiuosi ateityje dar susitiksime. Šįkart aš buvau kietesnis“. Žiūrovams arenoje labiausiai įsiminė antrame raunde H. Vikšraičio smūgių kombinacija, po kurios M. Narauskui teko „prisėsti ant žemės“. „Patirtis daro savo. Mindaugas jaunas, jam dar yra kur tobulėti. Aš irgi jaunas, man tik 25-eri metai, bet patirties esu sukaupęs daugiau. Man tai gal ir padėjo. Atsipalaidavau, nesistengiau greičiau užbaigti ir dirbau savo darbą. Ir klausiau savo trenerio“, – juokėsi per 120 dvikovų savo karjeroje skaičiuojantis Barzdoto Spartiečio pravardę turintis kovotojas. Savotiškai nustebino ir trečias „Spartos Gym“ klubo auklėtinis Julius Mocka. Šveicarų milžiną Patrciką Schmidą po papildomo raundo įveikęs lietuvis paėmęs į rankas mikrofoną susirinkusiai publikai paskelbė apie paskutinę savo kovą Lietuvoje. „Ateina laikas, kai nebejauti alkio. Eini, sekasi neblogai, priešininkai „sunkėja“, bet ateina periodas, kai net jei labai sunku, reikia dėti tašką ir versti kitą puslapį. Turiu idėjų, einu tų tikslų link. Reikia keistis, nėra nieko amžino, ateis nauji talentai“, – savo atsisveikinimą pagrindė J. Mocka. Tiesa, atvirai apie dedamą tašką ringe jis kalbėjo nenoriai: „Gal pailsėsiu ir po poros metų grįšiu. Jei bus pasiūlymų, kurie uždegs ugnelę, galbūt ir užsienyje kovosiu. Tačiau ateina momentas gyvenime, kai pradedi galvoti apie šeimą, vaikus, stabilumą. Šiek tiek pavargsti kiekvieną dieną po dukart salėje sportuoti. Natūralus procesas, reikia nebijoti žengti tą žingsnį“. „Spartos Gym“ kovotojas pasidžiaugė, kad viską pavyko baigti pergalinga gaida. „Varžovas stiprus, aukšto lygio – nebuvo lengvas pasivaikščiojimas. Sau keliu aukščiausius tikslus. Atidaviau širdį ir tai, ką galiu geriausia šiandien. Galbūt kažko neįgyvendinau, bet pergalė yra pergalė, nugalėtojų niekas neteisia“, – dvikovą su P. Schmidu trumpai apibūdino sportininkas. J. Mocka prisiminė, kad žiniasklaidos buvo pakrikštytas kaip „kovotojas iš niekur“, tačiau išskirti ypatingų dvikovų negalėjo. Žiūrovams neabejotinai įsiminė lietuvio triumfas KOK GP finalo ketverto turnyre ir dvi įspūdingos kovos dėl pasaulio čempiono diržo su Vokietijos atstovu Vladimiru Toku. J. Mocka, H. Vikšraitis ir S. Maslobojevas šiuo metu laukia atsakymo ir planuoja vykti į didžiulį turnyrą Kinijoje, vyksiantį gruodžio 5 – 25 dienomis. „Ten visi pasaulio kovotojau sukasi, daug yra iš ko pasirinkti, tikimės, kad ir mes pateksime. Ten vyks keturi etapai, reikia laimėti keturias kovas. Mane kviečia į sunkiasvorių kategoriją, tai man gana neparanku. Esu pratęs dirbti su mažesniais“, – pasakojo S. Maslobojevas. Tradiciniame „Bushido Hero‘s“ turnyre šeštadienį Vilniuje kovinių sporto menų gerbėjai išvydo net šešis nokautus, o lietuvių dvikovose su svečiais iš užsienio buvo pralaimėti tik kartą. Lygiosios net po papildomo raundo buvo užfiksuotos dvikovoje tarp Tomo Pakutinsko ir ukrainiečio Jurijaus Protsenkos. 