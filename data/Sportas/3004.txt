Ilgametis Italijos rinktinės futbolininkas paskelbė, kad pasibaigus šiuo metu galiojančiam kontraktui su „New York City FC“ klubu jis kabins sportbačius ant vinies. Tai reiškia, jog 38 metų atletas paskutines savo karjeros rungtynes sužais jau šių metų gruodį, kai Niujorko klubas baigs savo pasirodymą JAV pirmenybėse, kuriose šiuo metu užima antrąją vietą. Spėliojama, kad baigęs karjerą A. Pirlo gali vykti dirbti į Angliją, kur Londono „Chelsea“ strategas Antonio Conte kviečia tautietį tapti jo asistentu. A. Pirlo rungtyniauja JAV nuo 2015 metų. Praeityje jis atstovavo Turino „Juventus“, „AC Milan“ ir Milano „Inter“ ekipoms. Nuo 2002 iki 2015 metų A. Pirlo gynė savo šalies rinktinės garbę. 116 mačų nacionalinėje komandoje sužaidęs ir 13 įvarčių pelnęs saugas buvo vienas pagrindinių italų triumfo 2006 metų planetos pirmenybėse kalvių.