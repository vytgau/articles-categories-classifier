„Ferrari“ atstovas Sebastianas Vettelis užfiksavo trečią rezultatą, bet dėl Valtteri Bottui skirtos 5 starto pozicijų baudos, vokietis lenktynes pradės antras. L. Hamiltonas vieną trasos ratą įveikė per 1 min. 27,319 sek. ir iškovojo 71-ą „pole“ karjeroje bei pirmą Suzukos trasoje. 0,3 sek. nuo komandos draugo atsilikęs V. Bottas kvalifikacinius važiavimus baigė antras, bet dėl suomiui pritaikytos baudos greta L. Hamiltono lenktynes pradės S. Vettelis, kuris už V. Bottą buvo 0,140 sek. lėtesnis. Važiavimų pabaigoje V. Bottas savo rezultatą pagerino trimis dešimtosiomis sekundės dalimis, tuo tarpu S. Vettelis vos 0,006 sek. Ketvirtoje ir penktoje vietose likę „Red Bull“ lenktynininkai Danielis Ricciardo ir Maxas Verstappenas rytojaus lenktynes Suzukoje pradės iš antros startinės eilės. Antrasis „Ferrari“ komandos pilotas Kimi Raikkonenas kvalifikacijoje užfiksavo tik šeštą rezultatą. Kadangi suomiui bus pritaikyta 5 starto pozicijų bauda, lenktynininkas startuos vienuoliktas. Rimčiausias incidentas šios dienos kvalifikacijoje įvyko pirmoje važiavimų dalyje. „Haas“ lenktynininkas Romainas Grosjeanas viename iš posūkių nesuvaldė savo bolido ir išlėkęs už trasos ribų trenkėsi į apsauginę sieną. Prancūzas kvalifikacijoje liko šešioliktas. Turnyrinė lentelė: (pozicija, pilotas, komanda, geriausias laikas, atsilikimas nuo lyderio) 