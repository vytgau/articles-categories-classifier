Italijos mėgėjų komandai „Altopack Eppela“ gresia dviračių sporto profesionalų masto skandalas. Apeninų pusiasalio žiniasklaida praneša apie naujas aplinkybes, nustatytas aiškinantis, kodėl praėjusią gegužę Anapilin netikėtai iškeliavo vos 22-us metus skaičiavęs L. Rumšas. Lanazione.it skelbia, kad per šį mėnesį atliktas kratas sunkioms ligoms gydyti skirtų medicininių preparatų buvo rasta ir komandos dviratininkų spintelėse. „Sunku suprasti, kam jauniems, sveikiems sportininkams, kuriems visiems yra apie 20 metų, reikėjo tokių vaistų. Tolesnis tyrimas turės atsakyti į klausimą, ar yra ryšys tarp surastų preparatų ir L. Rumšo mirties“, – rašo lanazione.it. Dėl disponavimo draudžiamomis medžiagomis ir kitų antidopingo taisyklių pažeidimų įtariami penki asmenys: L. Rumšo tėvas, bene garsiausias praeities Lietuvos dviratininkas Raimondas Rumšas, buvęs „Altopack Eppela“ sporto direktorius Elso Frediani, su komanda taip pat susiję Luca Franceschi, Narciso Franceschi, Maria Luisa Luciani. „Šie žmonės privalės paaiškinti policijai, iš kur atsirado visi tie preparatai. Dalį jų įsigyti yra labai sunku, daliai reikalingi gydytojų receptai. Nepanašu, kad jauniems dviratininkams reikėtų tokių vaistų. Tad tyrimas toli gražu nebaigtas, artimiausiomis savaitėmis bus vykdomos įtariamųjų apklausos“, – informuoja iltirreno.it. Primename, kad buvusios Lietuvos dviračių sporto įžymybės sūnus mirė gegužės 2 d. Jo kūną šeimos namuose Lukoje surado brolis, taip pat dviratininkas Raimondas jaunesnysis. Mirties išvakarėse L. Rumšas skundėsi dusuliu ir buvo nualpęs. Bet Lukos miesto ligoninėje atlikus tyrimus, gydytojai nenustatė nieko grėsmingo ir išleido vaikiną į namus. Lietuvos jaunimo čempionas kartu su vyriausiu broliu Raimondu nuolat mindavo pedalus įvairiose savo amžiaus grupės ir mėgėjų varžybose Apeninų pusiasalyje. Dviratininkas priklausė mėgėjų statusą turinčiai „Altopack Eppela“ komandai. Italijos žiniasklaidoje svarstyta, kad L. Rumšą galėjo užklupti širdies sutrikimas. Tačiau prisimintos ir jo tėvo dopingo istorijos, į kurias 45-erių R. Rumšas buvo įsipainiojęs kelis kartus. Ištverme kalnuose išsiskyręs lietuvis, atstovaudamas „Lampre“ komandai, 2002 metais užėmė trečią vietą prestižinėse „Tour de France“ lenktynėse. R. Rumšas tuomet nusileido tik amerikiečiui Lance'ui Armstrongui ir ispanui Josebai Beloki. Bet po lenktynių Lietuvos dviratininką užklupo rimti nemalonumai. Prabėgus dienai nuo finišo pakylos iškilmių Eliziejaus laukuose, Prancūzijos policija sulaikė R. Rumšo žmoną Editą, kurios automobilyje aptikta įvairių medikamentų, dalis kurių priskiriami draudžiamiems preparatams. Moteris buvo areštuota ir iš kalėjimo už užstatą paleista tik po kelių mėnesių. Vėliau teismas už nelegalių medžiagų įvežimą į Prancūziją jai ir R. Rumšui skyrė po keturis mėnesius įkalinimo lygtinai. Tuomet paties R. Rumšo organizme dopingo nebuvo aptikta, bet dviratininkas įkliuvo po metų dalyvaudamas antrose pagal rangą „Giro d'Italia“ daugiadienėse lenktynėse. Dėl eritropoetino vartojimo jis buvo diskvalifikuotas metams ir į aukščiausio lygio varžybas daugiau negrįžo. R. Rumšas su žmona augina dar du jaunesnius vaikus: dukterį Rasą ir sūnų Renatą.