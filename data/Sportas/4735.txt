Kitame etape marijampoliečių lauks latvių „Liepajos“ futbolininkai. Jie ketvirtadienį namie 2:0 įveikė Šiaurės Airijos komandą Belfasto „Crusaders“. Latvijos klubas į kitą etapą pateko dėl savo aikštėje nepraleistų įvarčių.  Kovingai Marijampolėje prasidėjusioje dvikovoje pirmąjį įvartį pelnė Lietuvos komanda. 34-ą minutę Povilas Leimonas įmušė efektingą įvartį per save. Tačiau nesnaudė ir varžovai – po greitos kontratakos, suklaidinęs „Sūduvos“ gynėjus, įvartį 38-ą minutę pelnė Jurijus Kovaliovas. Tai sukomplikavo marijampoliečių šansus prasibrauti į kitą etapą, tačiau netrukus jų užduotį palengvino teisėjas – 43-ą minutę parodė antrą geltonąją kortelę Sergejui Matveičikui. Šiam teko palikti aikštę, tačiau net mažuma likusi „Šachtior“ komanda kėlė daug problemų. Antrajame kėlinyje marijampoliečių vartus gelbėjo vartininkas - Soligorsko komanda surengė kelias itin pavojingas atakas, o „Sūduvos“ atakos strigo. 88-ą minutę Ovidijus Verbickas tolimu smūgiu vos nenuginklavo varžovų vartininką, tačiau šiam grėsmingą lietuvio mėginimą pavyko atremti. Vėlyvas „Sūduvos“ šturmas vis dėlto davė rezultatą. Per pridėtą teisėjo laiką po kampinio „Sūduvą“ išgelbėjo Algis Jankauskas. Komandos kapitonas kamuolį galva pasiuntė į Baltarusijos komandos vartų tinklą ir išvedė suvalkiečių klubą į priekį 2:1. „Šachtior“ surengė atsakomąją ataką - ši galėjo baigtis įvarčiu, tačiau teisėjas jo nefiksavo – beveik vartų liniją kirtusį kamuolį spėjo išspirti „Sūduvos“ futbolininkai. Marijampolės „Sūduva“ 2 – 1 Soligorsko „Šachtior“ 34' [1 – 0] Povilas Leimonas 38' [1 – 1] Sergejus Matveičikas 90+4' [2 – 1] Algis Jankauskas 43' – raudona kortelė Sergejui Matveičikui („Šachtior“)