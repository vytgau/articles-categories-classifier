Žvaigždė. Lietuvos čempionate debiutavo bene garsiausias visų laikų legionierius - „Trakai“ pasipildė ilgamečiu Rusijos rinktinės žaidėju Dinijaru Biljaletdinovu. Per rungtynes su „Jonava“ sužaidęs visas 90 minučių, rusas džiaugėsi sugrįžimu į aikštę po daugiau nei metų pertraukos, per kurią gydėsi traumas ir sportavo pagal individualią programą. „Trakų“ treneris Olegas Vasilenka garsųjį naujoką apibūdino kaip motyvuotą profesionalą, daug pasiekusį per savo karjerą, tačiau nepraradusį žmogiškųjų vertybių. Krizė. D. Biljaletdinovas nepadėjo vicečempionams sugrįžti į pergalių kelią. Anksčiau du kartus pralaimėję Marijampolės „Sūduvai“, trakiškiai neįveikė ir „Jonavos“ - 0:0. O. Vasilenka akcentavo, kad prastus rezultatus lemia pagrindinių futbolininkų traumos ir ligos. „Kai į komandos sudėtį įlieji penkis naujus žaidėjus, reikia laiko susižaisti. Tikiuosi, kad situacija greitai normalizuosis“, - vylėsi jis. Kaunas. Buvęs nacionalinės rinktinės treneris Igoris Pankratjevas prie Klaipėdos „Atlanto“ vairo stovėjo 8 rungtynėse, bet pergale galėjo džiaugtis tik 2 sykius. Abu - Kauno S. Dariaus ir S. Girėno stadione, nugalint vietos komandas „Stumbrą“ ir „Kauno Žalgirį“. „Turbūt šis stadionas mums sėkmingas“, - svarstė I. Pankratjevas. To negalima pasakyti apie Vilniaus „Žalgirį“. Čempionai S. Dariaus ir S. Girėno stadione šį sezoną viešėjo 3 kartus ir po trijų susitikimų su Kauno komandomis parsivežė tik 2 taškus. Taktika. „Žalgirio“ treneris Valdas Dambrauskas pergalingose rungtynėse prieš Utenos „Utenį“ (2:1) varžovams pateikė netikėtumą. Vilniečiai pirmą kartą šį sezoną A lygoje išrikiavo penkis gynėjus ir žaidė taktine schema 5-3-2. Komanda greitai perprato šią sistemą ir jau pirmame kėlinyje turėjo tris puikias progas įvarčiui pelnyti, nors išnaudojo tik vieną. Ginklas. Jokia paslaptis, kad Vladimiro Čeburino vadovaujamos „Sūduvos“ komandos pavojingiausias ginklas yra standartinės padėtys. Sūduviečiai daug įvarčių muša po kampinių ir baudos smūgių, o itin dažnai pasižymi ekipos gynėjai. Du identiškus įvarčius galva į „Stumbro“ vartus pelnęs Semiras Kerla demonstruoja pavydėtiną rezultatyvumą. Gynėjas iš Bosnijos ir Hercegovinos per 5 rungtynes A lygoje pelnė 6 įvarčius. Puikiai atakuoja ir kiti Marijampolės komandos gynėjai - Vaidas Slavickas ir Andro Švrljuga yra pasižymėję po 4 kartus. „Stumbro“ treneris Mariano Barreto teigė žinojęs šią „Sūduvos“ stiprybę ir aiškinęs žaidėjams, kaip apsiginti, tačiau tai nepadėjo. Įvarčiai. V. Čeburino vadovaujamos „Sūduvos“ žaidimas sezono pabaigoje duoda efektyvius rezultatus. Po netikėto pralaimėjimo Utenoje liepos baigoje marijampoliečiai A lygoje sužaidė 5 rungtynes, per jas surinko 13 taškų. Šios sėkmingos serijos metu „Sūduvos“ futbolininkai varžovų vartininkus nuginklavo net 15 kartų. Viltis. „Kauno Žalgiris“ pralaimėjo „Atlantui“ ir realu, kad antrą sezoną iš eilės liks paskutinėje vietoje. Tačiau kauniečių treneris Johnatanas McKinstry baltos vėliavos dar nekelia. Rungtynes su klaipėdiečiais pavadinęs nusivylimu, J. McKinstry tikino, kad jo auklėtiniai vilties nepraras iki sezono pabaigos ir gali įveikti bet ką, jei aikštėje kausis kaip liūtai. Tikslas. Kitą savaitę Jonavoje vyksianti dvikova su vietos komanda „Kauno Žalgiriui“ taps paskutine galimybe griebtis šiaudo kovoje dėl išlikimo. Abi komandas šiuo metu skiria 7 taškai. Tačiau jonaviečiai apie išlikimą negalvoja. „Tikslas - žengti į penktąjį čempionato ratą", - teigė „Jonavos“ treneris Mindauga Čepas. Tai reiškia, kad jo auklėtiniai pasiryžę iš 6-osios pozicijos išstumti „Stumbrą“ ir po reguliaraus sezono užsitikrinti penkis papildomus mačus. Finalas. Lietuvos futbolo savaitę vainikuos LFF Taurės finalo dvikova sekmadienį Panevėžio „Aukštaitijos“ stadione. Čia 16 val. susitiks „Žalgiris“ ir „Stumbras“. Vilniečiams sieks jau septintojo trofėjaus iš eilės, kauniečiams tai apskritai pirmasis finalas. Triumfo atveju „Stumbras“ iškovotų bilietą į UEFA Europos lygos atrankos varžybas.