Mūsų nacionalinei rinktinei burtai lėmė žaisti antrojoje grupėje, kurioje dar varžysis kaimynai iš Latvijos, Izraelis bei Gruzija. Į kitą etapą pateks tik grupės nugalėtojas, todėl Lietuvos vyrų komandai norint tęsti kovą dėl patekimo į pasaulio čempionatą reikės aplenkti visus tris varžovus grupėje. Kitame etape prie grupių nugalėtojų prisijungs ir Europos čempionato dalyvės. Visos 18 komandų tęsiančių kovą dėl kelialapio į čempionatą bus suporuotas tarpusavyje, o kiekvienos poros nugalėtojas gaus kelialapį į 2019 – ųjų metų planetos pirmenybes. Rinktinės vyriausiasis treneris Artūras Juškėnas tikino, jog tikslas grupėje yra tik pirmoji vieta: „Burtais skųstis tikrai negalime, visos komandos yra žinomos ir tikrai įveikiamos. Kažką išskirti būtų tikrai sudėtinga, be abejo latviai jeigu surinks visą savo pajėgiausią sudėtį tikrai yra pavojingas varžovas, Gruzijai prieš keletą metų taip pat esame pralaimėję išvykoje, o Izraelio nuvertinti taipogi tikrai nederėtų. Kad ir kaip ten bebūtų burtais esame patenkinti ir tikslas yra tik pirma vieta grupėje ir bilietas į kitą etapą.“ Savuosius varžovus sužinojo ir Lietuvos jaunių iki 18 metų bei jaunimo iki 20 metų rinktinės. Aštuoniolikmečiai vyks į Gruziją, kur žais A grupėje kartu su Šveicarijos, Farerų salų, Makedonijos, Estijos ir Liuksemburgo bendraamžiais , tuo tarpu dvidešimtmečių laukia kelionė į Makedoniją ir varžovai A grupėje iš Baltarusijos, Farerų salų, Suomijos, Graikijos ir Estijos.