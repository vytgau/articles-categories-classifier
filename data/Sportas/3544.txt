21-erių futbolininkas ankščiau nežaidė jokiose oficialiose jaunimo rinktinių rungtynėse, o pakvietimas į nacionalinę komandą jam buvo pirmasis žaidėjo karjeroje. M. Vorobjovas papasakojo apie savo aistrą futbolui ir teigė, kad jo atsidavimas leido pasiekti tai, ką turi dabar. „Buvau ne tipinis vaikas – mano tėtis buvo futbolo treneris ir jis mane nusivedė į pirmą treniruotę man būnant ketverių metų. Aš užsikabinau, man labai patiko ir toliau lankiau treniruotes. Pykčių jaunimo komandose buvo labai daug, todėl išvažiavau į Šiaulius, nes tapo per sunku būti su tėčiu“, – sakė M. Vorobjovas. „Sunkiausia buvo palikti namus, bet didelis noras patekti į akademiją viską nubloškė ir du kart per dieną vykusiose treniruotėse pamiršdavau, kad esu išvykęs. Meilė futbolui man padėjo pamiršti tai, ką palikau namie“. M. Vorobjovas atstovavo „Šiaulių“ ekipai iki 2015 metų sezono galo. Žaidėjas atskleidė, kad komandai iškritus iš A lygos, jis dalyvavo „Atlanto“ peržiūroje, bet galų gale persikėlė į „Trakų“ ekipą. Tvirtu jos nariu tapęs saugas yra dėkingas treneriui Valdui Urbonui, kuris pakvietė futbolininką atvykti į „senosios sostinės riterių“ klubą. „Valdas Urbonas labai prisidėjo prie mano adaptacijos „Trakų“ klube – jis patikėjo manimi, jis integravo į komandą, kurios žaidimo stilius buvo visiškai skirtingas. Už tai jam ir esu dėkingas. Bet tobulumui nėra ribų ir man iki gero žaidimo dar yra labai daug“, – tikino jis. „Trakams“ Europos lygos trečią atrankos etapą pasiekti padėjęs M.Vorobjovas neslepia džiaugsmo po pirmo pakvietimo į nacionalinę rinktinę: „Aš jo laukiau ir labai tikėjausi. Galbūt kvietimas nenustebino, bet džiaugsmo nuo to nebuvo mažiau. Manau, kad mano stiprioji pusė yra žaidimas gynyboje, manau, tuo galėčiau padėti rinktinei. Norėčiau debiutuoti mače su škotais arba slovėnais, tai būtų mano svajonės išsipildymas”. Lietuvos ir Škotijos rinktinės susitiks rugsėjo 1 d. nuo 21 val. 45 min. LFF stadione. Rungtynės prieš slovėnus vyks rugsėjo 4 d. Liublianoje. 