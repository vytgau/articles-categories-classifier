Sunkiai pradėję sezoną dviejų pastarųjų šalies pirmenybių prizininkai Vilniaus „Hockey Punks“ ledo ritulininkai prieš pat naujuosius metus buvo įgiję pagreitį – iškovotos 3 iš eilės pergalės. Šiuo metu pagal prarastus taškus „pankai“ nusileidžia tik Elektrėnų „Energijai“. Nors sezono pradžioje traumų išretinta komanda padalino taškų rungtynėse, kuriose, anot specialistų, turėjo iškovoti pergales, tačiau dukart nugalėjus vienus iš pagrindinių konkurentų – „Kaunas Hockey“ ledo ritulininkus. Klubo vadovas Šarūnas Kuliešius sako, kad antroji pirmenybių pusė turėtų būti itin įdomi. „Visų pirma, džiaugiuosi, kad rytoj pirmąsias rungtynes sezone sužais vienas geriausių mūsų ir visų pirmenybių žaidėjų Mindaugas Kieras. Po kelio operacijos jis laiką leido aktyviai – treniravo vaikus, taip pat vyko į Slovėniją, kur vadovavo Lietuvos dvidešimtmečių rinktinei pasaulio čempionate. Pagaliau atėjo laikas, kai visi mūsų traumuoti žaidėjai sugrįžo. Manau, kad rimtas pastiprinimas yra ir tai, kad komandai sutiko padėti vienas geriausių vyresnės kartos trenerių Rimantas Sidaravičius, kuris, beje, padeda mums ir vaikų treniruotėse akademijoje. Bet ne tik mes – visi varžovai stiprinasi. „Rokiškio“ komanda visuomet stipriau atrodo jau įpusėjus sezonui, todėl ruošiamės labai rimtai. Daug kalbų sukėlė „Juodupės“ pasitraukimas iš pirmenybių ir jų gausaus būrio legionierių perėjimas į „Kaunas Hockey“ komandą. Šioje komandoje legionierių yra daugiau nei lietuvių ir man, kaip vienam iš rinktinės trenerių štabo narių, tokia situacija nepatinka – praranda galimybę rungtyniauti vietiniai žaidėjai“, – susidariusią situaciją komentavo Š. Kuliešius, netrukus pateikęs savo pasiūlymą. „Kadangi legionieriai atvyksta tik į rungtynes, kitiems žaidėjams iš to jokios naudos, nes kartu treniruočių procese jie nedalyvauja. Iš šalies irgi nežiūri. Manau, kažkokį legionierių limitą kitam sezonui kartu su lyga ir kitų komandų vadovais turime priimti, nes ne tiek daug turime ledo ritulio centrų. Kaip rodo patirtis, Vilniaus „Baltikos“ ir „Juodupės “komandų, kurios rėmėsi legionieriais, jau nebėra. Linkiu, kad taip neatsitiktų kauniečiams. Taip pat galiu tik patikinti, kad „Hockey Punks“ neis šituo keliu, nebent taptume nekonkurencingi“, – pažymėjo Š. Kuliešius. Ketvirtadienio susitikimo pradžia Vilniaus „Pramogų“ arenoje – 20 val. 15 min.