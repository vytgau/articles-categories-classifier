Didžiulį susidomėjimą kels Londono derbis – „Arsenal“ ir „Chelsea“ mūšis, kuris vyks 2018 m. sausio 3 dieną. Abi komandos įnirtingai kaunasi dėl vietos pirmajame ketverte, kuris garantuoja vietą kito sezono UEFA Čempionų lygoje. „Chelsea“ futbolininkai užima trečiąją vietą (42 taškai), o „Arsenal“ – šeštąją (37). „Aristokratai“ tik vienu tašku atsilieka nuo antrojoje pozicijoje esančio „Manchester United“. „Kanonieriai“ turi vienu tašku mažiau už „Liverpool“, kuris rikiuojasi ketvirtas. Pastaruoju metu „Chelsea“ žaidžia kiek geriau nei „Arsenal“. Antonio Conte‘s auklėtiniai iš paskutinių keturių „Premier“ lygos mačų laimėjo tris, o vieną dvikovą baigė taikiai. Tuo tarpu Arsene‘o Wengero diriguojama ekipa iš pastarųjų šešerių rungtynių triumfavo tik dvejose. „Arsenal“ turi rimtų problemų ginantis. Ši ekipa Anglijos čempionate jau praleido 25 įvarčius. Tai aštuntas rezultatas. „Chelsea“ leido varžovams įmušti vos 14 kartų. Geriau ginasi tik „Manchester City“ (12 įvarčių). Pirmojo rato „Arsenal“ ir „Chelsea“ tarpusavio akistatoje „Stamford Bridge“ stadione užfiksuotas taikus rezultatas 0:0. Per visą šių klubų istoriją „kanonieriai“ „aristokratus“ nugalėjo 74 kartus, 62 sykius jiems pralaimėjo, o 56 rungtynės baigėsi lygiosiomis. Vaizdo transliacijų internetu platforma www.viaplay.lt ir „Viasat Sport Baltic“ kanalas iš viso parodys net devynerias Anglijos „Premier“ lygos 21 ir 22 turo rungtynes. Tiesioginių transliacijų tvarkaraštis: gruodžio 30 d. 16.50 val. „Liverpool“ – „Leicester City“, 19.20 val. „Manchester United“ – „Southampton“; gruodžio 31 d. 13.50 val. „Crystal Palace“ – „Manchester City“, 18.20 val. „West Bromwich Albion“ – „Arsenal“; sausio 1 d. 14.20 val. „Brighton“ – „Bournemouth“, 16.50 val. „Burnley“ – „Liverpool“, 19.20 val. „Everton“ – „Manchester United“; sausio 2 d. 21.35 val. „Swansea“ – „Tottenham Hotspur“; sausio 3 d. 21.35 val. „Arsenal“ – „Chelsea“.