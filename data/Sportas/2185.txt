Geriausiu kalendorinių 2017-ų metų žaidėju paskelbtas C. Ronaldo „Auksinių kamuolių“ skaičiumi susilygino su argentiniečiu L. Messi. Portugalas neseniai triumfavo ir FIFA geriausio žaidėjo rinkimuose. Šiais metais C. Ronaldo laimėjo UEFA Čempionų lygą, UEFA super taurę, Ispanijos lygą, Ispanijos super taurę ir padėjo Europos čempionams portugalams užsitikrinti vietą 2018 metų FIFA pasaulio čempionate. Kvalifikacinėse kovose jis pelnė 15 įvarčių. „Ballon d'Or“ rinkimuose Madrido „Real“ puolėjas surinko 946 taškus, jo artimiausi konkurentai L. Messi ir Neymaras atitinkamai 670 ir 361 tašką. Another dream come true. Unbelievable feeling. Thanks to my family, friends, teammates, coaches and everyone that stood by my side throughout the years.👌🏽🔝 pic.twitter.com/A9jyYswePD — Cristiano Ronaldo (@Cristiano) December 7, 2017  „Jaučiuosi labai laimingas. Tai fantastiškas momentas mano karjeroje, – kalbėjo C. Ronaldo. – Laukiau šio įvertinimo ilgai. Šie metai tiesiog nuostabūs. Trofėjai padėjo laimėti šiuos apdovanojimus. Turiu padėkoti savo kolegoms Madride ir Portugalijos rinktinėje. Man tai buvo labai svarbu. Viliuosi žaisti tokį futbolą dar kelis metus. Tikiuosi, kad kova su Messi tęsis“. C. Ronaldo anksčiau „Ballon d'Or“ apdovanojimą laimėjo 2008, 2013, 2014 ir 2016 metais, o šiuose rinkimuose antras už L. Messi liko 2009, 2011, 2012 ir 2015 metais. 2017 metais C. Ronaldo 54-iose rungtynėse pelnė 48 įvarčius (vidutiniškai 0,88 įvarčio per rungtynes).  Istorijoje daugiausiai – po 5 „Auksinio kamuolio“ apdovanojimus yra laimėję C. Ronaldo ir L. Messi, po 3 – Michelis Platini, Johanas Cruyffas ir Marco van Bastenas. „France Football“ žurnalas kasmetinius geriausio futbolininko apdovanojimus rengia nuo 1956 metų. 2010 – 2015 metais šie rinkimai buvo kartu su FIFA, tačiau vėliau futbolo organizacija nusprendė rengti savo rinkimus. Pastarieji 10 „Ballon d'Or“ laimėtojai: 2008 – C. Ronaldo 2009 – L. Messi 2010 – L. Messi 2011 – L. Messi 2012 – L. Messi 2013 – C. Ronaldo 2014 – C. Ronaldo 2015 – L. Messi 2016 – C. Ronaldo 2017 – C. Ronaldo