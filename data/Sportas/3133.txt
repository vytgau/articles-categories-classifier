Nuo Atėnų iki pietinio Spartos miesto A. Sorokinas nubėgo per 22 val. 7 min. 22 sekundes. Antras liko čekas Radekas Bruneris – jam prireikė 22 val. 48 min. 39 sekundžių. Graikijoje daugelis vylėsi, kad šįkart ultramaratoną laimės Nikolaos Sideridis, bet jis liko trečias (22 val. 58 min. 1 sekundė). Tarp moterų pirmoji finišo liniją kirto lenkė Patrycija Bereznovska, atbėgusi iš viso šešta per 24 val. 47 min. 7 sek., o dešimta finišavo vengrė Susana Maraz – jos rezultatas buvo 25 val. 42 min. 33 sekundės. Per Spartatlono lenktynes atkartojamas kelias, kurį sukorė senovės Atėnų atletas Pheidippides, 490 metais prieš mūsų erą pasiųstas prašyti Spartos pagalbos kare prieš persus, artėjant Maratono mūšiui. Šios lenktynės tebėra vienos sunkiausių pasaulyje. Atletams tenka bėgti duobėtais keliais kalvotoje vietovėje, kirsti vynuogynus ir alyvmedžių giraites. Pats didžiausias iššūkis – naktį užbėgti į aukštesnį kaip 1,2 km Partenijaus kalną ir nuo jo nusileisti. 35-asis Spartatlonas penktadienį startavo Atėnų Akropolyje; jame dalyvavo 369 bėgikai iš 50 šalių. 1982 metais Spartatlono idėją pasiūlė Didžiosios Britanijos karališkųjų oro pajėgų (RAF) eskadrilės vadas Johnas Fodenas. Tąsyk jis šią trasą nubėgo per 36 valandas. Metais vėliau buvo surengtos pirmosios oficialios lenktynės, kuriose dalyvavo 45 bėgikai iš 12 šalių.