Kadaise Ivanu Rūsčiuoju Vokietijoje pramintam V. Ivanauskui praeityje jau buvo tekę patirti, kokios rūsčios Rusijos Tolimuosiuose Rytuose būna žiemos ir kokie niokojantys Amūro upės potvyniai kyla vasarą. 2013-2015 metais buvęs Lietuvos rinktinės puolėjas du sezonus vadovavo Chabarovsko „SKA-Energija“ ekipai. Praėjusį sezoną 50-metis strategas užbaigė toliau nuo nevaldomų gamtos gaivalų – pagal statistiką, daugiausiai saulės Europoje matančiame Kipre, kur treniravo aukščiausiosios lygos Achnos „Ethnikos“ klubą. Birželio viduryje jis ryžosi dar vienai 7 tūkst. kilometrų kelionei per Rusijos platybes – jau ne į Chabarovską, o į Japonijos jūros skalaujamą Vladivostoką. „Luč-Energija“ praėjusį sezoną užbaigė tik 16-oje turnyro lentelės pozicijoje ir turėjo kristi į žemesnį divizioną, bet išsaugojo vietą vienam iš konkurentų negavus lygos licencijos. Klubas ketino atsispirti nuo dugno ir reformuoti komandą, o jos priešakyje pageidavo matyti Rusijoje neblogai žinomą lietuvį. „Vyko ilgos derybos, kalbėjomės penkias valandas. Turėjau kitokių pasiūlymų, todėl viską reikėjo pasverti. Žinojau, kad bus nelengva, kad klubas buvo tarp autsaiderių, turėjo didelių finansinių problemų. Bet mane įkalbėjo“, – DELFI apie derybas su „Luč-Energija“ vadovybe pasakojo V. Ivanauskas. Praėjo vos mėnuo ir jis – vėl Lietuvoje. Ir seka ne futbolo, o teniso kovas – pirmadienį V. Ivanauskas buvo tarp Vilniuje vykstančio Prezidento taurės turnyro žiūrovų. Antros Rusijos lygos starte specialistas dar dalino nurodymus „Luč-Energija“ žaidėjams, išvykoje 0:2 pralaimėjusiems Samaros „Krylja Sovetov“, bet praėjusį savaitgalį rungtynėse su Tomsko „Tom“ komandai jau dirigavo rusas Konstantinas Jemeljanovas. „Savo darbą ten atlikau šimtu procentų. Rengiau komandą sezonui, vadovavau jai rungtynėse su „Krylja Sovetov“. Toliau mūsų keliai išsiskyrė. Nebuvo kažkokio konflikto, bet nesutarimų tarp manęs ir klubo kilo. Sutartį aš dar turiu, bet prieš ją pasirašant buvo aptartos tam tikros sąlygos, kurių klubas neįvykdė. Todėl teko imtis priemonių, išvykti. Kol teisininkai sprendžia šį klausimą, daugiau pasakyti negaliu“, – teigė V. Ivanauskas. Grįžti į Vladivostoką jis nebeketina ir jau yra numatęs kitą galimą karjeros stotelę, apie kurią kol kas atskleidžia tik tiek – „tikrai ne Lietuva“. „Turiu konkretų pasiūlymą. Laukiu, kol teisininkai susiderės dėl sutarties nutraukimo su „Luč-Energija“ tokiomis sąlygomis, kokios numatytos kontrakte. Manau, klubas nenorės jokių incidentų, todėl išsiskirsime taikiai. O jeigu ne, teks kreiptis į kitas instancijas. Netrukus išvažiuosiu į trenerių kongresą Vokietijoje, po jo, manau, jau bus daugiau aiškumo“, – planavo treneris. Įdomu, jog Vladivostoke neužsibuvo ir kitas specialistas iš Lietuvos – 2009-aisiais „Luč-Energija“ strategu tapęs Benjaminas Zelkevičius finansinių sunkumų patyrusiame klube dirbo tik keturis mėnesius.