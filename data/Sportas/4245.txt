Lietuvos neįgaliųjų lengvosios atletikos rinktinė, kuriai atstovavo dešimt sportininkų, čempionato medalių lentelėje su vienu aukso ir vienu bronzos medaliu užėmė 41 poziciją. „Labiausiai džiaugiuosi dėl Donato Dundzio, kuriam šis bronzos medalis – pirmas apdovanojimas karjeroje pasaulio čempionate. Sektoriuje nuoširdžiai sirgau už Donatą ir jį palaikiau. Jo medalis man svarbesnis nei mano planetos čempiono titulas“, – džiaugėsi M. Bilius. Anot M. Biliaus, dar geresnių rezultatų tikėtis buvo sudėtinga, nes sportininkai prieš čempionatą neturėjo galimybių pasitikrinti savo jėgų varžybose. „Mūsų pasirodymą vertinu aštuonetu. Ko trūko iki aukščiausio įvertinimo? Tokio pasirodymo kaip Latvijos sportininkų (4 aukso medaliai ir 1 sidabro apdovanojimas ). Kaimynai mus aplenkė, nes Latvijoje neįgalūs ir sveiki sportininkai yra lygūs: gauna vienodą finansavimą, premijas ir kitas išmokas. Jie labiau matomi, todėl lengviau randa rėmėjų ir gali gerinti sąlygas. Mes irgi pradedame eiti šiuo keliu. Prieš čempionatą pasirašėme sutartį su nauju partneriu UAB „Euloto“. Jų parama neįgaliųjų sportui – gyvybiškai svarbi. Seime ir Vyriausybėje įrodinėjame, kad neįgalūs ir sveiki sportininkai privalo turėti vienodas sąlygas. Tikimės, kad rudenį, svarstant sporto įstatymo projektą, į mūsų siūlymus bus atsižvelgta“, – dėstė M. Bilius. M. Bilius, po LPOK prezidento rinkimų sulaukęs klausimų, kaip derins organizacijos prezidento pareigas ir sportinę karjerą, džiaugėsi, kad dalyvavimas varžybose jam net padeda atliekant vadovo funkcijas. „Būdamas kartu su kitais sportininkais, aš aiškiai matau, ko jiems trūksta. Visi gyvename tuo pačiu ritmu, dalinamės džiaugsmu ir rūpesčiais. Kiekvienas gali ateiti ir papasakoti savo bėdas, išdėstyti, ko reikia. Esu atviras visiems ir visada. Šioje situacijoje matau vien tik privalumus“, – pasakojo LPOK prezidentas. Šalies delegacijai Londone vadovavęs LPOK generalinis sekretorius Paulius Kalvelis džiaugėsi atmosfera ir palaikymu, kurio lietuviai sportininkai sulaukė olimpiniame stadione. „Čempionatas yra lakmuso popierėlis, parodantis, ar sportininkai eina teisingu keliu. Rezultatą lemia daug faktorių: pasiruošimas, treniruotės, atsistatymo priemonės. Jeigu sportininkas atvyksta į čempionatą prastos formos, net idealios sąlygos negarantuos rezultato. Pirmenybių organizacija skųstis negalime, bet tobulėti yra kur. Buvo nesklandumų dėl transporto, dokumentacijos, darbuotojų nesusikalbėjimo. Bet viską kompensavo žiūrovų skaičius. Kasdien į vakarinę varžybų dalį ateidavo per 20 tūkstančių sirgalių, kurie palaikė ne tik savus, bet ir kitų valstybių atletus. Palaikymas buvo įspūdingas“, – sakė P. Kalvelis. M. Biliaus treneris Rimantas Plungė, išugdęs būrį žymių sportininkų, Londono olimpiniame stadione akylai stebėjo visų lietuvių startus. Patyręs specialistas itin daug vilčių deda į 24-erių kuršėniškį Andrių Skują, kuris pasaulio čempionate varžėsi ieties metimo, disko metimo ir rutulio stūmimo rungtyse. Pagrindinė A. Skujos rungtis – rutulio stūmimas. „Mano akimis, didžiausią perspektyvą turi Andrius Skuja. Jis turi daug savybių, reikalingų šai sporto šakai. Be to, Andrius naujokas, o apylygiai varžosi su oponentais, turinčiais dešimties ar daugiau metų stažą. Todėl tikėtis pažangos iš jo yra daug daugiau pagrindo, nei iš varžovų. Turime rimtą pagrindą tikėtis iš Andriaus labai aukštų vietų Tokijo parolimpinėse žaidynėse“, – apie augančią pamainą pasakojo R. Plungė. Lietuvos neįgaliųjų lengvosios atletikos rinktinės rezultatai 2017 m. pasaulio čempionate: Audrius Alzbergas (T47) Šuoliai į tolį – 11 vieta (5 m 85 cm) Ramunė Adomaitienė (T38) Šuoliai į tolį – 5 vieta (4 m 50 cm) Mindaugas Bilius (F37) Disko metimas – 4 vieta (51 m 95 cm) Rutulio stūmimas – 1 vieta (16 m 26 cm – pasaulio čempionato rekordas) Donatas Dundzys (F37) Disko metimas – 6 vieta (45 m 5 cm – asmeninis rekordas) Rutulio stūmimas – 3 vieta (13 m 13 cm – asmeninis rekordas) Juozas Eigminas (T13) Šuoliai į tolį – 8 vieta (6 m 6 cm – asmeninis sezono rezultatas) Modestas Grauslys (T11) Šuoliai į tolį – 6 vieta (5 m 46 cm) Kęstutis Skučas (F52) Disko metimas – 4 vieta (17 m 41 cm – asmeninis rekordas) Andrius Skuja (F46) Rutulio stūmimas – 6 vieta (14 m – asmeninis rekordas) Ieties metimas – 8 vieta (45 m – asmeninis rekordas) Disko metimas – 14 vieta (visi 3 metimai neįskaityti) Jonas Spudis (F44) Ieties metimas – 10 vieta (48 m 75 cm) Ramūnas Verbavičius (F55) Ieties metimas – 5 vieta (27 m 43 cm – asmeninis rekordas) Rutulio stūmimas – 7 vieta (9 m 80 cm)