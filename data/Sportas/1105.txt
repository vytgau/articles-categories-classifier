A. Krušelnickis kartu su žmona Anastasija Bryzgalova iškovojo olimpinę bronzą akmenslydžio mišrių porų varžybose. Teismas nurodė, kad bylos nagrinėjimo data dar nepaskirta. Jei antidopingo taisyklių pažeidimo faktas bus patvirtintas, tai gali paveikti rusų atletų šansus užsitikrinti galimybę žaidynių uždarymo ceremonijoje ateinantį sekmadienį žygiuoti su savo šalies vėliava. A. Krušelnickis buvo vienas iš 168 „švariais“ pripažintų rusų atletų, kuriems buvo leista rungtyniausi olimpiadoje su neutralia vėliava po tikslinių patikrinimų programos, vykdytos kelis mėnesius. Tačiau paaiškėjo, kad šio sportininko tiek A, tiek B mėginys nepraėjo testo, todėl CAS dabar spręs, ar buvo įvykdytas pažeidimas ir kokios sankcijos gali būti taikomos. Vienas šiam tyrimui artimas šaltinis sakė naujienų agentūrai AFP, kad A. Krušelnickis įtariamas vartojęs preparatą meldoniumą, padidinantį ištvermę ir padedantį atgauti jėgas. Meldoniumas į Pasaulinės antidopingo agentūros (WADA) draudžiamų preparatų sąrašą buvo įtrauktas 2016 metais. Tais pat metais Rusijos tenisininkei Marijai Šarapovai, buvusiai pirmajai pasaulio raketei, dėl šio preparato vartojimo buvo skirta 15 mėnesių diskvalifikacija. TOK gruodį suspendavo Rusiją, kai virtinė nepriklausomų tyrimų atskleidė, jog šalyje valstybės lygiu buvo vykdoma sportininkų dopingo programa. Faktai apie šią programą į viešumą iškilo prieš 2016-ųjų vasaros olimpiadą Rio de Žaneire. Tyrėjai nustatė, kad ši dopingo programa buvo vykdoma kelerius metus, o kulminaciją pasiekė per 2014-ųjų žiemos olimpines žaidynes Sočyje, kur Rusija užėmė pirmą vietą pagal iškovotų medalių skaičių.  „Aleksandras – ne kvailys“ A. Krušelnickio byla yra jau antras dopingo skandalas, sukrėtęs Pjongčango žaidynes. Pirmąjį sukėlė japonų greitojo čiuožimo trumpuoju taku atstovas Kei Saito (Kei Saitas), kurio organizme buvo aptikta draudžiamo diuretiko. Pirmadienį tarp ledo arenoje pasirodžiusių Rusijos akmenslydžio komandos narių A. Krušelnickio nebuvo. OAR delegacijos moterų akmenslydininkių komandos treneris Sergejus Belanovas stojo ginti naujo dopingo skandalo epicentre sportininko. „Jokios naudos. Jokio pranašumo, – aiškino S. Belanovas. – Nemanau, kad jaunas žmogus pasirinktų riziką ar vartotų preparatą, apie kurį nuolat kalbama dvejus metus“. „Tai kvaila, o Aleksandras ne kvailys“, – sakė jis. „Nepatikėsiu, kad kas nors iš mūsų komandos taip pasielgtų“, – sakė rusų akmenslydininkių komandos narė Viktorija Moisejeva. „Labai griežta programa“ TOK pareiškė, kad Rusija gali susilaukti „pasekmių“. Šią savaitę susirinks speciali komiteto darbo grupė, spręsianti, ar rusų atletai turi būti suspenduoti prieš uždarymo ceremoniją. Komiteto atstovas Markas Adamsas, paklaustas, ar Rusijos vėliavą bus leidžiama demonstruoti per uždarymą, sakė, kad komisija išnagrinės, ar buvo laikomasi gruodį priimtos „nutarties (dėl rusų sportininkų) raidės ir dvasios“. „Ir jeigu to nebuvo, akivaizdu, kad bus pasekmių“, – pabrėžė jis. M. Adamsas sakė, kad TOK toliau laikysis sprendimo leisti „švariais“ laikomiems rusų atletams varžytis Pjongčange, ir pažymėjo, kad jie buvo „tikrinami reikšmingai daugiau negu kiti“. „Praėjome labai, labai griežtą programą... TOK siuntė žinią, kad norime, jog atskiri atletai – jeigu galėtume įrodyti, kad jie yra švarūs – turėtų galimybę dalyvauti olimpinėse žaidynėse“, – aiškino M. Adamsas. „Manau, labai norėtume laikytis sprendimo, kad atletai neturėtų būti vertinami kaip grupė, bet kad galėtume rasti būdą kruopščiai juos patikrinti ir suteikti galimybę rungtyniauti švariems atletams“, – pridūrė jis. Iki šiol Rusijos sportininkai Pjongčango olimpiadoje yra iškovoję 11 medalių, tarp jų akmenslydžio bronzą ir dailiojo čiuožimo, slidinėjimo kroso ir skeletono rungčių sidabrą. Rusų atletų tikslinius tikrinimus vykdė speciali grupė, sudaryta iš patyrusių ekspertų ir kelių nacionalinių antidopingo agentūrų pareigūnų, sakė M. Adamsas. „Į žaidynes buvo pakviesti tik įtarimų nesukėlę atletai, – pridūrė jis. – Deja, kaskart, kai rungtyniaujama sporte, būna sukčiaujančių žmonių.“ „Tačiau manau, kad galite būti visiškai tikri, kad vykdome labai nuodugnų tikrinimo procesą ir turime tai darančių patyrusių ekspertų“, – nurodė TOK atstovas.