PSG žygis UEFA Čempionų lygoje baigėsi antradienio vakarą, po antro pralaimėjimo titulą ginantiems madridiečiams. Išvykoje Paryžiaus komanda varžovams nusileido 1:3, o namie pralaimėjo 1:2 ir mačą baigė be pašalinto italo Marco Verratti. „Šis rezultatas – labai didžiulis nusivylimas Paryžiaus miestui, klubui, žaidėjams, sirgaliams. Tačiau dabar reikia nusiraminti ir imti galvoti, kaip galime pagerinti komandos žaidimą“, – iš karto po rungtynių kalbėjo 44-erių N. Al-Khelaifi. Paklaustas, ar ketina imtis permainų komandos ir trenerių štabo sudėtyje, vienas iš komandos savininkų purtė galvą. „Triumfas Čempionų lygoje – lėtas procesas, tai nėra vienos dienos reikalas. Esame teisingame kelyje. Bet dabar nėra pats tinkamiausias metas kalbėti apie permainas. Tikime savo žaidėjais ir tęsime darbą. Tačiau liūdime dėl savo sirgalių, kurie įdėjo tiek daug pastangų palaikydami mus“, – pažymėjo Kataro milijonierius. Ramus dėl savo ateities atrodė ir PSG treneris Unai Emery, nors jo vadovaujama komanda šį sykį žaidė gerokai prasčiau, nei varžovai iš Madrido. „Tikrai nuvilia faktas, kad iškritome taip anksti. Tačiau pralaimėti „Real“ komandai nėra gėda. Dabar ne metas ieškoti kaltų, reikia išlaikyti šaltą galvą ir analizuoti tai, kas vyko aikštėje. Madrido komanda atrodė geriau, bet reikia išsiaiškinti priežastis, kodėl taip nutiko. Nemanau, kad tai lėmė faktorius, jog nežaidė Neymaras. Turime būti pasiruošę visoms situacijoms, ir vieno futbolininko netektis negali išmušti iš vėžių visų kitų“, – aiškino 46-erių ispanas. Savo ruožtu pats po operacijos sveikstantis Neymaras socialiniame tinkle „Twitter“ pasidalijo įrašu, palaikančiu komandos draugus. „Liūdna dėl pralaimėjimo, tačiau dar labiau liūdna dėl to, kad nebuvau aikštėje su savo komandos draugais. Visgi pastangos, kurias aikštėje įdėjo bendražygiai, mane verčia didžiuotis. Laikykitės, vaikinai ir pirmyn, Paryžiau“, – parašė brazilas. Estou triste pela derrota, muito mais triste por não estar em campo ajudando meus companheiros!! O que me deixa orgulhoso é ver o esforço de todos. Parabéns mon gars, ALLEZ PARIS 🤙🏽 pic.twitter.com/wIUiA0nPkw— Neymar Jr (@neymarjr) March 6, 2018  Visiškai kitokios nuotaikos buvo „Real“ treneris Zinedine'as Zidanas. „Šiame stadione žaisti nėra lengva, tačiau šį kartą pademonstravome puikų futbolą ir pelnytai esame kitame etape“, – ramiai kalbėjo prancūzas. Išgirdęs klausimą, ar ateityje ketina suteikti daugiau žaidimo laiko velsiečiui Garethui Bale'ui, aikštėje pasirodžiusiam tik antrajam kėliniui įpusėjus, Z. Zidane'as atsakė: „Sutinku, kad jis įpratęs žaisti daugiau, tačiau mūsų dar laukia daug rungtynių, todėl progų bus. Visi žaidėjai komandoje yra svarbūs, Garethas – vienas iš jų.“ UEFA Čempionų lygos finalas šiais metais gegužės 26 d. vyks Ukrainos sostinėje Kijeve. Pastaruosius du turnyrus laimėjo būtent Z. Zidane'o treniruojamas „Real“ klubas. 