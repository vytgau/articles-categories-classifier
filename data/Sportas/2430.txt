„Internationali Citta di Brescia“ turnyro vienetų varžybų pusfinalyje šeštadienį lietuvis 7:6, 6:1 nugalėjo 27-erių metų kroatą Viktorą Galovičių (213-oji pasaulio raketė). Mačas truko 1 val. 9 min. 283-iąją vietą pasaulio reitinge užimantis 26-erių metų L. Grigelis teniso aikštynuose iškovojo jau 14-ąją pergalę iš eilės. Abu tenisininkai atliko po 10 neatremiamų padavimų. Lietuvis išvengė dvigubų klaidų. Po sėkmingų pirmų padavimų L. Grigelis laimėjo net 31 tašką iš 36 (86 proc.). Lietuvos tenisininkas finale sekmadienį žais su slovaku Lukašu Lacko (104-oji pasaulio raketė). Patekdamas į finalą, L. Grigelis užsitikrino 48 ATP reitingo taškus ir 3650 eurų premiją. Turnyro prizų fondą sudaro 43 tūkst. eurų.