2010-aisiais Kanadoje pasaulio jaunimo čempionato medalius nuskynę lengvaatlečiai šiemet pasaulyje itin ryškiai žibėjo jau tarp suaugusiųjų. A. Palšytė tapo Europos uždarų patalpų čempione, dukart buvo išrinkta mėnesio Europos lengvaatlete, tuo tarpu A. Gudžius triumfavo planetos pirmenybėse bei Deimantinės lygos finale. „Karjeros pradžia buvo drauge. Buvome kartu Kanadoje, Monktone, pasaulio jaunimo čempionate ir abu pradėjome su medaliais tada. Labai džiugu, kad ir iki šių dienų abu ne tuščiomis. Buvau porą metų nuo Airinės atsilikęs – be medalių. Dabar labai džiugu, kad iki šių dienų viską išlaikome“, – šyptelėjo A. Gudžius. Prieš septynerius metus disko metikas tapo pasaulio jaunimo čempionu, o šuolininkė į aukštį – vicečempione. Tokios pačios prabos apdovanojimus abu pelnė ir 2013-ųjų Europos iki 23 metų pirmenybėse Tamperėje (Suomija). Beje, tąkart sportininkai savo rungčių finaluose varžėsi analogišku metu, o Lietuvos komandos taupyklę medaliai papildė keliolikos minučių skirtumu. „Taip nutikdavo, kad net finalas vykdavo tą pačią dieną, dažniausiai ir medalius kartu iškovodavome, tad ir šventės būdavo kartu. Buvome jaunių, jaunimo rinktinių šviesuliai, per skirtingas varžybas kartodavosi mūsų tandemas, Andrius dažniausiai parsiveždavo auksą, o aš sidabrą. Tradicijas tęsiame kurį laiką, galiausiai atėjome į suaugusiųjų sportą ir vis dar dalyvaujame kartu“, – pasakojo A. Palšytė. Vilniaus sporto klubui „Cosma“ atstovaujantys disko metikas ir šuolininkė į aukštį „LTeam apdovanojimuose“ pretenduoja tapti geriausiu metų sportininku ir sportininke. Lengvaatlečiai nedvejodami šiuos titulus skirtų vienas kitam. „Vertinant rezultatus, Airinė su savo pasiekimu turėtų laimėti „į vienus vartus“. Tačiau uždarų patalpų čempionatai nėra tokie dėkingi pagal klasifikaciją, kas nėra teisinga“, – kolegės pasiekimą vertino A. Gudžius. 201 cm šiemet įveikusi ir į dviejų metrų „klubą“ įstojusi šuolininkė dėl geriausios Lietuvos metų sportininkės vardo varžosi su dviratininke Simona Krupeckaite bei plaukike Rūta Meilutyte bei aistruolių balsavime įtikinamai pirmauja – konkurentes ji lenkia daugiau nei dvigubai. „Net nėra jokių abejonių, kas turėtų tapti geriausiu metų sportininku vyru. Andriaus pergalė Lietuvos sportui yra didžiulis pasiekimas ir šiais metais jam konkurentų šitoje nominacijoje nelabai yra. Jis tapo pasaulio čempionu ir tai yra aukščiausias pasiekimas, kokį buvo galima pasiekti šiais metais. Neturiu jokių abejonių, kad Andrius laimės“, – įsitikinusi A. Palšytė. Disko metiko varžovai dėl metų sportininko titulo – penkiakovininkas Justinas Kinderis bei kanojininkas Henrikas Žustautas. Abu konkurentus A. Gudžius lenkia taip pat įtikinamai. „LTeam apdovanojimuose“ A. Palšytė taip pat pretenduoja laimėti „Metų proveržio“ titulą, A. Gudžius – „Metų pergalės“, abu drauge – bei „Mėgstamiausio sportininko“, o judviejų treneriai Tatjana Krasauskienė bei Vaclovas Kidykas – metų trenerės bei trenerio. „Yra daug prisiminimų iš treniruočių stovyklų, varžybų. Airinė yra puikus žmogus, visas su ja praleistas laikas yra tikrai smagus. Dabar ją truputį pristabdė traumos, jei ne jos, jau dabar matytumėme stebuklingus rezultatus ir medalių lietų“, – tikino A.Gudžius. Kolegos perspektyvomis neabejoja ir A. Palšytė. Pasak jos, disko metikas ateityje gali pranokti net ir Virgilijaus Aleknos pasiekimus. „Labai sunku kalbėti apie rezultatus, nes ir Virgilijus Alekna turėjo puikius duomenis bei vėliau atrado disko metimą. Andriui linkiu ne tik priartėti, bet ir pagerinti visus rekordus, įskaitant Lietuvos bei pasaulio“, – sakė Europos čempionė. Šiemet A.Gudžius ir A.Palšytė dar kartą buvo išrinkti geriausiais metų lengvaatlečiais. Ar pavyks duetui būti geriausiais ne tik lengvojoje atletikoje? LTeam metų laureatai bus paskelbti ir apdovanoti gruodžio 22 dieną.