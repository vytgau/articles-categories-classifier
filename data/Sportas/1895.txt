Už Kauno garbę nuo sausio 6 d. kausis puolėjai Nikita Smirnovas (8 įvarčiai, 11 rezultatyvių perdavimų šį sezoną), Konstantinas Isajevas (9 įv., 7 rez. perd.) ir Dmitrijus Beliakovas (10 įv.,11 rez. perd.), gynėjai Dmitrijus Babijus ir Aleksejus Nikulinas bei vartininkas Maksimas Koliogliovas. D. Babijus ir M. Koliogliovas atstovauja Kazachstanui, visi kiti žaidėjai – Rusijai. „Sezoną pradėjome stipriai, nes dalyvavome pasirengimo stovykloje, kokios neturėjo nė vienas kitas klubas, taip pat atsakingai pasirinkome legionierius. Sezono viduryje klubai įsižaidė, stiprina savo sudėtis, tad, jei norime kovoti dėl aukščiausių apdovanojimų, taip privalėjome elgtis ir mes. Žinau, kad „Juodupės“ legionierius medžiojo ne vienas lygoje žaidžiantis klubas, bet jie pasirinko Kauną, tai džiugina“, – klubo sprendimą komentavo „Kaunas Hockey“ vadovas Petras Nausėda. „Kaunas jau sezono pradžioje pademonstravo, kad yra klubas, sau keliantis aukščiausius tikslus, be to, „Kaunas Hockey“ jau rungtyniauja keli Rusijos žaidėjai, kuriuos puikiai pažįstame, jie apie komandą ir organizaciją atsiliepia tik iš geriausios pusės“, – P. Nausėdai pritarė iki „Juodupės“ antroje pagal stiprumą Rusijos lygoje VHL („Yermak Angarsk“, „Kristall Saratov“, „Zauralie Kurgan“ klubai) žaidęs D. Beliakovas. Anot jo, svarbu tai, kad prie kauniečių buvę „Juodupės“ žaidėjai prisijungia iškart šešiese: „Mes jau ilgai rungtyniaujame kartu, suprantame vienas kitą, keliame sau vienodus tikslus“. „Kaunas Hockey“ vyriausiojo trenerio Jevgenijaus Čugajaus nuomone, naujasis komandos puolėjų trejetas – N. Smirnovas, K. Isajevas ir D. Beliakovas – yra stipriausias čempionate: „Tai įrodo statistika, taip pat pagyrimų turiu ir gynėjams – toks pastiprinimas mūsų komandai yra ypač naudingas, kadangi turėsime galimybė sudaryti keturis lygiaverčius penketus ir palaikyti maksimalų tempą visų rungtynių metu“. Anot J. Čugajaus, sustiprinta klubo sudėtis sudaro palankias sąlygas kovoti dėl čempionato nugalėtojų titulo. „Žinoma, esame labai dėkingi „Juodupės“ vadovams, treneriams ir fanams, kad apskritai suteikė galimybę žaisti lietuviškame klube, sukurti tam tikrą istoriją. Taip pat esu dėkingas „Kaunas Hockey“ vadovams, kad patikėjo mumis ir sukūrė sąlygas siekti aukščiausių tikslų su puikia komanda“, – sakė D. Beliakovas, kuris, kaip ir kiti penki „Kaunas Hockey“ naujokai, prie komandos prisijungs jau sausio 10 d. Lietuvos čempionato rungtynėsesu Klaipėdos „Baltija“. Varžybos vyks Kauno ledo arenoje „Baltų ainiai“.