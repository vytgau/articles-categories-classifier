Rugpjūčio 26-ąją visų kovinio sporto mėgėjų akys bus nukreiptos į „T-Mobile“ areną Las Vegase. Ten pirštines surems vienas geriausių profesionalių boksininkų, buvęs 5 skirtingų svorio kategorijų čempionas Floydas Mayweatheris ir MMA veidas, UFC dabartinis lengvo svorio ir buvęs puslengvio svorio kategorijų čempionas Conoras McGregoras. Kova, apie kurią pusbalsiu visam pasauliui buvo šnekama daugiau nei dvejus metus, oficialia paskelbta birželio 15 dieną. Nuo to laiko gandų karuselė įsisuko tik dar labiau. Įvairiose žiniasklaidos priemonėse galima matyti pačių kovotojų, kovinio sporto specialistų ir įžymybių pasisakymus apie artėjančią kovą. Į užkulisinę kovą įsitraukė ir Lietuvos atstovai. Viena didžiausių lietuviškos scenos žvaigždžių Egidijus Dragūnas INSTAGRAM socialiniame tinkle išreiškė palaikymą airiui, o Floydo adresu siuntė kiek necenzūrinius linkėjimus. Prieš pradėdami pasirengimo stovyklas, abu kovotojai dar turėjo atiduoti duoklę visuomenei. Liepos 11-14 dienomis vyko spaudos konferencijų turas, kuriame per keturias dienas kovotojai aplankė Los Andželą, Niujorką (JAV), Torontą (Kanada) ir Londoną (Jungtinė Karalystė). Turas priminė prastus „stand up“ komedijos pasirodymus, kuriuose kovotojai, kaip ir buvo galima tikėtis, negailėjo vienas kitam karčių žodžių, o perspausta vaidyba matėsi plika akimi. Į paskutinę spaudos konferenciją Londone, dar visai neseniai vienas kitą žeminę atletai, skrido kartu privačiu lėktuvu. Turbūt ten gėrė šampaną ir daug juokėsi. Po kalbų prasidėjo sunkus ir varginantis darbas, kiek trumpesnėse nei įprastai (6 savaičių vietoj įprastų 8-12) pasirengimo stovyklose. Jose kovotojai treniruojasi po du kartus per dieną tam, kad pasiektų formos piką rugpjūčio 26 dienai. Apie sparingų (treniruočių pobūdžio kovų) sesijas abejose stovyklose sklando labai daug įvairiausių gandų. Visai neseniai internetas ūžė po žinutės, kad F. Mayweatherį per treniruotę nokautavo nuolatinis jo sparingo partneris Zabas Judah. Gandas pasklido iš dabar jau neegzistuojančios anketos Twitter tinkle, o Floydo dėdė Jeffas Mayweatheris iškart paneigė šiuos gandus, sakydamas, kad tuo metu Zabo net nebuvo stovykloje. Kitoje barikadų pusėje C. McGregoras kiek įmanydamas stengiasi parodyti, jog ir bokse jis nepėsčias. Socialiniuose tinkluose jis išleido filmuką, kaip į nokdauną pasiunčia WBC, WBA ir IBF bokso organizacijų buvusį čempioną Paulie Malignaggį. Įsižeidęs dėl tokio sumenkinimo pastarasis iškart paliko Conoro stovyklą. Žiūrint iš sportinės perspektyvos, ši kova neturi intrigos. Floydas Mayweatheris, nors jau yra keturiasdešimtmetis ir ringe nesikovęs beveik dvejus metus, šiandien yra laikomas vienu geriausių boksininkų istorijoje. Conorui McGregorui tai – pirma dvikova pagal bokso taisykles. Nors MMA jo smūginė technika yra tikrai aukšto lygio, tačiau čia bus visai kita žaidimų aikštelė, visai kitos taisyklės ir kitame ringo kampe stovės septynis kartus geriausiu pasaulio boksininku, nepriklausomai nuo svorio kategorijų, išrinktas kovotojas. Galima kalbėti apie tai, kad C. McGregoras turi „smūgiuotojo šansą “ – vienu smūgiu pabaigti kovą, pataikydamas varžovui į smakrą, tačiau F. Mayweatheris yra žinomas kaip vienas geriausiai besiginančių boksininkų ir airiui tai nieko gero nežada. Amerikietis tikrai nepuls keistis smūgiais, taktinis kovos planas turėtų būti parinktas toks: išvengti bet kokios rizikos ir sistemingai naikinti Conoro norą pasipriešinti. Beje, kova vyks su mažesnėmis pirštinėmis (8 uncijos vietoj įprastų 10). Mažesnės pirštinės reiškia prastesnę gynybą, o ir žalos galima daugiau pridaryti. Šiuo atveju tai naudingiau C. Mcgregorui, tačiau per mažai, kad turėtų lemiamos reikšmės. Iš esmės Conoras būtų per silpnas net sparingams (treniruočių pobūdžio kovoms) Floydo stovykloje . Ir viskas čia labai paprasta. F. Mayweatheris jau daugiau negu trisdešimt metų bokse. Jis diena iš dienos dirba tik su savo rankų smūgių technika, gerina refleksus ir fizines savybes reikalingas būtent bokse. C. Mcgregoras būdamas MMA kovotoju, turi tobulinti labai daug įvairių sričių: jis turi gebėti ir gerai smūgiuoti (boksas, muay thai) ir gerai imtyniauti (imtynės, braziliškasis džiudžitsu), o taip pat nepamiršti ir specifinių MMA treniruočių (kova prie narvo krašto atsirėmus į grotas, smūgiai parteryje). Kai treniruočių laikas išsidalina gerinant tiek daug įvairių komponentų, boksui atitenka tik labai nedidelė dalis, palyginti su profesionalaus boksininko dienotvarke. Paskutinę savo MMA kovą airis turėjo 2016 m. lapkritį, tad net jei ir galvotume, jog iškart po jos Conoras užsidarė bokso salėje, to vistiek per mažai, kad jis būtų bent arti Mayweatherio sugebėjimų. Kiek įdomesnė yra komercinė šios kovos pusė. Profesionalus kovinis sportas – daugiau verslas negu sportas. Žmonės norėjo pamatyti šią kovą? Pamatys! Žinoma, prieš tai sumokėję didelius pinigus, pirkdami bilietus į areną ar mokamą transliaciją. Atverti pinigines tikrai teks. Transliacijos kaina Jungtinėse Amerikos Valstijose kainuos 89,99 dolerius, norint žiūrėti aukščiausia kokybe – dar 10 dolerių daugiau. Bilietai paskutinėje eilėje, dvidešimt tūkstančių žmonių talpinančioje arenoje, kainuoja nuo 1500 dolerių. Už bilietą pirmoje eilėje tektų pakloti nuo 24000 dolerių. Taip pat dideles pajamas generuos ir mokamų transliacijų pardavimai. 2015 m. gegužę vykusi Floydo Mayweatherio ir Manny Paquiao dvikova pardavė 4,6 milijono tokių transliacijų ir užkėlė kartelę labai aukštai. Palyginimui, didelių žvaigždžių pasirodymai ringe parduoda apie 1 milijoną transliacijų. Galima prognozuoti, jog kova taps antra perkamiausia istorijoje ir aplenks Oscaro de la Hoyos ir Floydo Mayweatherio susirėmimą 2007-aisiais (tuomet parduota 2,4 milijono transliacijų), tačiau nepasieks 4,6 milijono dėl intrigos trūkumo tokioje vienpusėje dvikovoje. Tiek Floydas, tiek Conoras už pasirodymą ringe savo sąskaitas papildys įspūdingomis sumomis. Mayweatherio kontrakte įrašyti 175 milijonai dolerių ir nežinomas procentas už parduotas transliacijas. Amerikietis iš viso planuoja susižerti apie 350 milijonų. McGregoro uždarbis mažesnis – 100 milijonų dolerių ir priedas nuo parduotų transliacijų. Šiaip ar taip, airiui tektų dar ilgai prakaituoti UFC organizacijoje, norint uždirbti tokią sumą. Palyginti, praėjusiais metais C. McGregoras turėjo tris kovas ir iš jų užsidirbo 32 milijonus dolerių. Istorijoje jau buvo dvikovų, kai dvi kovinio sporto superžvaigždės susitikdavo pagal vienokias ar kitokias taisykles. Turbūt garsiausia dvikova vyko 1976 metais, kai Japonijoje į vieną ringą žengė legendinis boksininkas Muhamedas Ali ir toje šalyje pusdievio statusą turėjęs profesionalių imtynių atstovas Antonio Inoki. Kova vyko pagal specialias taisykles, kurios taptų tikru draudimų rinkiniu šiuolaikiniame MMA. Apribojimai labiausiai varžė A. Inokį ir kova virto farsu. Japonas kovos metu negalėjo atlikti įvairių kovos pervedimo į parterį (ant ringo grindų) veiksmų. Ali kovoje naudojo bokso pirštines, tuo tarpu Inoki kovojo plikomis rankomis. Per 15 raundų, trukusių po 3 minutes, Muhamedas Ali smūgiavo tik 6 kartus, o Antonio Inoki didžiają kovos dalį praleido gulėdamas ant nugaros ir stengdamasis atakuoti Ali kojas. Po 15 raundų kova baigėsi lygiosiomis. Muhamedas Ali uždirbo tiems laikas didžiulius 6 milijonus dolerių ir po kovos ilgai gydėsi kojų traumas. Kovinio sporto mėgėjai visame pasaulyje nuolatos lygina įvairius stilius ir kovotojus, diskutuodami kuris geresnis ir stipresnis. Tokie, dažniausiai diskusijose gimę susirėmimai, tampa tikrų priešpriešų priežastimi. Paskutinį vasaros savaitgalį susitikę bokso ir MMA flagmanai duos pasauliui, ko jis nori. Dėl šios dvikovos boksas nieko nelaimės, gali tik pralošti, jei kažkokio netikėtumo dėka vis tik laimės C. McGregoras. Tuo tarpu MMA sportui, kuris yra daug jaunesnis ir turi pereiti įvairias augimo stadijas, tai gali tapti iki šiol neregėta katapulta į populiarumo aukštumas. Laukti liko visai nedaug. Jau rugpjūčio 26-ąją kalbos baigsis, nuskambės gongas ir prasidės kova!