Dar 2014-aisiais startavęs edukacinis teniso projektas per ketverius metus aplankė 23 sostinės darželius, kuriuose su teniso pagrindais susipažino beveik 2 tūkstančiai vaikų. Anot Vilniaus teniso akademijos direktoriaus Ramūno Grušo, šia iniciatyva siekiama ne tik populiarinti teniso sportą Lietuvoje, bet ir skatinti sveiką gyvenseną, suteikti galimybę atsiskleisti potencialiems ateities talentams. „Esame įsitikinę, kad investicija į vaikus yra prasminga ir skatinimas juos sportuoti ilgalaikėje perspektyvoje teigiamai atsiliepia visai visuomenei. Šiuo projektu ne tik populiariname tenisą ir sveiką gyvenseną vaikų tarpe, bet ir stengiamės atrasti talentus, kurie, galbūt, ateityje taptų puikia pamaina dabartiniams mūsų šalies teniso lyderiams“, – sako R. Grušas. Tuo tarpu viena iš ilgamečių projekto dalyvių, Vilniaus lopšelio-darželio „Žilvitis“ direktorė Inga Bielinienė teigia, kad vaikams teniso trenerių vizitas darželiuose yra tikra šventė bei puikus būdas išmėginti naujas veiklas paįvairinant kasdienybę. Be to, dėka šio projekto jaučiamas vaikų entuziazmas bei noras pradėti lankyti teniso treniruotes. „Į mūsų darželį atvykę treneriai vaikams suteikia suvokimą apie šią sporto šaką, mat visos treniruotės čia vyksta interaktyviai, leidžiant patiems vaikams būti proceso dalyviais, o ne stebėtojais. Dėl šios priežasties jau po mėnesio jaučiama pažanga ir netgi atsiranda tokių vaikų, kurie susidomėję pradeda rimtai lankyti treniruotes“, – kalbėjo I. Bielinienė. Savo ruožtu socialinėje iniciatyvoje dalyvaujantis Vilniaus teniso akademijos treneris Eimantas Gruzdas priduria, kad treniruotės vaikams darželiuose vedamos kartą per savaitę. Pagrindinis tikslas jų metu tenisą pateikti linksma ir vaikams lengviausiai suprantama forma – žaidimais. „Treniruočių metu supažindiname vaikus su teniso abėcėle – nuo raketės laikymo iki kamuoliuko mušimo ir stovėsenos. Tuo pačiu metu stengiamės, kad treniruotės būtų linksmos, pateiktos žaidimo forma, kurioje nė vienas jos dalyvis nebūtų užmirštas. Tokiu būdu vaikai ne tik geriau įsisavina informaciją, aktyviau įsitraukia į pačią treniruotę bet ir greičiau pamilsta šią sporto šaką“, – sako E. Gruzdas. Planuojama, kad šiemet iki vasaros bus aplankyti mažiausiai 11 darželių, kuriuose galimybę nemokamai išbandyti šią sporto šaką turės maždaug pusė tūkstančio vaikų. Dalis jų ne tik ilgamečiai šio projekto dalyviai, bet ir nauji darželiai, norintys sudominti savo vaikus tenisu. Projektas „Tenisas darželiuose“ kasmet vykdomas du kartus – kovo ir gegužės bei spalio ir gruodžio mėnesiais.