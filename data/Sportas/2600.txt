Mėginį dopingo kontrolieriai paėmė per praėjusį birželį Klaipėdoje vykusias nacionalines pirmenybes, kuriose D. Kmieliauskas laimėjo bronzą svorio kategorijoje iki 94 kg. Sunkiaatlečio organizme rasta į dopingo sąrašą įtrauktų drostanolono ir norandrosterono pėdsakų. Marijampolietis pastaruoju metu atstovavo Klaipėdai, kur buvusį Alvydo Kirkliausko auklėtinį treniravo Bronislavas Vyšniauskas. Praėjusių metų pabaigoje D. Kmieliauskas dalyvavo Europos jaunių (iki 20 metų) čempionate, kuriame užėmė 14-ą vietą. „Nemalonus atvejis. Pažodžiui nepasakysiu, bet pasiaiškindamas jis teigė, kad Klaipėdoje iš kažkokio netikusio prekeivio įsigijo netikusią prekę. Klausinėjau jo draugų – niekam apie tai nebuvo užsiminęs, savavališkai sugalvojo. Nors apie tai daug kalbame, aiškiname, kad taip negalima. Liūdna“, – DELFI teigė A. Kirkliauskas. Praėjusiais metais dopingo kontrolieriams įtarimų buvo sukėlęs kito į Klaipėdą persikėlusio sunkiaatlečio Irmanto Kačinsko mėginys. Telšiškio organizme rasta meldoniumo, bet jo koncentracija neviršijo po tarptautinių skandalų virtinės Pasaulinės antidopingo agentūros (WADA) pakoreguotų normų, todėl sportininkas buvo išteisintas. Bet bausmių susilaukusių Lietuvos sunkiaatlečių praeityje buvo ne vienas. B. Vyšniausko sūnus ir buvęs Lietuvos rinktinės lyderis Ramūnas Vyšniauskas, dabar jau pasitraukęs iš aktyvaus sporto, dėl teigiamų dopingo testų dvejiems metams buvo diskvalifikuotas dukart (1997 ir 2015 metais). 2012-aisiais įkliuvo ir Europos čempionato sidabru neilgai tesidžiaugęs Aurimas Didžbalis, taip pat sulaukęs dvejų metų bausmės. Praėjusiame dešimtmetyje tokių pačių sankcijų susilaukė mažiau garsūs Lietuvos sunkiaatlečiai Dovilė Blažiūnaitė ir Mantas Mickeliūnas.