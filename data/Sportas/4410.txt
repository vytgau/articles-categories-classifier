„Aš pasiruošęs. O ar žaisiu – priklausys nuo trenerio“, – spaudos konferencijoje pažymėjo pagrindinis šio sezono „Trakų“ vartininkas. Pastaruoju metu pralaimėjimus Švedijoje renkantis „Norrkoping“ klubas ne tik prarado pirmą vietą, kurią neseniai dalinosi su „Malmo“, tačiau jau nukrito į trečią poziciją, o pagal prarastus taškus – net į šeštąją. „Nemanau, kad mums turėtų rūpėti priešininkų problemos. Nei jų žaidimo kreivė, nei žaidimo stilius. Mums svarbiausi žiūrėti į save ir bandyti išnaudoti savo pliusus bei jų minusus. Neįsivaizduoju, ar tie pralaimėjimai Švedijoje kažkaip atsilieps būsimose rungtynėse. Pavyzdžiui, pirmose rungtynėse neatsiliepė. Galbūt, dabar atsilieps. Sunku pasakyti“, – kalbėjo vyriausiasis treneris Olegas Vasilenka, nenorėjęs atskleisti ir savo komandos būsimo žaidimo plano. „Galiu pasakyti tik tiek, kad nebus taip, jog visas rungtynes žaisime vienodai. Bus situacijų, kai bandysime paspausti, bus situacijų, kai atiduosime iniciatyvą jiems. Galiu pažadėti tik vieną – rytoj nuo pirmos akimirkos žaisime rezultatui. Visa kita antraeilis dalykas“, – dėstė O. Vasilenka. Paskutinioji priešrungtyninė lengva „Trakų“ treniruotė prasidėjo Oscaro pasveikinimu devynioliktojo gimtadienio proga bei naujoko Valentino Jeriomenkos pristatymu. Pastarasis rytojaus rungtynėms registruotas dar nebus. Savo treniruotę LFF stadione šį vakarą surengė ir „Norrkoping“ futbolininkai. Pastariesiems sintetinė danga – jokia naujiena. Namų rungtynes Noršiopingo komanda taip pat žaidžia ant sintetikos. „Smagi jų komanda. Mano nuomone, už škotų „St.Johnstone“ žymiai stipresnė. Anie žaidė tik aukštais kamuoliais, o „Norrkoping“ gali ir iš toli smūgiuoti, ir sužaisti per kraštus, ir įžengti į baudos aikštelę. Laukia sunkios rungtynės, tačiau tikime, kad galime. Man asmeniškai tai gyvenimo rungtynės – tokių svarbių dar niekada nežaidžiau.