Rio de Žaneiro olimpinių žaidynių prizininkas įtariamas vartojęs draudžiamą preparatą SARM S-22, kuris padeda didinti raumenų masę. Dopingo mėginys buvo paimtas praėjusių metų gruodį Kalifornijoje (JAV) vykusiame pasaulio čempionate, kuriame jis iškovojo sidabro medalį svorio kategorijoje iki 94 kg. IWF taip pat praneša, kad teigiami testai užfiksuoti dar trijų sunkiaatlečių – sidabro medalininkės albanės Romelos Begaj, buvusio Europos čempiono rumunu Dumitru Captario ir kipriečio Dimitrio Minasidžio. „Jau mus penktadienį apie tai informavo, tačiau tai kažkoks nesusipratimas. Negalime patikėti. Tikrino Aurimo kraują ir šlapimą. Kraujas švarus, viskas gerai, o šlapimas – ne. Kaip tai gali būti? Mes to niekaip nesuprantame“, – portalui DELFI kalbėjo B. Vyšniauskas. Anot Lietuvos sunkiosios atletikos federacijos vadovo, šlapimą tikrino jau Kanadoje, Monrealyje, o kraują – Los Andžele (JAV). „Mes sukame galvą, kaip galėjo atsidurti A. Didžbalio organizme ta medžiaga. Mes vartojame „Universal“ kompanijos papildus. Išsiaiškinome, kad ta medžiaga yra amerikiečių kompanijos produktuose, kurių mes nevartojame. Absurdas... Nejaugi mus laikote kvailiais ir manote, kad prieš pasaulio čempionatą galime taip klysti? Dabar mes laukiame B mėginio rezultatų ir prašėme, kad jį tirtų geriausioje pasaulio antidopingo klinikoje Kelne (Vokietija), bet ne už Atlanto“, – teigė B. Vyšniauskas. „Aš širdyje tikiu, kad tai klaida ir nesusipratimas. B mėginys turi išsklaidyti abejones. Juk prieš pasaulio čempioną mus tikrino Lietuvos antidopingo agentūra ir viskas buvo tvarkoje“, – pridūrė B. Vyšniauskas. Anot trenerio, jei ir B mėginys bus teigiamas, ieškos draudžiamos medžiagos tarp papildų, kuriuos dabar vartoja A. Didžbalis. „Prieš čempionatą A. Didžbalis tepė lūpas kažkokiais vaistais, bet aš netikiu, kad tai nuo jų“, – abejojo treneris. Anot sunkiosios atletikos specialisto, vargu ar sportininkui kas nors galėjo tyčia „pakišti“ su maistu ar papildais draudžiamų medžiagų. „Atvykę į JAV žiūrėjome, kur ir ką valgome, versiją, kad kažkas galėjo tyčia jam įbrukti dopingą, beveik nereali. Be to, aš visiškai pasitikiu savo auklėtiniu, slapta nuo manęs papildomai negalėjo kažką vartoti“, – įsitikinęs B. Vyšniauskas. Anot jo, dabar sportininkas jaučiasi sukrėstas ir yra liūdnas. „Aurimas yra protingas vaikinas, turintis dievo dovaną. Aš tikiu, kad jis nekaltas“, – atsiduso auklėtinio treneris.