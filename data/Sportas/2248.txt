Pusfinalyje PAR regbininkai 12:7 (12:0) nugalėjo Fidžio komandą, o finale pademonstravo įspūdingą žaidimą ir 24:12 (19:0) pranoko Naujosios Zelandijos rinktinę. Viso turnyro metu nesustabdomą puolimą demonstravusi PAR rinktinė per dvi dienas užtikrintai laimėjo visus šešis mačus. Neilo Powello auklėtiniams 2017 metais tai buvo jau penktasis laimėtas pasaulio serijos etapas. Finale PAR rinktinė po Rosko Specmano, buvusio geriausio pasaulio regbio-7 žaidėjo Seabelo Senatlos ir Kwagga Smitho žeminimų pirmavo net 19:0. Naujoji Zelandija, kuri siekė pirmosios pergalės nuo 2016 metų etapo Vankuveryje (Kanada) antrajame kėlinyje pelnė 12 taškų iš eilės ir atkūrė intrigą, bet PAR žaidėjas Timas Agaba prispaudė kamuolį varžovų įskaitiniame plote ir užtikrino pergalę savo ekipai. „Tai buvo puikus vaikinų pasirodymas. Buvo praėję šiek tiek laiko, kol mes vėl susibūrėme, bet visada nuostabu yra laimėti Dubajuje“, – sakė septynis žeminimus šiame etape atlikęs S. Senatla. Finalinių rungtynių apžvalga:   Rungtynėse dėl bronzos medalių Anglijos regbininkai 28:21 (21:14) nugalėjo Fidžio ekipą. Penktąją vietą užėmė australai, šeštąją – Samoa, septintąją – Kenija, aštuntąją – Škotija. Septynios gražiausios turnyro atakos: Antrasis pasaulio regbio-7 serijos etapas (iš 10) vyks kitą savaitgalį Keiptaune (PAR). Pasaulio regbio-7 serijos lentelė po pirmojo etapo: 1. Pietų Afrika 22 tšk. 2. Naujoji Zelandija 19 3. Anglija 17 4. Fidžis 15 5. Australija 13 6. Samoa 12 7. Kenija 10 8. Škotija 10 9. Prancūzija 8 10. Ispanija 7.