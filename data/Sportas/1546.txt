„Įsivaizduokite tokią situaciją. Penktadienį darome su A. Gudžiumi treniruotę, elementarią mankštą su kamuoliu. Ar pertraukė skersvėjis, ar kas – Andriui suspazmavo sprandą. Nepasuka galvos, nepakelia rankos. Kas padės? Olimpinis centras išardytas, medikai paleisti. Per pažįstamus kažkokius prisiminė ir prisiskambino moteriškei, dirbusiai centre. Ji priėmė. Tačiau tai – košmaras. Kad ir kas nutiktų pasaulio čempionui Andriui Gudžiui šiandien Kaune, jis neturi jokios pagalbos. Ir tai ne tik šios dienos situacija“, – pyko V. Kidykas. Anot jo, į nežinią pasaulio čempionas pateko prieš daugiau nei mėnesį, kai sporto sistemos pertvarką nujausdamas masažuotojas ir kineziterapeutas Saulius Paliūnis atsisveikino su A. Gudžiumi ir ėmėsi savo verslo. „Finansus perdavė federacijai, bet ši neišsprendžia klausimo – joks specialistas nenori eiti dirbti už menkus pinigus. Kaip žmogus esu nustebęs. Kaip reikia nekęsti Lietuvos ir nemylėti sportininkų, kad sukurtum tokią situaciją, kokią padarė KKSD vadas Edis Urbanavičius. Ir jam talkina tokie žmonės kaip Virgilijus Alekna, Sergejus Jovaiša, Kęstutis Smirnovas“, – garsias pavardes vardijo susinervinęs V. Kidykas. A. Gudžiui 2017-ieji buvo ypatingi metai. 26-erių metų disko metikas triumfavo Londone vykusiose planetos pirmenybėse, nugalėjo IAAF Deimantinės lygos finale ir laimėjo geriausio Lietuvos sportininko vardą. V. Kidykas atitinkamai buvo paskelbtas geriausiu šalies treneriu. Pasaulio čempiono trenerio nuomone, kartu su sporto reforma buvo suardytas puikus namas neturint jokios aiškios alternatyvos. „Kaune yra daugiau aukštesnio ir žemesnio meistriškumo sportininkų. Anksčiau būdavo taip: atsitiko problema, nuėjo žmogus į olimpinį centrą, kurio skyrius buvo Kaune, gavo paslaugą, susitvarkė, problemos nėra. Prieš Naujuosius metus vežė įrangą iš šių patalpų, buvau įsitikinęs, kad į dispanserį Kaune, bet pasirodo – į Vilnių. Visi sportininkai čia palikti likimo valiai“, – piktinosi treneris. „Dabar esame priversti ieškoti kažkokių privačių medikų, kurie užsiėmę, prie kurių neprieisi, – tęsė jis. – Prieš Naujuosius metus buvome stovykloje Portugalijoje, tai Andrius susirado masažuotoją, su kuriuo kažkada dirbo prieš 10 metų (dabar – fizinės medicinos ir reabilitacijos gydytojas rezidentas Linas Rekus – DELFI). Suderino su LSMU Kauno klinikomis, federacija tarpininkavo. Ar Gudžiaus tai reikalas? Ne mes turime tuo užsiiminėti. Žmogus turi būti kartu, prižiūrėti jį. Apie tokį kol kas galime tik pasvajoti. Sudraskyta sistema“. A. Gudžius vasario 1-ą dieną planavo vykti į stovyklą Portugalijoje, tačiau jei pasaulio disko metimo čempionui sprando problemos nesusitvarkys, veikiausiai jis liks Kaune. „Turėtume vežtis į stovyklą masažuotoją, kurį netyčia radome Vilniuje. Ar tokiais metodais turime dirbti? Andrius nežino, ar tas žmogus tinkamas, ar gerai prižiūrės. Turi būti sistema. Jie galvojo, kad tai sovietinė atgyvena, bet juk olimpiniai centrai sukurti Nepriklausomoje Lietuvoje, patys geriausi medaliai buvo laimėti šioje sistemoje. Dabar nieko neliko. Po metų kitų apie olimpinius medalius galėsime tik pasvajoti“, – iš peties rėžė treneris. Pasaulio čempiono treneris stebėjosi, kodėl federacijos tyli ir neįvardija tikrojo tokios situacijos Lietuvos sporte kaltininko. Tai jis nusprendė padaryti pats. „Kaltininkas iš tikrųjų aiškus. Tai – E. Urbanavičius. Jis sukūrė šią besistemę situaciją. Šitas ponas turi kuo skubiausiai pasitraukti iš savo posto. Tai, kas padaryta, sunkiai protu suvokiama. Tai turi pamatyti ir mūsų vyriausybė, ir prezidentė“, – žodžių į vatą nevyniojo disko metimo treneris. Priminsime, kad sausio viduryje Kūno Kultūros ir sporto departamentas paaiškino sporto reformos naudą ir lėšų paskirstymą šalies sporto federacijoms. KKSD vadovas E. Urbanavičius tuomet kalbėjo, kad pirmą kartą istorijoje bus absoliučiai vieša sistema, kurią galima stebėti visoje procedūroje nuo balų atsiradimo skaičiavimo ir jų virtimo pinigais.