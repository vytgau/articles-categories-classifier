Skelbiama, kad afrikietis nėra patenkintas savo santykiais su kai kuriais komandos draugais. Be to, pastaruoju metu jis ir pats įsivėlė į konfliktą su „Borussia“ trenerių štabu. P. E. Aubameyangas nebuvo registruotas 12-ojo Vokietijos čempionato turo rungtynėms su „Stuttgart“ klubu (1:2), nes pavėlavo į komandos treniruotę. Be to, afrikietis buvo itin nusivylęs 13-ojo turo rungtynių baigtimi – Dortmundo komanda 4:4 sužaidė su „Schalke-04“. Tąsyk puolėjas 72 min. dėl šiurkštaus žaidimo buvo išvytas iš aikštės, o tuo metu 4:2 pirmavusi „Borussia“ pranašumo neišsaugojo. Dabartinis snaiperio kontraktas su klubu galioja iki 2021-ųjų. Pranešama, kad žaidėjo agentas jau kreipėsi į klubo vadovus su prašymu parduoti puolėją. Manoma, kad įtakos subjurusiai afrikiečio nuotaikai turi ir bendri „Borussia“ rezultatai svarbiausiuose turnyruose. Vokietijos čempionate Dortmundo komanda po 14-os turų rikiuojasi tik 6-oje pozicijoje, o UEFA Čempionų lygoje pasirodymą vokiečiai baigs jau po grupių varžybų etapo. Dortmundo komandai P. E. Aubameyangas atstovauja nuo 2013-ųjų ir yra įmušęs net 140 įvarčių. Pastaruosius tris sezonus jis buvo rezultatyviausias ekipos žaidėjas. Praėjusį sezoną Vokietijos čempionate jis pelnė 31 įvartį ir tapo rezultatyviausiu turnyro futbolininku.