„Danske Bank Vilniaus maratono“ kalbinti specialistai pasisako už kuo įvairesnę bėgimo aplinką, tačiau pažymi, kad kai kurias vertėtų rinktis dažniau, o kitų vengti. Rugsėjo 10-ąją vyksiančio „Danske Bank Vilniaus maratono“ dalyviai varžysis šešiose distancijose: maratono (42 km 195 m), „RIMI Pusmaratonio“ (21 km 0975 m), EUROCASH1 10 km bėgime, „RIMI Šeimos“ 4,2 km bėgime, „Corny moksleivių ir studentų bėgime“ bei „#BEACTIVE vaikų bėgime“. Didžiausio Lietuvoje bėgimo renginio dalyviai startuos ir finišuos Katedros aikštėje, o trasa drieksis vaizdingomis sostinės senamiesčio ir aplinkinėmis gatvėmis. Pagrindas ant kurio bėgate – vienas svarbiausių veiksnių, lemiančių treniruočių teikiamą naudą. „Danske Bank Vilniaus maratono“ kalbinti specialistai skatina keisti bėgimo aplinką ir pataria kuriuos takus, kokiomis aplinkybėmis rinktis. Bėgimo takelis Geras debiutuojančio bėgiko pasirinkimas. Vis dėlto sportuojant ant bėgimo takelių formuojasi nenatūrali bėgimo laikysena, o širdies pulsas būna aukštesnis nei bėgant nejudančiais paviršiais. Dėl šios priežasties pailgėja organizmo atsigavimo laikas po treniruočių. Miesto grindinys Jei gyvenate mieste, didžiausia jūsų krosų dalis veikiausiai vyksta ant asfaltuotų takelių. Jie yra šiek tiek lengvesnis iššūkis raumenims nei šalikelės, mat bėgiojimas nelygiu pagrindu gali sukelti raumenų disbalanso problemų, iškyla didesnė traumų tikimybė. Kita vertus, lygi danga – stipresni smūgiai ir krūvis sąnariams, kartais lemiantys netgi stresinius lūžius. Medikai pataria vengti cemento takelių, kurie yra dar kietesni nei grįsti asfaltu, tad žingsnių dūžiai daug stipresni nei bėgiojant ant kitų dangų. Tačiau jei pasiryžtate bėgti ant cemento takų, jūsų batai turi būti paminkštintu padu, apsaugančiu nuo didelės atatrankos. Neasfaltuoti parkų ir miškų takeliai Dauguma bėgikų linkę rinktis grynesnį orą bei ramesnę ir saugesnę aplinką savo treniruotėms. Parko ar miškų takeliai mieste ar už jo ribų palankūs norint išlaikyti tolygesnį bėgimo tęstinumą ir tempą. Neasfaltuotų takų paviršius yra kur kas minkštesnis ir dėl to mažiau žalingas sąnariams, be to, treniruotė tampa ir šiek tiek efektyvesnė, mat įdarbina daugiau raumenų grupių nei judėjimas lygia danga. Kita vertus, reikia atidžiau stebėti kelią, atsiranda didesnė smulkių traumų, pavyzdžiui, nikstelėjimų ar pasitempimų tikimybė. Skalda Viena geriausių bėgimo dangų, ypač ilgesnių distancijų. Dažniausiai tokie takai būna atokiau nuo miestų ir transporto, tad galite mėgautis ramesne aplinka. Maža natūralios dangos žala užtikrina greitesnį organizmo atsigavimą ir rezultatų kilimą. Žolė Sporto medicinos gydytojai vis dažniau skatina krosams rinktis trumpos žolės paviršių, kuris užtikrina dar minkštesnį ir daugiau raumenų įdarbinantį bėgimą. Be to, bėgimo dangų keitimas moko kūną prisitaikyti ir paįvairina treniruotes.