Marijampolės ir Liepojos komandos į antrą Europos lygos atrankos etapą pateko po dramatiškai susiklosčiusių atsakomųjų rungtynių, kurių atomazgos įvyko jau per teisėjų pridėtą laiką. Tiek klubas iš Latvijos, tiek Marijampolės futbolininkai svarstykles persvėrė savo naudai teisėjo laikrodžiui skaičiuojant paskutines minutes. Taip „Sūduva“ iš turnyro eliminavo Baltarusijos čempionato lyderį Soligorsko „Šachtior“ (0:0 – išvykoje, 2:1 – namie), o Liepojos komanda – Belfasto „Crusaders“ iš Šiaurės Airijos (1:3 – išvykoje, 2:0 – namie). Vienas aktyviausių „Sūduvos“ žaidėjų dvikovose su „Šachtior“ buvo Karolis Laukžemis, dar pernai pusę sezono žaidęs Latvijos „Jelgava“ klube. – Karoli, teko aikštėje žaisti su Liepojos komanda, kaip galėtumėte ją apibūdinti? – Taip, teko žaisti su jais. Tačiau šiemetinė komanda nuo pernai metais žaidusios gerokai skiriasi. Atėjo naujas treneris, pasikeitė nemažai žaidėjų. Žaidimo braižas taip pat pasikeitęs. Galima sakyti, kad mūsų laukia akistata su įdomiais varžovais. – Dramatiškos rungtynės su „Šachtior“ pareikalavo nemažai fizinių ir psichologinių jėgų. Ar nesijaučia nuovargio? – Jėgų tos rungtynės tikrai pareikalavo daug. Bet jos baigėsi mūsų pergale, o tokiais atvejais atsigauti būna žymiai lengviau. Dabar vėl įsitraukiame į normalų pasirengimo rungtynėms ciklą ir laukiame ketvirtadienio. – Varžovų komandą treniruoja nevienareikšmiškai Latvijoje vertinamas treneris, gruzinas Tamazas Pertija. Kaip jis pakeitė „Liepaja“ žaidimą? – Manau, pasikeitė pati „Liepaja“ žaidimo filosofija. Dabar jie stengiasi daugiau kontroliuoti kamuolį, valdyti jį, žaidimas atakoje grindžiamas greitais trumpais perdavimais. Kaip matyti iš rezultatų, pasikeitimai išėjo į naudą. Latvijos pirmenybėse komanda kol kas užima aukštesnę vietą nei pernai. Sėkmingai ji sužaidė ir Europos lygos atrankos pirmajame etape. – Esate žaidęs Liepojos „Daugava“ stadione. Galbūt yra pavykę jame ir pasižymėti įvarčiu? – Taip, tiksliai neprisimenu galutinio rungtynių rezultato, tačiau mūsų komanda laimėjo, o ir man pavyko pasižymėti. Prisiminimai – malonūs. Norėtųsi ketvirtadienį atgaivinti šiuos prisiminimus ir padėti komandai pasiekti gerą rezultatą. To tikiuosi, stengsimės tą ir padaryti.  Rungtynės Liepojoje ketvirtadienį prasidės 19 val. 45 min. Atsakomasis mačas Marijampolės „Arvi“ arenoje bus žaidžiamas liepos 20 dieną (pradžia – 19 val.).