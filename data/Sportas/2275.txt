Rungtynės prasidėjo greitu „Energijos“ įvarčiu, kurį pelnė Laisvydas Kudrevičius (4:02, rez. perd. Povilas Verenis). Nors netrukus vilniečiai dar pažeidė taisykles, tačiau tuo „Energija“ nepasinaudojo ir pirmasis kėlinys baigėsi minimalia svečių persvara. Antrą kėlinį įvarčiu pradėjo D.Nomanovas (20:28, rez. perd. Deividas Kazlauskas), kuriam tai buvo jau dešimtas įvartis šiame Lietuvos čempionato sezone. Po dviejų minučių antrą savo įvartį įmušė L.Kudrevičius (24:36) bei padidino svečių pranašumą iki trijų – 3:0. Nors persvara atrodė solidi, tačiau „Hockey Punks“ pavyko sugrįžti į rungtynes. Žaidžiant keturiese prieš keturis, pirmą „Hockey Punks“ įvartį įmušė Edgaras Rybakovas (29:37, rez. perd. Karolis Šlikas ir Laisvydas Rimkus). Kėlinio pabaigoje „pankai“ kurį laiką dar turėjo dviejų žaidėjų pranašumą, tačiau kiekybinės persvaros neišnaudojo. Trečiojo kėlinio pradžioje ir toliau netrūko baudos minučių, o vieno žaidėjo pranašumą pavyko išnaudoti Edvardui Ivankevičiui (48:48, rez. perd. L.Rimkus ir Algimantas Visockas), kurio įvartis sumažino šeimininkų deficitą iki minimumo – 2:3. Visgi visus taškus rungtynėse sudėjo D.Nomanovas (56:47, rez. perd. D.Kazlauskas), kuris likus žaisti 3 min. ir 13 sek. įmušė antrą savo įvartį bei padidino „Energijos“ pranašumą iki dviejų (4:2). Nors kėlinio pabaigoje dar P. Verenis ir Justinas Vėželis prasižengė ir „Hockey Punks“ rungtynes užbaigė rungtyniaudami daugumoje, tačiau įvarčių nepelnė ir „Energija“ išsivežė sunkią pergalę iš Vilniaus. „Energija“ šiose rungtynėse atliko daugiau metimų (43 prieš 28). Pagal baudos minutes komandos pasirodė lygiai – užsidirbo jų po 28. „Energijos“ vartus visas rungtynes gynė baltarusis Aleksėjus Brišas, tuo tarpu „Hockey Punks“ – Germantas Juškaitis. Tai buvo jau antrosios šių komandų tarpusavio rungtynės šiame sezone. Spalio 12-ą vykusiame mače „Energija“ svečiuose 9:0 sutriuškino vilniečius. „Energija“ per septynias rungtynes yra iškovojusi 18 taškų ir užima antrą poziciją. Visgi elektrėniečiai nusileidžia „Kaunas Hockey“ komandai ne tik trimis taškais, tačiau ir yra sužaidusi dvejomis rungtynėmis mažiau. „Hockey Punks“ per septynias rungtynes surinko 10 taškų ir tarp septynių komandų žengia penktoje pozicijoje. Kitas rungtynes „Energija“ žais jau šeštadienį ir sekmadienį Baltarusijos aukščiausioje lygoje prieš Navapolacko „Chimik-2“ komandą, o gruodžio 6-ą Lietuvos čempionate susitiks su „Juodupės“ ledo ritulininkais.