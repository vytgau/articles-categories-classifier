Buvusi geriausia planetos tenisininkė, į varžybas patekusi asmeniniu kvietimu, pirmame rate pranoko amerikietę Jennifer Brady (80-a vieta WTA reitinge), bet žaisdama pajuto skausmą. „Gydytojai rekomendavo nebetęsti varžybų. Esu labai nuliūdusi, kad trauma dar kartą trukdo mano pasirodymą, stengsiuosi grįžti kaip įmanoma anksčiau“, – teigė M. Šarapova. „Stanford Classic“ buvo jos ketvirtasis turnyras po 15 mėnesių diskvalifikacijos dėl meldoniumo vartojimo. Sugrįžus į varžybas rusę ėmė persekioti sveikatos problemos, dėl kurių ji negalėjo dalyvauti Vimbldono kvalifikacijoje. Jau aišku, kad M. Šarapovos nebus ir Toronte (Kanada) vyksiančiame „Rogers Cup“ turnyre. Šiuo metu tenisininkė WTA rikiuotėje užima tik 171-ą vietą, bet, nepaisant dopingo dėmės, gauna asmeninius kvietimus į daugelį elitinių turnyrų.