Futbolininko karjerą Marquinhos pradėjo gimtojoje Brazilijoje. 2013 m. vasarį jis pasirašė ketverių metų trukmės sutartį su Otelulo „Galati“ ekipa. 2013-2014 m. sezone futbolininkas Rumunijos pirmenybėse per 26 rungtynes pelnė 10 įvarčių bei atliko rezultatyvius perdavimus. Dar du kartus jis pasižymėjo šalies taurės turnyre. Po sėkmingo sezono 2014 m. liepą Marquinhos iš Rumunijos persikėlė į Azerbaidžaną. Futbolininkas pasirašė dvejų metų trukmės sutartį su „Gabala FC“ ekipa, tačiau 2015 m. pradžioje abipusiu sutarimu sutartis buvo nutraukta. Vėliau Marquinhos žaidė Urugvajuje ir Brazilijoje, o šių metų liepą vėl sugrįžo į Rumuniją bei tapo Džurdžu „Astros“ nariu. Rumunijos čempionate Marquinhos sužaidė 16 rungtynių, pelnė 1 įvartį ir atliko 4 rezultatyvius perdavimus. Dar 4-erias rungtynes futbolininkas sužaidė UEFA Europos lygos atrankoke. Kurį laiką Džurdžu komandoje Marquinhos žaidė kartu su „Žalgiriui“ priklausančiu Serge'u Nyuiadzi. Vis dėlto lapkričio pradžioje futbolininkas nutraukė sutartį su „Astra“ ir tapo laisvu agentu. 170 cm ūgio futbolininkas gali žaisti ir kairiame atakos krašte, bet geriausiai jaučiasi rungtyniaudamas atakuojančio saugo pozicijoje. Prie „Žalgirio“ jis prisijungs sausio pradžioje, kai komanda pradės pasirengimą naujam sezonui. 