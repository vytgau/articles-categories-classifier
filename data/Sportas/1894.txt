„Turnyras buvo nuostabus. Pavyko pradžiuginti ir jauną, ir seną. Pati idėja kilo mano broliui. Kai grįžau atostogoms namo, brolis sako: darom! Ir aš sutikau“, – su šypsena pačią pradžią prisiminė A. Wakili. Apie WAKKA futbolo turnyrą žinojo kiekvienas kaimo gyventojas. Beje, WAKKA – tai ne Almos pavardės sandara, o kaimo pavadinimas. „Tokių turnyrų pas mus miestuose pilna. Nenorėjome daryti kaip visi, todėl nusprendėme turnyrą surengti kaime. Finansavau šį turnyrą, o brolis pasistengė, kad viskas įvyktų šauniai. Atvykau į finalus, tai vietinių reakcija buvo neįtikėtina (šypsosi). Visi juokėsi, dėkojo, linkėjo sėkmės karjeroje. Tai man leido dar sykį įsitikinti, kad futbolas daugiau nei žaidimas“, – pasakojo A. Wakili. Futbolininkas į Lietuvą atvyks ketvirtadienį, o jau šeštadienį su „Trakų“ futbolininkais pradės pasiruošimą 2018-ųjų metų sezonui. 