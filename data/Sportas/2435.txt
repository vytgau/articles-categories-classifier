Geriausi Lietuvos kovotojai šeštadienį išpildė duotą pažadą – žiūrovams nebuvo kada nuobodžiauti. Tikrą šou KOK GP turnyro finale surengė Henrikas Vikšraitis ir Mindaugas Narauskas. Bekompromisėje ir atviroje kovoje Barzdotam Spartiečiui antrame raunde pavyko varžovą pasiųsti į nokdauną. Galiausiai po trijų raundų įspūdingo kovinio spektaklio čempionu tapo „Sparta Gym“ auklėtinis H. Vikšraitis. Jo kolega to paties Vilniaus kovinio sporto klubo S. Maslobojevas, pravarde Kuvalda, nesunkiai triumfavo pagrindinėje vakaro kovoje. Iniciatyvą perėmęs S. Maslobojevas į kampus gūžtis pradėjusį graiką Vardaką Petrą antrame raunde triskart pasiuntė į nokdauną ir pelnytai džiaugėsi pergale techniniu nokautu. Netikėtą žinią po pergalės prieš šveicarų milžiną Patricką Schmidą „Siemens“ arenoje paskelbė Julius Mocka. Tik po papildomo raundo triumfavęs „Sparta Gym“ auklėtinis rėžė, kad tai veikiausiai buvo paskutinė jo kova Lietuvoje. „Ačiū, kad mane palaikėte. Gali būti, kad tai buvo mano paskutinė kova Lietuvoje. Pajaučiau, kad esu užstrigęs ir nejaučiu motyvacijos. Gyvenimas nestovi vietoje, turiu kitų planų“, – sakė J. Mocka. Pirmoje renginio dalyje žiūrovai išvydo net keturis nokautus, iš kurių įspūdingiausias – pirmoje kovoje. Vos dvi minutes trukusiame pirmame raunde Arvydas Gervė keliu pasiuntė į nokautą Ulugbeką Zukhurovą iš Uzbekistano. Svečiui atgaivinti prireikė net medikų pagalbos. Vieną sudėtingesnių dvikovų pagal MMA taisykles savo karjeroje turėjo publikos numylėtinis Ignas Barysas. Iš ligos patalo vos pakilęs kaunietis pademonstravo tikrą kovotojo dvasią, kai išsisukęs iš itin pavojingų situacijų antrame raunde padėjo tašką ant „i“ užlauždamas varžovui iš Graikijos Konstantinui Skordouliui koją. Daug kraujo žiūrovai išvydo lietuvių Martyno Daniaus ir Mindaugo Packevičiaus dvikovoje. Techniškesnis Martynas jau pirmame raunde dukart pasiuntė varžovą į nokdauną ir paleido iš nosies kraują. Antrame raunde scenarijui ėmus kartotis M. Packevičiaus treneris metė į ringą rankšluostį ir pripažino pralaimėjimą techniniu nokautu. Sunkiasvorių Tomo Pakutinsko ir Jurijaus Protskenkos grumtynėse pagal MMA taisykles nugalėtojas nepaaiškėjo net po papildomo raundo. Gerokai už lietuvį sunkesnis svečias nesugebėjo išnaudoti savo privalumų parteryje, o T. Pakutinskui nepavyko nokautuoti ukrainietį stovint. Per pertrauką po šešių pirmųjų kovų Vilniaus „Siemens“ arenoje pagerbti aktyvią karjerą pabaigę imtynininkai. Tai taip vadinamos nugalėtojų kartos atstovai, pasaulio ir Europos pirmenybių prizininkai Laimutis Adomaitis, Valdemaras Venckaitis, Mindaugas Ežerskis, Aleksandras Kazakevičius, Mindaugas Mizgaitis. Pastarieji du – olimpiniai prizininkai. „Bushido Hero‘s“ dvikovų eiga Shonzinyo Abena (Olandija) – Henrikas Vikšraitis (Lietuva) „World GP Lightweigt“ ketverto turnyras (KOK taisyklės, 71 kg, 3x3 min.) Raundą žvalgybai skyrę sportininkai kitas tris minutes demonstravo atviresnę kovą, daugiau smūgių pasiekė tikslą. Gana lygioje kovoje trečiame raunde aktyvesnis buvo lietuvis – jam teisėjai ir skyrė pergalę bei kelialapį į KOK GP turnyro finalą. Mindaugas Narauskas (Lietuva) – Jordy Laretas (Surinamas) Keletą akimirkų kovotojai pademonstravo savo smūgių arsenalą, tačiau netrukus M. Narauskas įspūdingai tris kartus iš eilės pasiuntė surinamietį į nokdauną ir laimėjo dvikovą techniniu nokautu. Finale jis susigrums su kitu lietuviu H. Vikšraičiu. Przemyslawas Pawlakas (Lenkija) – Martynas Jasiūnas (Lietuva) -75 kg, KOK taisyklės, 3x3 min. Visus tris raundus sportininkai buvo aktyvūs, tačiau namų sienų palaikomas M. Jasiūnas smūgiavo tiksliau ir teisėjų sprendimu laimėjo šią dvikovą. Patrickas Schmidas (Šveicarija) – Julius Mocka (Lietuva) +93 kg, KOK taisyklės, 3x3 min. Sunkiasvoriams nebūdingai greitoje ir aktyvioje kovoje šveicarų milžinas dalijo galingus smūgius, tačiau jam skolingas neliko ir lietuvis. Atvira kova užvedė arenoje susirinkusius gerbėjus, tačiau abu sportininkai, nepaisydami stiprių smūgių, visus tris raundus išstovėjo ant kojų. Papildomą raundą įspūdingai ir tiksliai smūgiavęs Julius pradžiugino ir technišku kojos spyriu sukantis varžovui į galvą. Vienu metu atrodė, kad šveicaras kris, tačiau išsilaikė ant kojų. Teisėjus lietuvis įtikino, jam ir buvo skirta pergalė. Po dvikovos J. Mocka netikėtai prabilo į susirinkusiuosius arenoje: „Ačiū, kad mane palaikėte. Gali būti, kad tai buvo mano paskutinė kova Lietuvoje. Pajaučiau, kad esu užstrigęs ir nejaučiu motyvacijos. Gyvenimas nestovi vietoje, turiu kitų planų“. Mindaugas Narauskas (Lietuva) – Henrikas Vikšraitis (Lietuva) „World GP Lightweigt“ ketverto turnyro finalas (KOK taisyklės, 71 kg, 3x3 min.) Gražioje ir bekompromisėje kovoje iš pradžių sunku buvo įžvelgti bent vieno sportininko pranašumą. Antrame raunde įspūdinga smūgių serija varžovą pavaišinęs H. Vikšraitis pasiuntė jį į nokdauną. Trečiame raunde jau nuovargis neleido pademonstruoti kovotojams viską, ką gali. Teisėjų sprendimu KOK GP turnyro čempionu tapo H. Vikšraitis. Vardakas Petras (Graikija) – Sergejus Maslobojevas (Lietuva) -93 kg, KOK taisyklės, 3x3 min Kuvaldos pravardę turintis S. Maslobojevas nesutiko savęs verto varžovo. Graikas vos atsilaikė pirmą raundą, o antrajame po trijų galingų lietuvio nokdaunų turėjo pripažinti savo pralaimėjimą techniniu nokautu. Pirmoji „Bushido Hero‘s“ renginio dalis Ulugbekas Zukhurovas (Uzbekistanas) – Arvydas Gervė (Lietuva) -65 kg, KOK taisyklės, 3x3 min. Po atsargios žvalgybos varžovą smūgių kruša užklupęs lietuvis nesunkiai pralaužė U. Zukhurovo gynybą. Praėjus vos dviem minutėms A. Gervė dar viena smūgių kombinacija puolė varžovą ir kairės kojos keliu pataikė šiam į galvą. Uzbekistaniečiui prireikė medikų pagalbos – trumpam prarado sąmonę. Teisėjas kėlė į viršų lietuvio ranką – nesunki pergalė nokautu. Chico Kwasi (Olandija) – Mantas Stankis (Lietuva) -77 kg, KOK taisyklės, 3x3 min. Dvikovos pradžioje daug aktyvesnis Ch. Kwasi dominavo ringe – ilgos rankos ir kojos suteikė jam milžinišką pranašumą. Antrame raunde aktyviai puolęs olandas dukart pasiuntė M. Stankį į nokdauną. Lietuvis į kovą nesugrįžo ir pripažino varžovo pranašumą. Ch. Kwasi laimėjo techniniu nokautu. Mindaugas Packevičius (Lietuva) – Martynas Danius (Lietuva) -65 kg, KOK taisyklės, 3x3 min. Lietuvių dvikova išjudino arenoje susirinkusius žiūrovus. Iš pradžių aktyvesnį M. Packevičių jo varžovas apipylė itin taikliais techniniais smūgiais. M. Danius dukart pasiuntė varžovą į nokdauną, tačiau šis ne tik pratęsė kovą, bet ir pavaišino savo oponentą taikliais smūgiais į galvą. Antrame raunde M. Packevičius kovojo matydamas viena akimi – antroji stipriai patino. Po dar vienos M. Daniaus smūgių serijos kraujuojančio Mindaugo treneris metė ant ringo virvių rankšluostį. Nugalėtoju paskelbtas M. Danius – pergalė techniniu nokautu. Mateuszas Rajewskis (Lenkija) – Igoris Osininas (Lietuva) Gynybinio pobūdžio dvikovoje didesnio pranašumo ringe per pirmuosius du raundus nepademonstravo nė vienas sportininkas. Trečiąjį raundą daugiau jėgų išsaugojęs I. Osininas buvo aktyvesnis, tačiau teisėjų neįtikino – buvo skirtas papildomas raundas. Po pastarojo nugalėtoju vis dėlto buvo paskelbtas lietuvis. Konstantinas Skordouli (Graikija) – Ignas Barysas (Lietuva) -68 kg, MMA Bushido taisyklės, 3x5 min. Kaip visuomet aktyviai kovą pradėjęs I. Barysas netrukus gelbėjosi iš pranašesnio parteryje varžovo gniaužtų. Iš poros kone beviltiškų situacijų visgi išsisukęs Tysono pravardę turintis kovotojas ištempė pirmąjį raundą. Antrąjį raundą graikas jau žinojo ką daryti – nusitempti lietuvį į parterį ir ten jį galutinai įveikti, tačiau I. Barysas turėjo savo planą. Ir jį įgyvendino su kaupu – pagavęs varžovo koją ant ringo grindų stipriai užlaužė. Svečias mėgino gelbėtis, tačiau galiausiai pripažino ringo šeimininko pranašumą. Pergalę ūžiant iš džiaugsmo visai arenai iškovojo I. Barysas. Beje, kaunietis vos prieš dieną pakilo iš ligos patalo, tad nenuostabu, kad ringe sau įprasta energija netryško. Jurijus Protsenka (Ukraina) – Tomas Pakutinskas (Lietuva) +93 kg, MMA Bushido taisyklės, 2x5 min. Jau pirmuoju veiksmu du sunkiasvoriai vos nenutraukė ringo virvių. Daug sunkesnis ukrainietis darė viską, kad kova persikeltų ant ringo grindų. Vienu metu iš viršaus smūgių kruša varžovą vaišinęs Tomas netrukus pats atsidūrė po J. Protsenka. Tiesa, pastarajam smaugimo veiksmo iki galo taip ir nepavyko užbaigti. Antras raundas labiausiai išsiskyrė įspūdingu ukrainiečio veiksmu – iškėlęs į viršų jis sviedė lietuvį ant ringo grindų. Teisėjai paskelbė lygiąsias ir skyrė papildomą raundą. Vis dėlto ir čia nugalėtojas nepaaiškėjo – teisėjai paskelbė galutines lygiąsias. 