Tradicinis turnyras liepos 22-ąją, kaip ir kasmet, vyko Klaipėdos pajūrio ruože tarp II-osios Melnragės ir Girulių, vadinamajame Neįgaliųjų paplūdimyje. Šiemet dėl pagrindinio prizo rungėsi 12 komandų, suskirstytų į 2 grupes, o po pogrupio varžybų kovą tęsė 8 ekipos. Ketvirtfinaliuose ir atsiskleidė tikrasis komandų pajėgumas – drąsiai galima sakyti, kad varžovai buvo verti vieni kitų, tai įrodė ir faktas, kad 3 iš 4 šio etapo susitikimų baigėsi santykius išsiaiškinus tik baudinių serijose. Jos ne tik iki maksimumo sukėlė įtampą aikštelėse, bet ir džiugino tikrai gausaus būrio sirgalių akis. 3-iąją vietą iškovojo Mažeikių „Olimpas“, kovoje dėl bronzos Klaipėdos „Veteranus“ nugalėjęs tik po baudinių serijos, o dėl čempionų vardų susikovė titulą ginanti uostamiesčio „DFDS“ ir iš Vilniaus atvykusi „Igol“ ekipa. Beje, abi finalininkės teisę rungtis dėl aukščiausio apdovanojimo irgi iškovojo tik po baudinių serijų pusfinaliuose. Tačiau pagrindinėje turnyro dvikovoje viską lėmė vienas įvartis, kurį pelnė Gerardas Žukauskas. Šis čempionų komandos narys pripažintas geriausiu turnyro žaidėju, geriausio vartų sargo prizas atiteko Arnoldui Kaupiui iš „Olimpo“, o geriausiai besiginančio žaidėjo apdovanojimą pelnė „Igol“ atstovas Pavel Smolkov. Verta pastebėti, kad pirmą kartą turnyro istorijoje apdovanojimus išsidalijo skirtingų miestų ekipos. „Šiemetinis turnyras parodė, kad varžybų ir jose dalyvaujančių komandų lygis tik dar labiau išaugo, o pergalė pasiekiama labai sunkiai. Džiugu, kad per septynerius metus turnyras tikrai išaugo, o jo vardas siejamas su kokybe, pritraukiame vis daugiau futbolui neabejingų partnerių, padedančių, kad varžybos vyktų kuo sklandžiau. Galbūt dėl tų prie mūsų jungiasi pajėgiausios Lietuvos ekipos, girdėjome įvairiausių vertinimų, smagu, kad šis turnyras lygiuojamas į tokią gretą kaip šalies paplūdimio futbolo čempionatas, sakoma, kad čia – net geriau. Jau sulaukėme signalų ir iš užsienio valstybių, todėl neatmetame galimybės, kad jau greitai priimsime ir svečius iš kitų valstybių. Sulig kiekvienu turnyru mes irgi tobulėjame, kyla įvairių sumanymų, žinome, ką reikia tobulinti, kurioje vietoje vertėtų pasitempti, todėl ateityje dirbsime dar daugiau, kad varžybos būtų kuo patrauklesnės futbolo mėgėjams. Negalime užsakyti tik oro. Žinoma, šiemet dėl jo mums labai pasisekė“, – po turnyro mintimis dalijosi šių varžybų sumanytojas ir organizatorius, Klaipėdos futbolo bendruomenėje puikiai žinomas Nerijus Genupskis. Kitais metais turnyras taip pat turėtų vykti toje pačioje vietoje liepos mėnesį.