Ramilis Gulijevas iškovojo skambiausią savo karjeros pergalę. O tiksliau – kol kas vienintelę. 27-erių sprinteris Londone laimėjo pasaulio čempionato 200 m bėgimo finalą, finišą pasiekęs per 20,09 sek. Anksčiau jis kelis kartus jau buvo pasirodęs aukščiausio rango varžybų finaluose, bet ypatingais pasiekimais pasigirti negalėjo. Baku gimusio lengvaatlečio istorija primena Lietuvą į Rusiją išmainiusios penkiakovininkės Donatos Rimšaitės biografiją. 2011 metais Azerbaidžanas blokavo R. Gulijevo perėjimą į Turkijos rinktinę, pasipiktinęs neva beribiu jauno sportininko godumu. Bėgikui teko išlaukti trejų metų „inkubacinį“ periodą, kol jam buvo leista atstovauti naujai šaliai. Bet, kitaip nei D. Rimšaitė, ketvirtadienio vakarą po savo gyvenimo triumfo R. Gulijevas nepamiršo atiduoti duoklės ir gimtinei – sukdamas garbės ratą Londono olimpiniame stadione jis ant pečių nešėsi ne tik Turkijos, bet ir Azerbaidžano vėliavą. Finale R. Gulijevas netikėtai mirksniu pranoko antrą vietą užėmusį Pietų Afrikos atstovą Wayde'ą van Niekerką (20,11 sek.). Pastarasis siekė tapti pirmuoju bėgiku po legendinio amerikiečio Michaelo Johnsono, laimėjusio 400 ir 200 m distancijose. M. Johnsonas tai buvo padaręs prieš 22 metus. Bronzą pelnė Trinidado ir Tobago sprinteris Jereemas Richardsas (20,11 sek.), vos viena tūkstantąja sekundės dalimi atsilikęs nuo antrosios vietos. Tuo metu publikos aktyviai palaikomas čempionato „nelaimėlis“ Isaacas Makwala iš Bostvanos tenkinosi šešta vieta (20,44 sek.). Dėl gastroenterito – virškinimo trakto uždegimo – simptomų Tarptautinė lengvosios atletikos federacija (IAAF) paskelbė karantiną ir neleido jam startuoti 400 m bėgimo finale, kuriame afrikietis buvo laikomas vienu favoritų. Šįkart savaitės pradžioje maistu apsinuodijęs sportininkas jau buvo stadione, bet tikėjosi ne tokio rezultato. „Išvažiuosiu iš Londono sudaužyta širdimi“, – po finišo graudinosi I. Makwala.  Moterų 400 m barjerinio bėgimo finale greičiausia buvo amerikietė Kori Carter (53,07 sek.). Antra finišavo jos tėvynainė Dalilah Muhammad (53,50 sek.). Bronzą pelnė jamaikietė Ristananna Tracey (53,74 sek.). Vyrų trišuolio rungtyje triumfavo dukart olimpinis čempionas amerikietis Christianas Tayloras. Jis finale nušoko 17 m 68 cm. Ch. Tayloras pasaulio čempionu tapo trečią kartą. Jis planetos pirmenybių aukso medalį iškovojo ir 2011 bei 2015 metais. Antrą vietą užėmė kitas amerikietis Willas Claye (17 m 63 cm), o trečią - 2008 metų Pekino olimpinių žaidynių ir 2007 metų pasaulio čempionas portugalas Nelsonas Evora (17 m 19 cm).