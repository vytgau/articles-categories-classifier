Lietuvos jaunimo varžovais buvo Slovėnijos bendraamžiai. Rungtynes po atkaklios kovos 2:0 (1:0, 0:0, 1:0) laimėjo Lietuvos U-20 rinkttinė. Abu įvarčius lietuviams pelnė Jungtinių Amerikos Valstijų NAHL lygoje rungtyniaujantis 19-metis Dominykas Bogdziulis (05:20, 48:31, Patrikas Misiukas, Lukas Žukauskas). Pusę rungtynių Lietuvos U-20 rinktinės vartus saugojo Elvinas Karla, kita rungtynių dalis buvo patikėta Laurynui Lubiui. „Rezultatas netikėtas ir man pačiam. Tiesa, nežinome, kokioje būsenoje yra Slovėnijos komanda, kurioje pasiruošimo stadijoje. Varžovai man suteikė daug galvos skausmo – ar jie tikrai tokie, kokius matėm, gal neįvertino mūsų, gal po fizinio pasiruošimo sunkaus atrodė nekaip. Iš kitos pusės, labai gerai žaidė vartininkai, kurie abu vartuose stovėjo puikiai. Net ir po rungtynių vykusioje baudinių serijoje mūsiškių varžovai nepramušė, o mūsų aštuntasis bandymas buvo sėkmingas“ – apie rungtynes pasakojo Lietuvos U-20 rinktinės vyriausiasis treneris Mindaugas Kieras. Lietuvos jaunimo rinktinė žaidė tokios sudėties (puolimo trejetai ir gynybos poros): Patrikas Misiukas – Dominykas Bogdziulis – Dino Mukovozas; Vilius Bučys – Ignotas Ragas – Lukas Žukauskas; Laisvydas Kudrevičius – Egidijus Binkulis – Eimantas Steponavičius; Nikodemas Numavičius – Denisas Kuzminovas – Karolis Krasilnikovas; Kostas Gusevas – Dominykas Motiejūnas; Christianas Volodinas –Tomašas Krukovskis; Paulius Rumševičius – Mantas Stankius. Pasaulio čempionato IB divizione Lietuvos jaunimas startuos šeštadienį rungtynėmis su Norvegija.