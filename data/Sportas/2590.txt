Lietuvos rinktinė po triskart laimėjo, pralaimėjo ir sužaidė lygiosiomis (9 taškai). Paskutiniame ture 4:0 sutriuškinusi Anglijos ekipą Lietuva smarkiai pagerino savo vietą galutinėje rikiuotėje. Pirmoje lentoje įspūdingai pasirodė tarptautinė meistrė (IM) D. Cornette (2404), kuri surinko 7,5 taško iš 9 ir užėmė trečią vietą. Antroje lentoje moterų tarptautinė meistrė (WIM) Salomėja Zaksaitė (2272) surinko 5 iš 9, trečioje WIM Simona Kiseleva (2241) – 5 iš 9 ir ketvirtoje Saulės Gailiūnaitės sąskaitoje 2,5 taško. Lietuvos rinktinės vadovas IM Vaidas Sakalauskas liko patenkintas komandos pasirodymu ir ypač išskyrė sėkmingą D. Cornette žaidimą. „Esu labai dėkingas Deimantės vyrui didmeistriui Matthieu Cornette už puikų savo žmonos teorinį parengimą. Manau, kad po poros metų ji gali prasimušti ir į geriausių pasaulio dešimtuką“, – optimizmo nestokojo V. Sakalauskas. Pirmą vietą moterų įskaitoje užtikrintai užėmė Rusija, surinkusi 17 taškų. Antroje – Gruzija (14), trečioje – Ukraina (13). Vyrų įskaitoje po atkaklios kovos pergalę šventė Azerbaidžanas (14), antroje vietoje liko Rusija (14), trečioje – Ukraina (13).