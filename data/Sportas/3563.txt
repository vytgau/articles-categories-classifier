Praėjusiais metais išplėtusi savo horizontus ir tapusi tarptautine, šiais metais „Tinklinio naktis“ prisideda prie Lietuvos ir Izraelio 25-erių metų diplomatinių santykių 25-mečio paminėjimo ir pasitinka „patikrinti“ stipriausių Lietuvos paplūdimio tinklininkių atvykstančią Izraelio moterų paplūdimio tinklinio komandą Sofią Starikov ir Yael Yellin Sedbon. Tikra tinklinio švente tapusi „Tinklinio naktis“ jau šį penktadienį taps intriguojančių moterų paplūdimio tinklinio komandų kovų liudininke. Su Izraelio komanda žais pajėgiausios Lietuvos komandos – Ieva Dumbauskaitė ir Monika Povilaitytė bei Urtė Andriukaitytė ir Irina Zobnina. 23-ejų metų S. Starikov ir 29-nerių Y. Yellin Sedbon tikrai ne naujokės paplūdimio tinklinyje. S. Starikov net aštuonerius metus iš eilės buvo nacionalinės salės tinklinio rinktinės narė, o jos porininkė Y. Yellin Sedbon jau trejus metus iš eilės yra Izraelio nacionalinės paplūdimio tinklinio rinktinės narė, 2013 m. ir 2016 m. iškovojusi Izraelio paplūdimio tinklinio čempionės vardą. „Izraelio valstybės ambasada labai džiaugiasi besitęsiančia draugyste su Lietuvos tinklinio federacija. Tinklinio naktį vainikuosiančios draugiškos tarptautinės varžybos liudija apie šiltus santykius tarp šalių bei prisideda prie Izraelio ir Lietuvos diplomatinių santykių 25-mečio minėjimo renginių. Tikimės, kad šis renginys sudomins tiek mėgėjus, tiek ir smalsuolius. Visi yra laukiami!", – sako Izraelio valstybės ambasadoriaus pavaduotoja Efrat Hochstetler. Na, o veiksmo tikrai niekam netrūks. Tikri tinklinio entuziastai galės ne tik pasigrožėti intriguojančiomis profesionalių kovomis, tačiau taip pat sudalyvauti tradiciniame didžiausiame Lietuvos mėgėjų 4x4 „Tinklinio nakties” turnyre ar išbandyti įvairias rungtis ant smėlio. „Labai džiaugiamės ne tik tradicine tapusia tinklinio švente, tačiau ir besitęsiančiu bendradarbiavimu su Izraelio ambasada. Mums labai smagu, kad šiais metais turėsime galimybę pasitikti vieną pajėgiausių Izraelio moterų tinklinio komandų, su kuria turės galimybę pasivaržyti net dvi lietuvaičių poros. Bus tikrai įdomios akistatos, kadangi visas tris komandas sieja bendras tikslas – 2020 m. patekti į Tokijo olimpines žaidynes. Todėl tikimės parodyti žiūrovams gražų žaidimą”, – savo lūkesčiais dalinasi Lietuvos tinklinio federacijos vice prezidentas paplūdimio tinkliniui Marius Vasiliauskas. „Tinklinio nakties“ mėgėjų turnyro pradžia planuojama 18.00 val.