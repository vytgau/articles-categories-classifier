Lietuviai laikomi favoritais Į 2018 metais Rusijoje vyksiantį pasaulio čempionatą mūsų šalies atstovai patekti neturi jau net teorinių šansų. Liko sužaisti du paskutinius mačus, tačiau pakilti aukščiau penktos vietos grupėje lietuviams nebepavyks. Maltos rinktinė – vienintelė, kurią mūsų šalies komanda šioje atrankoje nugalėjo. Maltiečiai su 0 taškų velkasi F grupės dugne, o laipteliu aukščiau – Lietuva su 5 taškais. Buvęs Lietuvos rinktinės futbolininkas Deividas Šemberas mano, kad nuvertinti Maltos nederėtų. „Mačiau mačą, kuris vyko Lietuvoje. Malta tikrai moka žaisti, tai nėra komanda, kurią galėsime lengvai įveikti. Išvykoje bus sunku“,– sakė D. Šemberas. Visgi, Lietuvos rinktinė į Maltą išvyksta būdama favorite. „Betsafe“ lažybų kontoros ekspertai lietuvių šansus laimėti vertina 47 proc. Varžovų galimybės iškovoti tris taškus vertinamos kukliau – 23 proc. Nemaža tikimybė, kad abi komandos sužais lygiosiomis ir pasidalins po tašką – 29,5 proc. Rinktinės sudėtyje – seniai matyti veidai Buvęs Lietuvos rinktinės kapitonas D. Šemberas sako, kad net ir lygiosios tokioje situacijoje Lietuvai būtų laimėjimas. Tiesa, jo manymu, Lietuva šiam mačui surinko galingesnę sudėtį nei rungtynėse su Slovėnija. „Manau, kad daug duos Vytauto Andriuškevičiaus atvykimas, jis sustiprins gynybinę liniją. Gynėjas žaidžia aukšto lygio pirmenybėse, turi nemažai patirties, suteiks pasitikėjimo kitiems žaidėjams ir visai komandai bendrai, o tokių žaidėjų trūksta mūsų rinktinėje“,– tvirtino D. Šemberas. Į rinktinės sudėtį po pertraukos taip pat įtraukti ir gynėjas Tomas Mikuckis, saugai Karolis Chvedukas ir Marius Papšys. Tiesa, Maltoje į aikštę neišbėgs puolėjas Darvydas Šernas, kuris šiame cikle surinko dvi geltonas korteles. D. Šemberas mano, kad rinktinės treneris ras, kuo pakeisti patyrusį puolėją. Trūksta aukšto meistriškumo žaidėjų Lietuvos rinktinė atrankos į pasaulio čempionatą ciklą pradėjo viltingai ir sužaidė lygiosiomis su Škotija ir Slovėnija bei nugalėjo Maltą. Vėliau sekė šeši pralaimėjimai iš eilės (įskaitant kontrolinį mačą su čekais), o lietuviai praleido net 18 įvarčių. „Žaidėjų meistriškumo augimą skatina pergalės. Mes pergalių nepasiekiame ir tada futbolininkai neauga kaip asmenybės. Tai ne vienų ar dvejų rungtynių problema. Tai plati viso mūsų futbolo problema, kurią kuo skubiau reikėtų spręsti ir įdiegti jaunų futbolininkų paruošimo metodikas atitinkančias aukščiausius standartus klubinėse akademijose. Gerbiu kiekvieną žaidėją, jie aukojasi dėl rinktinės, bet pasiekti aukštų rezultatų mes negalime, nes turime tik kelis žaidėjus, kurie atitinka aukštus kriterijus“, – sakė D. Šemberas. Lietuvos rinktinės po mačo su Malta dar laukia paskutinis išbandymas atrankoje į pasaulio čempionatą. Spalio 8 d. lietuviai namuose priims anglus, kuriems pirmąjį tarpusavio mačą pralaimėjo 0:2.