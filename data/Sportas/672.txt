„Nėra taip, kad geri rezultatai ateitų iš niekur. Tai yra sunkaus darbo pasėkmė. Tiek federacijos, tiek klubų, tiek visų, kurie per pastaruosius ketverius metus buvo su graplingu. Tokios šventės kaip Baltijos šalių žaidynės ar Europos čempionatas yra kiekvieno sportininko darbų įvertinimas, todėl natūralu, kad ir pastangos tokiose varžybose yra maksimalios“, – sakė Lietuvos graplingo federacijos generalinis sekretorius Erikas Kazlauskas. Žaidynėse, kaip ir pastaraisiais metais, planuoja dalyvauti apie 150 dalyvių. Tarp jų bus ir titulą ginsiantis Mindaugas Veržbickas. „Šį savaitgalį turiu dar vienas varžybas, jei nepatirsiu traumos, kitą savaitgalį planuoju dalyvauti ir Baltijos šalių graplingo žaidynėse“, – sakė M. Veržbickas, kuris absoliutaus nugalėtojo vardą perėmė iš kito Ukmergės dziudo klubo nario Teodoro Aukštuolio. „Jei atvirai, mano tikslas nėra tik titulas. Natūralu, kad laimėti norisi, bet man, kultivuojančiam mišrius kovos menus, labai svarbu ir tobulėjimas“, – sakė M. Veržbickas. Ukmergiškis 2016–aisiais Europos graplingo pirmenybėse iškovojo auksą absoliučioje svorio kategorijoje. Tuomet finale jis nugalėjo vilnietį Lauryną Pelakauską. Po metų L. Pelakauskas atsirevanšavo M. Veržbickui. „Buvo toks atvejis (šypsosi). Jei burtai suves, tai kovosime ir vėl. Niekur nedingsi. Nors jei atvirai, aš apie tai negalvoju. Man kaip tik labiau patinka varžovai, kurių aš nepažįstu ir kurie nepažįsta manęs. Su Laurynu mes žinome vienas kito stipriąsias vietas, tad lieka mažiau galimybių improvizacijai ir varžovo nustebinimui. Be to, „Smauglio“ klube jie kultivuoja graplingą, o aš daug dėmesio skiriu ne tik imtynėms, bet ir smūginiam koviniam sportui“, – dėstė Baltijos graplingo šalių čempionas. Čempionatas vyks naujojoje Jonavos arenoje. Daugiau informacijos – grappling.lt.