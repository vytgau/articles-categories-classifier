Lietuvos čempionėms šių rungtynių baigtis jau neturėjo jokios turnyrinės reikšmės - jos bet kuriuo atveju būtų likusios ketvirtos. Tuo metu Belgijos klubas, nors ir jau užsitikrinęs vieną iš dviejų kelialapių į elito divizioną, galėjo prarasti pirmąją vietą. Nepaisant to, rungtynes tiesiog nuostabiai pradėjo būtent šiaulietės. 5 min. jas į priekį išvedė Kotryna Kartanovič, o 7 min. rezultatą padvigubino Dovilė Kuklienė. 10 min. skirtumą sušvelnino Belgijos klube žaidžianti Ukrainos rinktinės lyderė Jana Vorušylo, tačiau pirmąjį kėlinį 19 min. taikliu smūgiu užbaigė „Gintros-Strektės-Universiteto“ kapitonė Jūratė Juodytė. Maža to, vos prasidėjus antrajam kėliniui (21 min.) J. Juodytė įmušė dar vieną įvartį. „Royal White Star“ žaidėjos buvo priverstos įjungti aukščiausią pavarą ir netrukus įrodė, kad ne veltui žengė turnyro pirmojoje vietoje. 23 min. dar kartą pasižymėjo J. Vorušylo, dar du įvarčiai į šiauliečių vartus krito 24 bei 26 min. ir rezultatas tapo lygus. Per likusį laiką daugiau įvarčių nebuvo pelnyta ir komandos išsiskyrė taikiai. Per kitas pirmojo ketverto grupės rungtynes Rusijos „Dinamo“ įveikė šeimininkų „Slavia“ merginas 6:4 (2:2) ir iškovojo antrąjį kelialapį į elito divizioną. Belgės turnyrą baigė savo sąskaitoje turėdamos 12 taškų, rusės - 11, čekės - 7, lietuvės - 3. Žemiau turnyre išsirikiavo anglų „Slough“, kroatų „Mladost“, prancūzų „Stade Francais“ ir airių „Ards Ladies“ komandos. Europos elito divizione Lietuvos komandos nežaidė, tačiau jame neapsieita be lietuviško akcento. Neseniai pasaulio čempionato finale teisėjavusi Vilma Bagdanskienė buvo paskirta dirbti ir geriausių Europos moterų klubų lemiamoje dvikovoje. Šiaulietės vadovaujamų rungtynių metu Vokietijos „UHC Hamburg“ nugalėjo Ispanijos „Club Campo de Madrid“ 6:2 ir pelnė stipriausios Europos komandos vardą. Trečiąją vietą elito grupėje užėmė olandų „AH&BC Amsterdam“ riedulininkės, mažajame finale baudinių serijoje 1:1 (2:1) palaužusios ukrainiečių „Sumčanka“ merginas.