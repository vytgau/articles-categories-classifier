Sporto klubą „Telšiai“ įkūrė daugkartinis Lietuvos orientavimosi sporto kalnų dviračiais čempionas ir dviratininkas Regimantas Kavaliauskas. Daugiau nei puse šimto narių turinčio klubo entuziastų amžius – nuo 5-erių iki 56-erių metų. „Grįžus gyventi į Telšius iš Vilniaus norėjosi nuveikti kažką naudingo dviratininkams. Kadangi su draugais mėgstame minti pedalus, nusprendėme įsteigti klubą. Po truputi norinčių prisijungti vis daugėjo. Žmonės vis labiau nori leisti laisvalaikį aktyviai, o ne sėdėti ir žiūrėti televizorių“, – pasakojo R. Kavaliauskas. Klubas organizuoja orientavimosi, bėgimo, slidinėjimo ir MTB dviračių varžybas. Taip pat prisideda prie sveikatingumo renginių, kuriuos organizuoja kiti. „Galima sakyti, ką reikia, tą padarysime. Dalyvaujame įvairiose bėgimo, orientavimosi, multisporto, MTB, plento ir slidinėjimo varžybose. Esame dalyvavę „Velomaratone“, įspūdžiai po šio didžiausio dviračių renginio Baltijos valstybėse patys geriausi. Šiais metais planuojame vėl stoti prie „Velomaratono“ starto linijos“, – sakė R. Kavaliauskas. Sportininkas, auginantis du vaikus, džiaugiasi, kad sporto klubo „Telšiai“ vykdoma veikla ir dviračių sportas tapo šeimos aktyviu laisvalaikiu. „Dviračiais važiuojame visa šeima. Aš, žmona ir du sūnūs, vienam iš jų tik treji metai. Pastebiu, kad vis daugiau šeimų prisijungia prie mūsų komandos ir visi drauge leidžiame laiką. Vakarinis išvažiavimas tampa gražia jaunų Telšių šeimų tradicija“, – teigė R. Kavaliauskas. Į dviračių sportą įsitraukia vis daugiau jaunų šeimų. Pasak jo, dviračių infrastruktūra Telšiuose yra pritaikyta ir šeimoms, ir sportininkams. „Telšiuose dviratininkai jaučiasi gerai. Ramiam pasivažinėjimui su šeima yra pritaikyta Mąsčio ežero pakrantė, kurioje yra įrengtas dviračių takas. Norint numinti daugiau kilometrų, šiuo taku galima nuvažiuoti iki kito ežero. Telšių miškų takeliai smagūs važiuoti MTB dviračiu. Yra visko – kalnų, lygumų, pelkėmis vingiuojančių takelių. Jei nori važiuoti plento dviračiu, tai vietiniai keliai tikrai geri. Juose nedaug transporto, saugu. Taip pat yra 30 km ilgio MTB trasa, kurioje vyksta vienas iš „Žemaitijos MTB taurės“ etapų“, – pasakojo R. Kavaliauskas. Anot Lietuvos orientavimosi sporto kalnų dviračiais rinktinės nario R. Kavaliausko, pradėti važiuoti dviračiu niekada nėra per vėlu. Svarbiausia išsirinkti tinkamo dydžio ir patogų dviratį. Sportininkas taip pat atkreipė dėmesį, kad šalmas yra pagrindinis aksesuarus, be kurio išvažiuoti į gatves negalima. Rugpjūčio 20-ą startuosiantis 8-as „Velomaratonas“ plečiasi ir žada dar daugiau pramogų dviračių sporto mylėtojams. Dviratininkų ir miesto svečių lauks pramogų miestelis ir įvairios rungtys. Kaip visada prie starto linijos rikiuosis „Toyota Sport“ ir „ERGO mėgėjų“ važiavimų dviratininkai. Pirmąsyk vyks atskiri paspirtukų, riedlenčių ir riedučių važiavimai. Renginio organizatoriai kviečia registruotis interneto svetainėje: velomaratonas.lt/registracija/. Registracija mėgėjams ir vaikams iki liepos 23-ios d. nemokama.