Pasutiniame mače, kuris iš esmės jau nieko nebelėmė, 14-metis Ainius Sabaliauskas (be reitingo) 0:6, 1:6 nusileido 29-erių metų Jurgenui Zoppui (ATP 171). Ši dvikova tarp tokių varžybų debiutanto ir pirmos estų raketės netruko nė valandos. Taigi galutinis Lietuvos ir Estijos tenisininkų akistatos rezultatas – 3:1. Antrame 2018 metų Daviso taurės antros grupės Europos-Afrikos zonos rate Lietuvos rinktinės balandžio 7-8 dienomis lauks jėgų išbandymas su Suomijos atstovais, kurie 3:2 palaužė Tunisą. Primename, kad pergales šeštadienį iškovojo tiek 26-erių metų Laurynas Grigelis (ATP 279), 7:5, 6:2 pranokęs pirmąją estų raketę 29-erių metų Jurgeną Zoppą (ATP 171), tiek 27-erių metų Ričardas Berankis (ATP 116), po įnirtingos kovos 7:5, 7:6 (7:3) įveikęs 19-metį varžovų talentą Kennethą Raismą (ATP-896). Svarbiausiu tapo dvejetų mačas tarp R. Berankis ir L. Grigelis bei K. Raismos ir 20-mečio Mattiaso Siimaro. Tikrą trilerį 2:6, 6:4, 7:6 (7:4) laimėję mūsiškiai užsitikrino net tik galutinę pergalę, bet ir mažiausiai išlikimą antroje grupėje.  Tai – jau septintoji lietuvių ir estų tarpusavio dvikova ir pirmas mūsų šalies atstovų triumfas. 2018 metų sezono Daviso taurės dvikovos pirmą kartą rengiamos pagal naują formatą. Varžybos tęsiasi nebe tris, o tik dvi dienas – šeštadienį ir sekmadienį. Be to, žaidžiama iki dviejų laimėtų setų. Pirmą dvikovos dieną vyksta du vienetų susitikimai, o antrąją – dvejetų susitikimas ir du vienetų mačai (penktasis mačas nežaidžiamas, jei nebeturi įtakos galutiniam rezultatui). Lietuvos rinktinę sudaro: 27-erių metų Ričardas Berankis (ATP 116), 26-erių metų Laurynas Grigelis (ATP 279), 23-ejų metų Lukas Mugevičius (ATP 1326) ir 14-mečiai Ainius Sabaliauskas (be reitingo) bei 14-metis Pijus Vaitiekūnas (be reitingo). Kapitonas – Rimvydas Mugevičius. Estijos komanda: 29-erių metų Jurgenas Zoppas (ATP 171), 30-metis Vladimiras Ivanovas (ATP 644), 19-metis Kennethas Raisma (ATP-896) ir 20-metis Mattias Siimaras (ATP 1243). Kapitonas – Ekke Tiddemannas.