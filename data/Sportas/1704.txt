Dar prieš čempionato pradžią būtent Lietuvos ir Latvijos rinktinės buvo įvardijamos kaip pagrindinės grupės favoritės, tačiau abi komandos turėjo pavargti kovoje su Gruzijos ir Izraelio rinktinėmis. Jeigu lietuviai startavo įtikinama pergale prieš Izraelį (36:20), tai Gruzija buvo jau kur kas kietesnis varžovas ir juos pavyko įveikti tik rungtynių pabaigoje (24:20). Latviai vargo tiek su Gruzija (24:21), tiek ypatingai su Izraeliu (29:28). Tiek Lietuvos, tiek Latvijos rinktinės turi aiškiai išreikštus lyderius, kurie žaidžia aukščiausiame lygyje - Čempionų lygoje. Lietuvos rinktinės lyderis Aidenas Malašinskas per dvi rungtynes jau pelnė 12 įvarčių, latvių milžinas Dainis Krištopanas pasižymėjo 11 kartų. Nors tai du visiškai skirtingo tipo rankininkai, tačiau jų tarpusavio akistata taps viena didžiausios šio atrankos ciklo puošmenų. Lietuvos rinktinė prieš lemiamą mūšį yra kiek geresnėje padėtyje nei kaimynai latviai. Tam, jog patektų į kitą etapą Lietuvos rankininkams užtenka lygiųjų, tuo tarpu latviams būtinai pergalė. Nors abi komandos turi po 4 taškus, tačiau Lietuvos praleistų ir įmestų įvarčių santykis yra kur kas geresnis - būtent tai leidžia lietuviams tenkintis lygiosiomis. Lietuvos rinktinė šioje atrankoje verčiasi net be penkių traumuotų žaidėjų - Valdo Drabavičiaus, Beno Petreikio, Jono Truchanovičiaus, Gerdo Babarsko bei Luko Simėno. Vis tik, pastarasis yra su komanda Klaipėdoje ir tikimybė jį išvysti rungtynėse su Latvija yra. Latvių ekipoje neaiški Ingaro Dudės situacija. Jis paskutinėmis rungtynių sekundėmis su Izraeliu patyrė traumą ir vis dar neaišku ar jį matysime žaidžiantį prieš Lietuvą. Lemiamų rungtynių pradžia Klaipėdos „Švyturio“ arenoje 17 val, prieš tai 15 val. susitiks kol kas be pergalių esančios Gruzijos ir Izraelio rinktinės.