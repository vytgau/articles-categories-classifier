„Agrorodeo“ ekipažas per pirmus 8-is Dakaro etapus greičio ruožuose sugaišo 35 valandas 16 min. ir 1 sek. Tai lietuviams garantuoja 13 vietą bendroje įskaitoje. Kol kas rekordinis Baltijos šalims finišas buvo pernai, kai Antanas Juknevičius ir Darius Vaičiulis į galutinį finišą atlėkė 21-i. Į dvidešimtuką, o tuo labiau penkioliktuką dar nė vienam lietuviui nepavyko prasibrauti. Šis tikslas V. Žalai ir S. Jurgelėnui dabar ranka pasiekiamas. „Šiandien ryte nubudau, peržiūrėjau rezultatus ir nustelbė toks keistas jausmas“, – šypteli S. Jurgelėnas. Tačiau yra vienas „bet“ – liko dar penki etapai. Šiais metais Dakaras yra toks nenuspėjamas, kad prognozuoti galutinius rezultatus yra misija neįmanoma. „Reikia tiesiog važiuoti savo tempu – nei per lėtai, nei per greitai. Tiesiog judėti normaliu tempu ir nelėkti. Žinoma, kai pamato varžovą Vaidas instinktyviai pradeda spausti, tačiau negalėčiau pasakyti, kad perspaustų“, – sako S. Jurgelėnas. Nors du trečdaliai Dakaro jau įveikta, patyręs šturmanas žino, kad džiūgauti dar gerokai per anksti. „Dar tikrai ne pabaiga ir dar bus visko – smėlio, kopų, dulkių, akmenų“, – sako S. Jurgelėnas. Kad kova bus įtempta rodo tai, kad artimiausią varžovą V. Žala ir S. Jurgelėnas lenkia vos kiek daugiau nei 2 min. Tuo tarpu iki 12-os vietos „Agrorodeo“ ekipažui trūksta vos pusketvirtos minutės. „Matome, kad dvylikta vieta ranka pasiekiama. Kita vertus, už mūsų rikiuojasi visa eilė pilotų, kurie gali mus labai lengvai pavyti, nes pusantros valandos skirtumas nėra didelis“, – sako S. Jurgelėnas. Sau rekordiniu tempu važiuoja ir A. Juknevičius su D. Vaičiuliu – „Craft Bearings“ ekipažas kol kas rikiuojasi 17-as. Nuo „Agrorodeo“ „Craft Bearings“ duetas atsilieka tik 45 minutėmis ir dar turi realių galimybių kilti aukštyn. Nenustebino Jei prieš išvykdami į Dakarą V. Žala ir S. Jurgelėnas tarsi buvo Benedikto Vanago ir A. Juknevičiaus šešėlyje, tai šiandien „Agrorodeo“ žengia priekyje patyrusių Dakaro vilkų. Tiesa, tai neturėtų būti labai didelė staigmena. „Vaidotas manęs nė kiek nenustebino. Jis jaunas, greitas, ambicingas. Jis turi viską, ką turiu aš. Beje, visi lietuvių ekipažai labai ambicingi. Šioje situacijoje labai šaunu, kad dvejus metus buvęs alkyje su labai prasta mašina dabar Vaidas gavo automobilį ir iškart iššovė“, – apie kolegą sako A. Juknevičius. „Vaidoto greitis manęs visiškai nenustebino. Buvo visiškai aišku, kad Vaidotas yra labai greitas jaunuolis. Pagrindinis dalykas, kad jis išlaikytų šaltus nervus iki pat Dakaro pabaigos ir kad nenutiktų kas nors techniškai negero. Tokiu atveju mes turėsime puikų rezultatą“, – sako B. Vanagas. „Kamanė“ vietoje „Bitės“ Prieš tai vykusius du Dakarus V. Žala baigė labai anksti ir abu kartus pavedė neatlaikiusi „Bitutė“ – lietuvių Dakarui pritaikytas „Sean Leon“ paskutinį kvapą išleisdavo vos po kelių etapų. V. Žala apskaičiavo, kad per du Dakarus įveikė vieno distanciją. Gavęs į rankas „Overdrive“ vairą V. Žala kol kas rodo, kad gali važiuoti labai greitai ir, kas svarbiausia, pasiekti finišą. Dakare galioja taisyklė, kad laimi ne tas, kas greičiausias, o kas greičiau pasiekia finišą. Panašu, kad V. Žalai pavyksta ne tik išlaikyti puikų tempą, bet ir šaltą galvą. Kad kova dėl vietų antrajame dešimtuke bus itin arši įrodo faktas, jog pilotai nuo 12-os iki 20-osios vietos „telpa“ į 1 val. 20 min. atsilikimo nuo lyderio tarpą. V. Žala turi viskas galimybes kilti bent viena pozicija aukštyn. „Stengiuosi nepasiduoti mintims, nes viskas gali labai greitai pasikeisti. Aš jau turiu labai daug karčios patirties. Žinau, kad viena klaida ar vienas gedimas gali viską nubraukti. Galima labai daug valandų prisirinkti. Darome savo darbą ir stengiamės jį padaryti iki galo. Pradžia buvo nervinga. Mašina greita, su Sauliumi senai važiavome, trasos sudėtingos, kopos. Matyt dėl to greičių dėžę supyliau per keturis greičio ruožus, viskas buvo nešvariai, o dabar jau nusiraminau, pasisaugau. Radau balansą tarp saugaus, bet greito važiavimo. Iki labai greito dar reikia pridėti, tačiau dabar reikia pasisaugoti. Dabar jau stengiuosi kvailai nerizikuoti. Per tuos dvejus metus Dakare supratau, kad ne viskas kelio knygoje pažymėta. Yra tik didžiausios kliūtys, o kartais ir jos specialiai pamirštamos pažymėti. Taigi važiuoji tiek, kiek matai. Jei nematai – nevažiuoji. Rizikavimo režimą išjungiau, nedurniuokime“, – DELFI dešimtojo etapo išvakarėse žadėjo V. Žala. Lenktynininkas neslėpė, kad už naujojo bolido vairo jaučiasi puikiai ir tikino, jog visų jo galimybių dar neišnaudoja. „Matau, kad yra labai didelis rezervas, ką dar galime išspausti iš šio automobilio. Dėl to aš netapšnoju sau per petį. Šis Dakaras turi būti lūžio taškas – arba mes išgyvename, arba einame užsiimti kita veikla. Iš tikro turint tokį automobilį reikėtų važiuoti dešimtuke. Tiesiog reikia išvengti klaidų, kurias lemia patirties stoka. Jei kažkada jų išvengsime ir važiuosime tokiu tempu – tikslą pasieksime“, – kalbėjo V. Žala. Jis kol kas lenkia kur kas labiausiai patyrusius A. Juknevičių ir B. Vanagą. Tačiau veltis į lenktynes su tautiečiais V. Žala neketina. „Labai lengva įsivelti į tarpusavio lenktynes. Maratonas yra toks reiškinys, kur svarbu net tik pasiruošti fiziškai, bet ir sudėlioti psichologinius akcentus. Jei į greičio ruožą išvažiuosi su neteisinga mintimi, nusiteikimu, tai labai gretai gali prisidaryti reikalų. Klasikiniame ralyje turėjau skaudžių pamokų. Kai kurios baigėsi skaudžiai, kai kurios – ant ribos. Tiesiog išvažiuoji su neteisingu nusiteikimu ir tavo kūnas visiškai kitaip reaguoja į situacijas. Jei žinai, kad turi važiuoti su tam tikru rezervu, kad turi saugoti automobilį, tada viskas vyksta kur kas sklandžiau“, – sako V. Žala. Įdomu, kad į starto vietą V. Žala atvyksta vienas paskutiniųjų – ekipažas su kitais sportininkais nelaukia starto eilės, o sustoja kiek atokiau. Pasirodo, tai vienas iš pasiruošimo startui etapų. „Stengiuosi nesivelti į priešstartinį lenktyniavimą. Turiu tam tikrą procedūrą. Pirmiausia pasitikrinu padangų slėgį, tada žinau, kada pradėti rengtis, tada šiek tiek užkandu, nueinu į krūmus. Ta procedūra susikomplektuoja ir viską sudėlioja į savo vietas. Dabar aš jaučiuosi ramiai. Jau viskas nusistovėjo ir viskas vyksta labai ramiai“, – sako V. Žala. DELFI primena, kad iki Dakaro maratono pabaigos lieka penki etapai.