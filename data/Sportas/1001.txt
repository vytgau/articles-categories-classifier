Vaizdo transliacijų internetu platforma viaplay.lt ir „Viasat Sport Baltic“ kanalas savaitgalį iš viso parodys ketverias „Premier“ lygos 28 turo rungtynes. Anglijos čempionate toliau vyksta intriguojančios lenktynės dėl vietos pirmajame ketverte, kuris garantuoja kelialapį į kito sezono EUFA Čempionų lygos varžybas. „Manchester United“ užima antrąją vietą (56 taškai), o „Chelsea“ – ketvirtąją (53). Trečiojoje pozicije rikiuojasi „Liverpool“ (54), penktojoje – Londono „Tottenham Hotspur“ (52). Pastaruosius keletą metų „aristokratai“ „raudoniesiems velniams“ yra itin neparankus varžovas. Iš paskutinių 14 tarpusavio mačų įvairiose varžybose „United“ šventė tik vieną pergalę, 8 kartus triumfavo „Chelsea“, o 5 mačai baigėsi taikiai. Iš viso „Premier“ lygoje šie klubai galynėjosi 51 kartą. 18 rungtynių laimėjo „Chelsea“, 14 – „Manchester United“, 19 mačų baigėsi lygiosiomis. Kai prie Londono klubo vairo stojo italas Antonio Conte, „Chelsea“ Mančesterio ekipą, vadovaujamą portugalo Jose Mourinho, nugalėjo tris sykius iš keturių bandymų. Šių pirmenybių pirmojo rato dvikovoje 1:0 pajėgesni buvo „Chelsea“ futbolininkai. Anglijos čempionate pastaruoju metu neblizga abi komandos. „Aristokratai“ dabar laimėjo tik dvejas rungtynes iš penkerių, o „raudonieji velniai“ laimėjo vieną mačą iš paskutinių trijų. Praėjusiame ture J. Mourinho kariauna 0:1 turėjo pripažinti „Newcastle United“ pranašumą. Tiesa, Mančesterio futbolininkai gali pasigirti geriasusia gynyba lygoje. Jie į savo vartus yra praleidę tik 19 įvarčių. Šią savaitę „Manchester United“ ir „Chelsea“ kovėsi Čempionų lygos aštuntfinalio pirmosiose rungtynėse. Abi Anglijos ekipos sužaidė lygiosiomis. Mančesterio klubas svečiuose 0:0 baigė akistatą su „Sevilla“, o „aristokratai“ namie 1:1 – su „Barcelona“. Transliacijų tvarkaraštis: vasario 24 d. 14.20 val. „Leicester City“ – „Stoke City“ (viaplay.lt ir „Viasat Sport Baltic“; tiesiogiai), 16.50 val. „Liverpool“ – „West Ham United“ (viaplay.lt ir „Viasat Sport Baltic“; tiesiogiai), 19.20 val. „Watford“ – „Everton“ (viaplay.lt; tiesiogiai); vasario 25 d. 15.55 val. „Manchester United“ – „Chelsea“ (viaplay.lt ir „Viasat Sport Baltic“; tiesiogiai).