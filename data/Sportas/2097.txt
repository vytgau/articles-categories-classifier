Lietuvos ledo ritulininkams Blede (Slovėnija) lieka vienas loterijos bilietas, su kuriuo dar galima pabandyti laimę. Bet jeigu jį nutrynus nepasirodys pirmoji pergalė, su pirmu pasaulio čempionato divizionu teks atsisveikinti. Prieš mažiau nei 14 valandų dar dūsavę dėl dvikovos su kita autsaidere Italija pratęsime apmaudžiai išsprūdusios galimybės sutvirtinti savo pozicijas, trečiadienio popietę lietuviai stojo į kovą su Lenkija, turinčia visiškai kitokių kėslų. Jei M. Kiero auklėtiniai mėgina išvengti paskutinės vietos ir neiškristi, lenkai kol kas sėkmingai konkuruoja dėl pirmos pozicijos ir kelialapio į aukštesnę grupę. Ir lietuviai pietiniams kaimynams kojos nepakišo, pralaimėję 1:4. Tačiau vaizdu aikštėje meistriškumo skirtumą įvertinęs komandos strategas buvo patenkintas. „Poilsio turėjome mažai, bet labai smagu, kad jaunimas išėjo nusiteikęs rimtai pakovoti ir pamiršęs ankstesnius pralaimėjimus. Nors žaidėme prieš labai pajėgią rinktinę, kuri pretenduoja į aukso medalius, kai kurie rungtynių momentai mums buvo geriausi šiame čempionate“, – DELFI pareiškė M. Kieras. Prie pastarųjų tikrai negalima priskirti atkarpų, kai Lietuvos rinktinė turėjo žaidėjų daugumą ant ledo. Lietuviai ne šiaip neišnaudojo trijų tokių progų. Pirmąją jie iššvaistė taip nieko ir nenuveikę varžovų zonoje, o vos sugrįžus penktam lenkų žaidėjui, patys praleido įvartį. Antrasis kiekybinės persvaros realizacijos brigados pasirodymas buvo dar prastesnis: Lietuvos komanda prarado ritulį ir buvo užklupta rezultatyvia kontrataka. Tuo metu Lenkijos rinktinė vienintelę turėtą žaidėjo persvarą pavertė trečiuoju įvarčiu, o ketvirtą pridūrė pasiųsdama ritulį jau į ištuštėjusius priešininkų vartus mačo pabaigoje, kuomet rizikuodamas M. Kieras vartininką pakeitė papildomu aikštės žaidėju. Dvi paskutines vinis sukalė JAV gimęs ir Kanadoje šiuo metu rungtyniaujantis rezultatyviausias čempionato žaidėjas Alanas Lyszczarczykas, savo sąskaitoje turintis 7 įvarčius ir 6 rezultatyvius perdavimus. Už jo daugiausiai įvarčių pelniusių ledo ritulininkų sąraše rikiuojasi dar du lenkai, o ketvirtas – vienintelį taiklų metimą Lietuvos ekipos gretose trečiadienį atlikęs Markas Kaleinikovas (4 įvarčiai). Kitų Lietuvos ledo ritulininkų šioje rikiuotėje tektų ieškoti ilgai. Be M. Kaleinikovo, po kartą pasižymėję yra Ignotas Ragas ir Lukas Washco, abu įmušę rungtynėse su slovėnais. Iš visų turnyro komandų lietuviai turi mažiausiai įvarčius pelniusių žaidėjų. Po praėjusių metų pirmenybių su jaunimo rinktine atsisveikino trys iš keturių jos rezultatyviausių žaidėjų, ir kompensuoti praradimų kol kas nepavyksta. „Tiesiog nepasisekė įmušti daugiau įvarčių, – po rungtynių su Lenkija kalbėjo M. Kieras. – Metimų skaičius išaugo, bet rezultatas – tas pats. Pelnius vieną įvartį laimėti tikrai nėra lengva. Reikia prabusti mūsų snaiperiams ir per kitas rungtynes įmušti du tris įvarčius – tada turėtume pagaliau švęsti pergalę. Belieka pataikyti ten, kur reikia. O ginamės mes kiekvienose rungtynėse vis geriau ir geriau.“ Trečiadienį lietuviai neteko dar vieno žaidėjo – traumą patyrė puolėjas Lukas Žukauskas, Blede atlikęs vieną rezultatyvų perdavimą. Mačo pradžioje jėgos veiksmą atlikęs varžovas skaudžiai trenkė lietuvį į apsauginius bortus ties komandos atsarginių suolu. Žaidėjas iš karto buvo nuvežtas į ligoninę gretimose Jesenicėse, kur galėjo lengviau atsikvėpti – lūžių jis išvengė, diagnozuotas stiprus šono sumušimas. „Labai gaila prarasti tokį žaidėją. Manau, prieš jį sužaista pernelyg grubiai, turėjo būti pražanga“, – akmenuką į teisėjų daržą paleido M. Kieras. Laižytis žaizdas lietuviai ir kitos komandos galės ketvirtadienį, kuomet varžybas antrą kartą pertrauks poilsio diena. O penktadienį, nuo 14 val. Lietuvos laiku, laukia žūtbūtinė akistata su ukrainiečiais. Pastarieji 3:2 palaužė italus. Tai reiškia, jog paskutiniame ture Lietuvos rinktinei pakaktų ir dviejų taškų, jei tik Italija vėliau vyksiančiose rungtynėse nepateiks staigmenos ir neatims taškų iš slovėnų. „Turėsime pusantros dienos poilsio. Lengvai pračiuošime per treniruotę, atgausime jėgas ir eisime į paskutinį mūšį. Kitas varžovas – mums įveikiamas. Tik kiekvienas turi sužaisti geriausias savo rungtynes“, – kovoti iki pabaigos ragino treneris. Primename, kad Lietuvos rinktinė pernai laimėjo antro diviziono A grupės turnyrą Taline (Estija) ir po šešerių metų pertraukos grįžo į aukštesnį lygmenį. 