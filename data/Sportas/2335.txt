Tai buvo trečioji pergalė Suomijos lenktynininko karjeroje. Antrąją vietą užėmė šio sezono čempionas britas Lewisas Hamiltonas („Mercedes“), trečias finišavo vokietis Sebastianas Vettelis („Ferrari“). L. Hamiltonas surinko 363 taškus ir antrąją poziciją bendrojoje įskaitoje užėmusį S. Vettelį (317 tšk.) aplenkė 46 taškais. Trečioji pozicija atiteko V. Bottui (305 tšk.). Sėkmingai startavęs iš pirmos vietos V. Bottas po pirmo posūkio išsilaikė lyderio pozicijoje ir sėkmingai tolo nuo L. Hamiltono. Įgijęs 2 sek. persvarą, suomis pirmasis iš lyderių pasuko į techninio aptarnavimo zoną pasikeisti padangų. L. Hamiltonas trasoje išbuvo trim ratais ilgiau už V. Bottą ir užfiksavo geriausią rato įveikimo laiką. Bet to nepakako, kad po sustojimo britas į trasą grįžtų priešais komandos draugą V. Bottą. Vienu metu L. Hamiltonui buvo pavykę atsilikimą nuo suomio sumažinti iki 0,5 sek., bet situacija rikiuotės priekyje išliko nepakitusi. V. Bottas finišo liniją kirto pirmas ir šventė pergalę, tuo tarpu L. Hamiltonas turėjo pasitenkinti antra vieta. Tai buvo trečias kartas šių metų sezone, kai „Mercedes“ pilotai finišavo pirmoje ir antroje pozicijose. „Ferrari“ ir jos pilotas Sebastianas Vettelis šį kartą nesugebėjo rimčiau pasipriešinti pagrindiniams varžovams. Vokietis finišo liniją kirto trečias, nuo nugalėtojo atsilikęs beveik 20 sek. O už jo finišavo antrasis „Ferrari“ pilotas Kimi Raikkonenas. Ilgą laiką ketvirtoje vietoje važiavo „Red Bull“ atstovas Danielis Ricciardo. Bet dėl hidraulikos gedimo australas buvo priverstas pasitraukti iš lenktynių anksčiau laiko. Tuo tarpu jo komandos draugas Maxas Verstappenas paskutines sezono lenktynes baigė penktas, mažiau nei sekunde atsilikęs nuo K. Raikkoneno. Nico Hulkenbergas finalinėse sezono lenktynėse finišavo šeštas ir padėjo „Renault“ ekipai iškovoti šeštą vietą konstruktorių įskaitoje. Tuo tarpu dėl tinkamai nepritvirtino priekinio rato vokiečio komandos draugas Carlosas Sainzas nebaigė ketvirtų lenktynių iš paskutinių šešių. „McLaren“ lenktynininkas Fernando Alonso, paskutinį kartą pilotavęs bolidą su „Honda“ varikliu, sezoną užbaigė devintoje vietoje ir britų ekipai iškovojo porą taškų. Tuo tarpu iš „Formulės-1“ pasitraukiantis Felipe Massa savo 269-ąsias F-1 lenktynes užbaigė finišuodamas dešimtoje vietoje.  Abu Dabio „Grand Prix“ lenktynių rezultatai. 1. Valtteri Bottas (Suomija, „Mercedes“) - 1 val. 34 min. 14,063 sek. 2. Lewis Hamilton (Didžioji Britanija, „Mercedes“) - +3,899 sek. 3. Sebastian Vettel (Vokietija, „Ferrari“) - +19,330 4. Kimi Raikkonen (Suomija, „Ferrari“) - +45,386 5. Max Verstappen (Olandija, „Red Bull“) - +46,269 6. Nico Hulkenberg (Vokietija, „Renault“) - +1.25,713 7. Sergio Perez (Meksika, „Force India“) - +1.32,062 8. Esteban Ocon (Prancūzija, „Force India“) - +1.38,911 9. Fernando Alonso (Ispanija, „McLaren“) - +1 ratas 10. Felipe Massa (Brazilija, „Williams“) - +1 ratas... Bendroji įskaita po 20 etapų. 1. Lewis Hamilton (Didžioji Britanija, „Mercedes“) - 363 tšk. 2. Sebastian Vettel (Vokietija, „Ferrari“) - 317 3. Valtteri Bottas (Suomija, „Mercedes“) - 305 4. Kimi Raikkonen (Suomija, „Ferrari) - 205 5. Daniel Ricciardo (Australija, „Red Bull“) - 200 6. Max Verstappen (Olandija, „Red Bull“) - 168 7. Sergio Perez (Meksika, „Force India“) - 100 8. Esteban Ocon (Prancūzija, „Force India“) - 87 9. Carlos Sainz (Ispanija, „Toro Rosso“) - 54 10. Nico Hulkenberg (Vokietija, „Renault“) - 43 11. Felipe Massa (Brazilija, „Williams“) - 43... Po paskutinio etapo „Formulė-1“ pristatė naują logotipą. After an amazing season – a new #F1 era awaits Our greatest races are ahead of us #Unleash2018 pic.twitter.com/1g0KSjeVhj— Formula 1 (@F1) November 26, 2017  Daugiau naujienų rasite F-1.lt.