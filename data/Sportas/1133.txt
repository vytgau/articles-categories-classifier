21-erių metų krašto saugas iš Kroatijos yra Zagrebo „Dinamo“ auklėtinis, garsiajame klube įveikęs kelią nuo vaikų komandų iki dublerių ekipos. 2017-aisiais naujasis „Sūduvos“ 87–asis numeris rungtyniavo Slovėnijoje. „Persikelti žaisti į „Sūduvą“, manau, yra geras mano sprendimas. Esu jaunas, noriu tobulėti, o čia yra puiki vieta tai daryti, – savo pirmajame interviu Lietuvoje teigė M. Iharošas. – Aš užaugau Kroatijos sostinėje Zagrebe, tad Marijampolė man atrodo mažas miestas. Tačiau atvykau čia ne dėl miesto, atvažiavau žaisti futbolo. Bet ir pats miestas atrodo graži vieta.“ Zagrebe kroatas turėjo galimybę treniruotis aukšto lygio futbolo mokykloje, žaisti jaunimo Čempionų lygoje. Būtent šiame turnyre M. Iharošas sužaidė ir rungtynes, kurias vadina iki šiol labiausiai įsiminusiomis jo karjeroje. „Žaidėme prieš Madrido „Atletico“ ir laimėjome 6:1. Tai buvo geriausiai mano sužaistos rungtynės. Tuo metu, kai rungtyniavau „Dinamo“, jaunimo lygoje buvome geriausia komanda“,- teigė Marko. Dešiniojo krašto gynėjui yra tekę žaisti Kroatijos jaunių rinktinėje, o žaisdamas Marijampolėje tikisi sulaukti kvietimo į jaunimo (iki 21 metų) komandą. Vėliau futbolininkas drįstų galvoti ir apie didžiausios savo svajonės – žaisti Kroatijos nacionalinėje rinktinėje – įgyvendinimą. „Tai yra mano svajonė, tačiau viskas turi vykti žingsnis po žingsnio. Dabar esu čia, turiu žaisti, ir žaisti gerai, kad mano pastangas pamatytų ir suteiktų man galimybę Kroatijos jaunimo rinktinės treneris“, – teigė M. Iharošas. Pirmieji legionieriaus įspūdžiai apie „Sūduvą“ yra geri. „Nauja komanda, naujas treneris, naujas miestas, viskas nauja, bet didelio spaudimo nejaučiu. Komandoje yra daug žaidėjų iš Balkanų, daugiausia, be abejo, bendrauju su jais, tačiau viskas yra puiku ir santykiuose su kitais žaidėjais. Visi mane puikiai priėmė“, – pasakojo futbolininkas. Su „Sūduva“ kroatas kelia sau aukščiausius tikslus ir tikisi jau šeštadienį laimėti pirmąjį trofėjų – LFF Supertaurę. „Iš visų jėgų stengsiuosi padėti „Sūduvai“ apginti čempionų titulą. Šeštadienio rungtynės, kurių visi labai laukiame, padės tai įrodyti“, – tvirtai užbaigė M. Iharošas.