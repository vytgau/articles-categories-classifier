Antradienio, liepos 25-osios vakarą, 20.17 val. Lietuvos laiku, sporto gerbėjų akys kryps į įvykius Budapešto baseine. Čia 100 metrų plaukimo krūtine finale plauks Rūta Meilutytė, kurios varžovių gretose – principinėmis priešininkėmis jau kurį laiką esančios rusė J. Jefimova ir amerikietė Lilly King. Juoda katė tarp Rusijos ir JAV sportininkių perbėgo dar Rio de Žaneiro olimpinėse žaidynėse, kai auksą 100 m krūtine distancijoje laimėjusi L. King aštriai pasisakė ilgą laiką dopingo skandaluose braidžiojusios J. Jefimovos atžvilgiu. Akivaizdu, kad ši priešprieša per metus niekur nedingo, ir L. King yra bene didžiausia rusų plaukimo priešė baseine. Tai puikiai atsiskleidė praeityje tituluoto Rusijos plaukiko, triskart olimpinio prizininko, žurnalo „Plaukimas“ redaktoriaus Dmitrijaus Volkovo pasisakyme, kuriame šis prognozavo varžybų 100 m distancijoje baigtį. 51-erių rusas tiesiog šlovino J. Jefimovą ir vaikščiojo ant įžeidinėjimų jos varžovių atžvilgiu ribos. „L. King – pajėgi sportininkė. Ji laimėjo Rio de Žaneiro olimpines žaidynes, nors ten šiurkščiai pažeidė plaukimo krūtine technikos taisykles. O po pergalės leido sau nekorektiškai elgtis J. Jefimovos atžvilgiu. Tai gali reikšti, kad pas Lilly ne viskas gerai su psichika. Įprastai tokiuose skandaluose atsiduria neurotikai. Ir tai gali sutrukdyti L.King“, – pareiškė D. Volkovas. Jis nepamiršo ir R. Meilutytės, Budapešte vėl įsitraukusios į kovą dėl apdovanojimų. „R. Meilutytė jau lipo ant šito grėblio, kai psichologinėje dvikovoje J. Jefimova ją sulaužė, nors Rūta atrodė neįveikiama po Londono olimpinių žaidynių aukso. Tačiau dabar ji taip greit nebeplaukia“, – lietuvės kaip rimtos grėsmės nevertino rusas. „Jeigu reikėtų lažintis dėl finalo, aš pasirinkčiau J. Jefimovą. Savo akimis matėme, kaip lengvai ji plaukia. Jeigu nieko kito nenutiks, J. Jefimova gali pamušti pasaulio rekordą. Ji turi milžinišką potencialą – taip greitai Žemės planetoje dabar negali plaukti niekas“, – rusę šlovino D. Volkovas. Buvęs plaukikas niekaip negalėjo pamiršti 2016-ųjų Rio de Žaneiro olimpinių žaidynių ir L. King triumfo, tvirtindamas, kad amerikietė finale pažeidė taisykles. „L. King sukdamasi palietė sienelę tik viena dešine ranka. Tai taisyklių pažeidimas. Žiūrint video galima įžvelgti, kad kaire ranka ji taip pat lengvai priliečia sienelę, tačiau tai neteisingas lietimas, techninę apgaulė, kuri leido jai laimėti sekundės dalis“, – prisiminė jis. Visiškai kitokios nuomonės dėl moterų kovos 100 metrų krūtine distancijoje yra kitas Rusijos plaukikas, olimpinis čempionas Aleksandras Popovas. Jo nuomone, psichologinė persvara čempionate kaip tik turėtų būti ne J. Jefimovos, o L. King pusėje. „L. King pusėje yra psichologinis pranašumas. Ji – olimpinė čempionė, o tai kažkuria prasme suteikia teisę į varžovus žiūrėti iš viršaus: kad ir kas nutiktų, olimpinės čempionės titulo ji jau nepraras“, – pažymėjo 45-erių rusas. J. Jefimovai sėkmės linki Rusijos viceprezidentas, buvęs šalies sporto ministras Vitalijus Mutko. „Julija – pasaulinio plaukimo lyderė, mūsų šalies plaukimo rinktinės lyderė. Laukiame iš jos maksimalių rezultatų jos mėgiamiausiose distancijose“, – 25-erių plaukikę ragino jis. Primename, kad pirmadienio vakarą vykusiose pusfinalio varžybose J. Jefimova iš tikrųjų plaukė itin greitai ir vos nepakartojo R. Meilutytės pasaulio rekordo, lietuvei priklausančio nuo 2013-ųjų. J. Jefimova distanciją įveikė per 1 min. 4,36 sek. Po dopingo skandalų karjerą tęsiančiai plaukikei tik vienos šimtosios sekundės dalies pritrūko iki R. Meilutytės pasiekimo. Pati Rūta pusfinalyje užėmė trečią vietą – 1 min. 5,06 sek. Paskutinį kartą tokį greitį plaukiant 100 m ji buvo išvysčiusi 2013 metais, kai vieną po kito skynė laurus tarptautinėje arenoje. Antra buvo jau minėtoji L. King, distanciją įveikusi per 1 min. 4,53 sek. „Esu labai patenkinta rezultatu ir plaukimu, viskas pavyko. Aišku, visada būna ką pagerinti – tai aptarsime su treneriu, kad rytoj viskas būtų kaip įmanoma arčiau tobulumo. Bet kaip seksis, matysime“, – po pasirodymo pusfinalyje sakė R. Meilutytė. 