Šiomis rungtynėmis lietuviai pradėjo pasiruošimą rudenį vyksiančiam UEFA Tautų lygos turnyrui, kuriame bus galima pakovoti dėl patekimo į 2020 metų Europos čempionatą. Gruzinai dominavo viso susitikimo metu, o ypatingai – pirmajame kėlinyje, kuriame ir pelnė visus keturis įvarčius. Antrajame kėlinyje lietuviai sugebėjo kiek išlyginti žaidimą, bet sukurti pavojingų progų ir rezultato pakeisti nepavyko. Beviltiškai puolusi E. Jankausko treniruojama ekipa šiame mače neatliko nė vieno smūgio į varžovų vartų stačiakampį. Nugalėtojams po įvartį pelnė Giorgis Papunašvilis (15 min.), Giorgis Kvilitaja (22 min.), 11 metrų baudinį realizavęs Valeris Quazaišvilis (31 min.) ir Giorgis Chakvetadzė (40 min.).  Lietuviai subyrėjo jau per pirmąjį pusvalandį. Greitai po pirmojo gruzinų įvarčio Linas Klimavičius prie pat vartų pralaimėjo dvikovą ore ir leido varžovui padvigubinti skirtumą, o jau 30-ąją minutę tas pats L. Klimavičius baudos aikštelėje prasižengė, todėl po realizuoto 11 metrų baudinio rezultatas tapo 3-0. Paskutinę vinį į Lietuvos futbolo rinktinės karstą įkalė aštuoniolikmetis Gruzijos nacionalinės komandos debiutantas Giorgis Chakvetadzė, kuris be didesnio vargo pergudravo lietuvių gynėjus ir pasiuntė svečius į agoniją. Gruzija 4 – 0 Lietuva 15' [1 – 0] G. Papunashvili 23' [2 – 0] G. Kvilitaja 31' [3 – 0] V. Qazaishvili 40' [4 – 0] G. Chakvetadze Įspėti: 75 min. S. Kverkvelia (Gruzija); 31 min. L. Klimavičius, 65 min. O. Verbickas, 75 min. J. Lasickas, 88 min. V. Slavickas (Lietuva) Lietuvos rinktinėje debiutavo trys naujokai. Pirmą kartą nacionalinės komandos marškinėlius apsivilko antrajame kėlinyje aikštėje pasirodę Karolis Laukžemis, Danielis Romanovskis ir Justas Lasickas. Dėl traumų rinktinei padėti negali Vykintas Slivka, Vytautas Andriuškevičius ir Emilijus Zubas. Lukas Spalvis neatvyko į rinktinės stovyklą dėl šeimos pagausėjimo. Antradienį Lietuvos rinktinė išvykoje žais draugiškas rungtynes su Armėnija, kuri šeštadienį 0:0 sužaidė su Estijos rinktine.  Startinė Lietuvos rinktinės sudėtis: E.Šetkus, V.Slavickas, L.Klimavičius, E.Girdvainis, V.Borovskij, A.Žulpa, O.Verbickas, A.Novikovas, F.Černych, D.Šernas, N.Valskis. Atsarginių suolelis: V.Černiauskas, E.Gertmonas, A.Jankauskas, J.Januševskij, E.Vaitkūnas, R.Baravykas, M.Kuklys, D.Romanovskis, J.Lasickas, S.Paulius, M.Vorobjovas, K.Laukžemis. 