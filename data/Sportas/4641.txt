„Patekti į šimtuką tokio rango varžybose laikoma geru rezultatu. Džiaugiuosi, kad pavyko tai pasiekti“, – sakė 86-ąją vietą užėmęs Virgilijus Grybė, vadovaujantis Lietuvos medžioklinio šaudymo federacijai. Giedrius Malakauskas su 160 taškų buvo 258-as. Trečią rezultatą tarp Lietuvos atstovų pasiekė Antanas Aleksiūnas (bendroje įskaitoje - 306-as, 157 taškai). Jis taip pat veteranų grupėje tarp 200 dalyvių užėmė 49-ąją vietą. Čempionatas vyko Galgamaksos gyvenvietės šaudykloje netoli Vengrijos sostinės Budapešto. Per keturias dienas, aštuonias serijas šūvių šauliai stengėsi numušti 200 taikinių (po 25 kiekvienoje serijoje). V. Grybė numušė 172 taikinius. Čempionu tapusio amerikiečio Davido Radulovichiaus rezultatas – 193 numušti taikiniai. Antrąją vietą užėmė varžybų šeimininkas vengras Andrasas Szerdahelyi (191), trečiąją – ispanas Diego Martinezas Eguizabalas (190). Sportingas yra šaudymo disciplina, atkartojanti įvairių paukščių ir gyvūnų judėjimo trajektorijas. Sportiniais ginklais šaudoma į molines lėkštutes. Šios disciplinos varžybos rengiamos įvairiomis lauko ir vietovės sąlygomis į skirtingus taikinius, atskleidžiant šaulių techninius ir sportinius sugebėjimus. „Tokios varžybos labai populiarios visame pasaulyje – matyti iš dalyvių skaičiaus. Mielai surengtume tokias varžybas Lietuvoje, tik neturime tam sąlygų. Treniruojamės aikštelėse, neatitinkančiose tarptautinių standartų, o ir jose šaudymo entuziastų netrūksta“, – sakė V. Grybė.