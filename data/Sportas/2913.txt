Vokietis teigė, kad suomis yra geriausias komandos draugas, kokį jis kada nors turėjo. Anot S. Vettelio, K. Raikkonenas yra ypatingas, nes nežaidžia jokių politinių žaidimų. Paklaustas kokį komandos draugą šalia norėtų turėti, S. Vettelis atsakė: „Tai nėra mano sprendimas ir nemanau, kad turėtų būti mano. Todėl man nėra skirtumo. Žinoma, viską palengvina, kai dirbi su kažkuo, kam tikrai jauti didelę pagarbą. Dažnai žmonės bando padaryti įvairius dalykus daug sudėtingesniais, komplikuotais, ypač F-1. Todėl gera dirbti su kažkuo, kas neužsiima politiniais žaidimais ir nėra jokių nesusipratimų. Iš šios pusės, Kimis turbūt yra geriausias komandos draugas, kokį tik turėjau. Jis yra labai atviras, bet taip pat gerai sutariau ir su Danieliu Ricciardo. Su Marku Webberiu turėjome kelis skirtumus. Bet mes esame iš skirtingų kartų, todėl nuo pat pradžių nebuvome itin artimi, bet taip jau yra“, – kalbėjo S. Vettelis. „Ferrari“ gretose S. Vettelis ir K. Raikkonenas kartu lenktyniauja nuo 2015 metų bei tikrai tai toliau darys ir kitame sezone.