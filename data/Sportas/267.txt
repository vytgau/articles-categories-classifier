Prieš savaitę namuose 4:1 Maskvos CSKA (Rusija) nokautavęs Londono „Arsenal“ (Anglija) atsakomosiose rungtynėse susidūrė su rimtu pasipriešinimu ir antrame kėlinyje netgi balansavo ties praraja. Fedoras Chalovas ir Kirilas Nababkinas dviem įvarčiais atkūrė intrigą, palikdami raudonarmiečiams dar 40 minučių pateikti sensaciją. Pakiliai žaidę šeimininkai toliau kūrė progas, o dar vienas taiklus smūgis būtų atvėręs jiems duris į pusfinalį dėl svečiuose pelnyto įvarčio taisyklės. Tačiau Arsene'o Wengero auklėtiniai atlaikė sunkias minutes, o 75-ą min. Danny Welbeckas atvėsino varžovų entuziazmą, sušvelnindamas rezultatą. Mačo pabaigoje santykį išlygino Aaronas Ramsey, kuris prieš tai buvo išgabentas iš aikštės neštuvais, bet grįžo į kovą. Lygiosios 2:2 pratęsė „Arsenal“ viltį šiame sezone iškovoti bent vieną trofėjų ir pelnyti vietą kito sezono Čempionų lygoje. Pergalė namuose prieš savaitę atnešė kelialapį į pusfinalį ir kitam favoritui – Madrido „Atletico“ (Ispanija). Diego Simeone treniruojama komanda išvykoje turėjo pripažinti Lisabonos „Sporting“ (Portugalija) ekipos pranašumą 0:1, bet pirmąsias rungtynes buvo laimėjusi 2:0. Vienintelį įvartį portugalams, kuriems vis dar priklauso teisės į paskolintą Lietuvos rinktinės puolėją Luką Spalvį, pelnė kolumbietis Fredy Montero. Ваш браузер не поддерживает iframe. Tuo metu likusiose porose situacija ketvirtadienį vertėsi aukštyn kojomis. „Salzburg“ (Austrija) klubas pakartojo šią savaitę iš Čempionų lygos sensacingai „Barcelona“ (Ispanija) eliminavusios „Roma“ (Italija) stebuklą. O nudegė šįsyk kita Amžinojo miesto komanda – Romos „Lazio“. Simone Inzaghi auklėtiniai savoje teritorijoje įtikinamai pranoko austrus 4:2, bet pateisinti favoritų statuso išvykoje nesugebėjo. „Salzburg“ pasiekė revanšą 4:1. Įdomiausia, jog visi įvarčiai buvo pelnyti per antrą dvikovos kėlinį, o pirmieji pasižymėjo italai – 55-ą min. kamuolį į vartus nukreipė „Lazio“ lyderis Ciro Immobile. „Salzburg“ nepakriko ir vos per 20 min. sugebėjo atsakyti keturiais tiksliais smūgiais. Įvarčius pelnė Munasas Dabburas, Amadou Haidara, Hee-Chan Hwangas ir Stefanas Laineris. Dar daugiau veiksmo išvydo žiūrovai Marselio „Stade Velodrome“ stadione. Jo šeimininkai „Marseille“ (Prancūzija) futbolininkai 5:2 įveikė „Leipzig“ (Vokietija) ir su kaupu atsilygino už nesėkmę 0:1 prieš savaitę. Pusfinalių burtai bus traukiami penktadienį. Kovos dėl vietos finale vyks balandžio 26 d. ir gegužės 3 d., o UEFA Europos lygos nugalėtojai paaiškės gegužės 16 d. Lione (Prancūzija). Rezultatai CSKA 2 – 2 „Arsenal“**** (bendras – 3:6) 39' [1 – 0] Fedoras Chalovas 50' [2 – 0] Kirilas Nababkinas 75' [2 – 1] Danny Welbeckas 90' [2 – 2] Aaronas Ramsey „Marseille“**** 5 – 2 „Leipzig“ (bendras – 5:3) 2' [0 – 1] Bruma 6' [1 – 1] Stefanas Ilsankeris (į savo vartus) 9' [2 – 1] Bouna Sarras 38' [3 – 1] Florianas Thauvinas 55' [3 – 2] Jeanas-Kevinas Augustinas 60' [4 – 2] Dimitri Payet 90' [5 – 2] Hiroki Sakai „Salzburg“**** 4 – 1 „Lazio“ (bendras – 6:5) 55' [0 – 1] Ciro Immobile 56' [1 – 1] Munasas Dabburas 72' [2 – 1] Amadou Haidara 74' [3 – 1] Hee-Chan Hwangas 76' [4 – 1] Stefanas Laineris „Sporting“ 1 – 0 „Atletico Madrid“**** (bendras – 1:2) 28' [1 – 0] Fredy Montero **** – pateko į kitą etapą