„Ir tuomet man buvo labai netikėta, ir dabar. Aš niekada negalvoju apie asmeninius įvertinimus, nes suprantu, kad geriausiojo trenerio titulas yra absoliučiai visos komandos nuopelnas“, – jau kiek atvėsus emocijoms apie įteiktą dovaną sakė O.Vasilenka. Jo vadovaujama komanda paskutinę nesėkmę A lygoje patyrė gegužės 3 dieną. Nuo to laiko ekipa iškovojo 9 pergales, triskart sužaidė lygiosiomis ir priartėjo prie klubo rekordo, kurį riteriai pasiekė pernai, kai nepralaimėjo trylikos iš eilės žaistų A lygos rungtynių. „Dažnai kartoju, tačiau tokį rezultatą lemia mūsų pasiruošimas prieš sezoną ir jo pradžioje. Turėjome tikslą geriausią formą įgyti UEFA Europos lygoje. Vėliau prasidėjo šlifavimo procesas, kuris iš esmės tęsiamas iki šiol. Turbūt pastebėjote, kad kiekvienose rungtynėse mes dėl diskvalifikacijų, traumų ar reikalingo poilsio netenkame kelių žaidėjų, tačiau dėl to visiškai nenukenčiame. Taip yra dėl to, kad dauguma mūsų futbolininkų yra universalūs ir gali žaisti skirtingose pozicijose. Taip yra dėl to, kad mūsų žaidėjai sukuria vieningą kolektyvą, kuriame visi vienodai yra svarbūs. Štai tokia yra „Trakų“ komanda“, – akcentavo treneris. – Treneri, komanda lyg ir optimalios sportinės formos. Kas toliau? – Privalome toliau tęsti šį darbą. Tobulumui ribų nėra, o man kaip treneriui labai svarbu, kad mano žaidėjai tai supranta. Aš įsitikinęs, kad mes galime žaisti dar geriau. – Dabar A lygoje paskelbta trijų savaičių pertrauka. Turbūt, ne pats geriausias laikas ilsėtis, kai komanda gali žaisti taip gerai? – Per tą pertrauką mes dar žaisime LFF taurės rungtynes, todėl pauzė gausis trumpesnė. Kitas dalykas – futbolininkams poilsis neišvengiamas. Mes visą vasarą turėjome perkrautą, todėl reikalingas ir fizinis, ir emocinis perkrovimas. Žaidėjai po rungtynių su „Sūduva“ gaus tris laisvas dienas, o tada tęsime darbą ir ruošimės lemiamai sezono fazei. Aišku, be trijulės, kuri iškviesta į nacionalinę rinktinę. – Jei jau užsiminėte apie rinktinę, kaip vertinate situaciją, kad į ją patenka ne tie patys „Trakų“ žaidėjai? Turiu galvoje, kad anksčiau buvo kviečiami Arūnas Klimavičius, Ignas Plūkas, dar anksčiau Deividas Česnauskis, o dabar atėjo Vaidoto Šilėno arba Modesto Vorobjovo eilė. – Pakvietimas į rinktinę – tai garbė ir pačiam žaidėjui, ir klubui. Įsivaizduokite, Vaidotą Šilėną. Jis pernai iškentė sunkias traumas, operaciją, o dabar klubui duoda milžinišką naudą. Valdemaras Borovskis rungtynėse su Slovakija užsitarnavo vietą ir dabar. Modestas Vorobjovas – ateities žaidėjas. Turiu omeny jo didžiulį potencialą. Modestas propaguoja šiuolaikišką futbolą, kurio esmė – greitai priimami sprendimai ekstremaliose situacijose. Jis tą sugeba. Per pastaruosius metus jo žaidimo kokybė labai stipriai išaugo, artimiausiu metu – išaugs dar labiau. – Sekmadienį jūsų minėtos LFF taurės rungtynės su „Sūduva“. Ką apie jas manote? – Manau, kad niekam nebus lengva. Iš savo pusės žinome, kad pašalinių rungtynių nėra, todėl privalėsime save atiduoti šimtu procentų. Mes neturime teisės žaisti žemiau savo lygio ir aš didžiuojuosi, kad mano žaidėjai tai supranta. Noriu pabrėžti, kad apie rungtynių svarbą supranta ne vienas ar du žaidėjai, o visi. Būtent tai ir yra komanda. Mes į tą dvikovą eisime, kaip į bet kurią kitą – eisime laimėti.