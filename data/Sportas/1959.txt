Lietuvos ekipai po 4 įvarčius pelnė Akvilė Tolvaišaitė, Greta Valatkevičiūtė ir Karolina Čekuolytė, po 3 – Ugnė Kavalenkaitė ir Samanta Dunkulytė. „Tokiam rezultatui pasiteisinimų nėra. Nei kad buvome be kelių žaidėjų, kurios yra svarbios mūsų žaidimui, nei kad kelias dienas nesitreniravusios merginos, nei kitų svarių veiksnių. Tiesiog neparodėme savo gerųjų savybių, neparodėme charakterio, labai daug klydome puolime ir tuo pasinaudojo varžovės mus tiesiog apibėgdamos. Tai buvo tik pirmos rungtynės, iš jų reikia pasiimti kiek galime naudingo ir gero, o tada jas pamiršti ir iš naujo eiti kovoti“, – kalbėjo Lietuvos rinktinės treneris Karolis Kaladinskas. Lietuvės Olandijoje dar kartą susitiks su šeimininkėmis, taip pat žais su metais vyresnėmis belgėmis ir Japonijos klubu. Belgijoje prasidėjusio jaunimo (iki 20 metų) vaikinų rankinio turnyro pirmosiose rungtynėse Lietuvos rinktinė 18:37 pralaimėjo Ispanijos komandai. Ketvirtadienį mūsiškiai žais su belgais, penktadienį – su lenkais.