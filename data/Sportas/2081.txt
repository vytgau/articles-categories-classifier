Europos čempione perpus trumpesniame nuotolyje tapusi R. Meilutytė 100 m rungties atrankoje distanciją įveikė per 1.06,09 min. ir bendroje įskaitoje užėmusi 9 vietą pateko į vakare vyksiantį pusfinalį. Greičiausiai atrankoje plaukė suomė Jenna Laukkanen (1.04,94). Į penktadienį 18.57 val. vyksiantį pusfinalį pateko 16 greičiausių iš 47 atrankoje startavusių plaukikių. R. Meilutytei priklauso šios rungties pasaulio rekordas (1 min. 2,36 sek.). Iškart po šios atrankos į baseiną šoko vyrai, kurie varžėsi 50 m plaukimo laisvu stiliumi atrankoje. Tadas Duškinas nuotolį įveikė per 21,69 sek. ir liko 23 vietoje. Simonas Bilis atranką pradėjo paskutiniame kvalifikacijos plaukime, kuriame distanciją įveikė per 21,39 sek. ir 11-tu rezultatu pateko į pusfinalį. Jame dėl vietos finale 24-erių panevėžietis kovos 18 val. Geriausiai pasirodė rusas Vladimiras Morozovas (20,72 sek.). Į pusfinalį pateko 16 plaukikų. Savo pasirodymą Europos pirmenybėse baigė Ugnė Mažutaitytė, kuri 200 m plaukimo nugara atrankoje nuotolį įveikė per 2.08,33 min. ir užėmė 12 vietą. Greičiausiai atrankoje plaukė ukrainietė Daryna Zevina (2 min. 2,86 sek.). Šios rungties pasaulio rekordininkė vengrė Katinka Hosszu (2.04,33) užėmė trečiąją poziciją. Atrankoje dalyvavo 28 plaukikės. Į finalą pateko aštuonios sportininkės. Dar du lietuviai Giedrius Titenis ir Andrius Šidlauskas varžėsi 100 m plaukimo krūtine rungtyje. Čia anykštėnas G. Titenis nuotolį įveikė per 57,92 sek. ir pateikė solidžią paraišką pusfinaliui. Tačiau dar reikėjo sulaukti dviejų atrankos plaukimų rezultatų. A. Šidlauskas nuotolį įveikė per 58,23 sek. ir jo šansai į pusfinalį taip pat buvo neprasti. Po paskutinio atrankos plaukimo galėjo ramiai atsipūsti abu lietuviai: G. Titenis į pusfinalį pateko 9-tu rezultatu, o A. Šidlauskas – 14-tu laiku. Pusfinalis vyks penktadienį 18.13 val. Greičiausiai atrankoje plaukė olandas Arno Kamminga (56,63 sek.). Atrankoje dalyvavo 49 plaukikai. Rytinę sesiją paskutinis Lietuvos plaukimo rinktinės gretose užbaigė Povilas Strazdas. 200 m kompleksinio plaukimo atrankos varžybose lietuvis užėmė 29-ąją vietą. 21-erių metų plaukikas distanciją įveikė per 1 min. 59,51 sek. Greičiausiai atrankoje plaukė vokietis Philipas Heintzas (1.53,60 min.). Atrankoje varžėsi 51 plaukikas. Į finalą pateko aštuoni sportininkai. Lietuvos rinktinės medalių kraitį penktadienį vakare gali papildyti vienintelis Simonas Bilis, kuris varžysis 50 m plaukimo laisvu stiliumi pusfinalyje, o jei papuls tarp greičiausių 8-ių plaukikų, stos tą patį vakarą į kovą dėl Europos čempionato medalio. Praėjusiais metais šioje rungtyje pasaulio čempionate S. Bilis iškovojo bronzos medalį, tąkart finale nuotolį jis įveikė per 21,23 sek. Jam priklauso Lietuvos rekordas, kurį pasiekė prieš metus planetos pirmenybėse: pusfinalyje S. Bilis 50 m nuotolį įveikė per 21,15 sek. Šiose Europos pirmenybėse lietuvių sąskaitoje – trys medaliai: du aukso ir bronza. Danas Rapšys ketvirtadienį tapo Europos čempionu 200 m plaukimo laisvu stiliumi rungtyje, o trečiadienį pasidabino bronzos medaliu 200 m plaukimo nuraga rungtyje. Trečiadienį Rūta Meilutytė auksą iškovojo 50 m plaukimo krūtine rungtyje. Gruodžio 15 d. vakarinės sesijos lietuvių startų tvarkaraštis 18.00 val. Pusfinalis. 50 m l/st. – S. Bilis 18.13 val. Pusfinalis. 100 m krūt. – G. Titenis, A. Šidlauskas 18.57 val. Pusfinalis. 100 m krūt. – R. Meilutytė 19.55 val. Finalas. 50 m l/st. – S. Bilis (jei pateks)