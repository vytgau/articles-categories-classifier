M. Kiriakou mirė sekmadienį patyręs miokardo infarktą, nurodė privatus Atėnų medicinos centras. Graikijos olimpini komiteto vadovu M. Kiriakou tapo po 2004-ais vykusios Atėnų vasaros olimpiados. Šiame poste jis dirbo iki 2009 metų. M. Kiriakou ėjo sporto klubo „Panellinios“ prezidento pareigas, o anksčiau buvo Tarptautinės lengvosios atletikos federacijos (IAAF) tarybos narys. Į šį postą jis buvo išrinktas 2003 metais. M. Kiriakou buvo žiniasklaidos konglomerato „Antenna Group“, kurį įkūrė 1989-ais, valdybos pirmininkas. Šiam konglomeratui priklauso virtinė radijo stočių ir televizijos kanalų Graikijoje ir keliose Balkanų valstybėse, taip pat interneto paslaugas teikiančios įmonės ir leidykla. Savo karjerą versle M. Kiriakou pradėjo praėjusio amžiaus septinto dešimtmečio viduryje laivybos srityje ir nebuvo pasitraukęs iš šio pramonės sektoriaus. M. Kiriakou buvo dukart vedęs, tačiau abi jo santuokos subyrėjo. Su pirma žmona jis susilaukė dviejų sūnų ir dukters.