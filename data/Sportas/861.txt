„Chelsea“ iš pastarųjų keturių pirmenybių mačų laimėjo tik vieną, patyrė tris nesėkmes. „Aristokratai“ nusirito į penktąją vietą (53 taškai). Jiems iškilo grėsmė nepatekti į UEFA Čempionų lygos varžybas, kuriose rungtyniaus keturios geriausios Anglijos lygos komandos. Antonio Conte‘s auklėtinius nuo ketvirtojo turnyro lentelės laiptelio, kuriame įsitaisė Londono „Tottenham Hotspur“, skiria du taškai. Pirmojo rato „Chelsea“ ir „Manchester City“ dvikovoje Londone 1:0 triumfavo „miestiečiai“. Jie tvirtai pirmauja čempionate (75 taškai). Net 16 mažiau surinko antrojoje pozicijoje besirikiuojantys „Manchester United“ futbolininkai. „Manchester City“ vakar išvykoje net 3:0 sudorojo Londono „Arsenal“ komandą. Pepo Guardiolos auklėtiniai iš paskutinių penkių lygos dvikovų laimėjo keturias, o vieną baigė lygiosiomis. Jie šiose pirmenybėse patyrė vos vieną pralaimėjimą per 28 turus! „Chelsea“ ekipai lengva nebus, nes „City“ namie laimėjo visas 13 pastarųjų rungtynių savo aikštėje. Visose jose „miestiečiai“ pelnė mažiausiai po du įvarčius. Jie artėja prie rekordo, kuris priklauso „Liverpool“ klubui. Pastarasis 2013-2014 m. sezone namie varžovus nugalėjo 14 kartų iš eilės, o šiuose mačuose įmušė po du ir daugiau įvarčių. „City“ puolėjas Sergio Aguero per keturias pastarąsias akistatas prieš „Chelsea“ pasižymėjo net penkis kartus. „Premier“ lygoje komandos tarpusavyje santykius aiškinosi 41 kartą. Net 24 sykius pajėgesni buvo „Chelsea“ futbolininkai. 10 dvikovų laimėjo „miestiečiai“, 7 rungtynėse užfiksuotas taikus rezultatas. Vaizdo transliacijų internetu platforma viaplay.lt ir „Viasat Sport Baltic“ kanalas iš viso parodys šešerias 29-ojo turo rungtynes. Tiesioginių transliacijų per viaplay.lt ir „Viasat Sport Baltic“ tvarkaraštis: kovo 3 d. 14.20 val. „Bournemouth“ – „Everton“, 16.50 val. „Tottenham Hotspur“ – „Huddersfield“, 19.20 val. „Liverpool“ – „Newcastle United“; kovo 4 d. 15.20 val. „Brighton“ – „Arsenal“, 17.50 val., „Manchester City“ – „Chelsea“; kovo 5 d. 21.50 val. „Crystal Palace“ – „Manchester United“.