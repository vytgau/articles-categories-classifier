Susitikimo pirmoje pusėje Antano Skarbaliaus vadovaujama Lietuvos vicečempionių ekipa paleido ispanes į priekį. Įpusėjus pirmajam kėliniui Malagos klubo persvara siekė 2 įvarčius (8:6), o vienu metu lietuvaitės atsiliko jau net 5 įvarčių skirtumu (14:9). Vis tik, sėkmingiau kėlinį užbaigę kaunietės į pertrauką išėjo turėdamos 3 įvarčių deficitą (14:11). Antrajame kėlinyje šeimininkės iškart perėmė rungtynių iniciatyvą. Prabėgus trylikai antrojo kėlinio minučių „ACME–Žalgiris“ jau pirmavo (20:19). Viešnios iš Ispanijos daugiau nė karto neišlygino rungtynių rezultato, o galingai žaidę Kauno rankininkės iki rungtynių pabaigos sugebėjo susikrauti 4 įvarčių persvarą (28:24). Būtent 4 įvarčių pranašumą lietuvaitės vešis į atsakomąsias rungtynes Ispanijoje. Nuo antrojo EHF iššūkio taurės etapo savo pasirodymą pradėjęs Lietuvos moterų rankinio klubas iš savo kelio rudenį jau eliminavo Londono „Great Danes“ ekipą. Tuomet žalgirietės abu kartus įtikinamai įveikė merginas iš Londono (42:13 ir 32:21) ir pirmą kartą klubo istorijoje pateko į 3 EHF iššūkio taurės etapą. Rungtynių pertraukos metu buvo apdovanotos legendinės žalgirietės, kurios 1967 ir 1968 metais iškovojo Europos rankinio čempionių taures. Visoms joms buvo įteikti LRF aukso ženklai už nuopelnus Lietuvos rankiniui. Šiais metais legendinei žalgiriečių pergalei sukako lygiai 50 metų, o vyriausioji komandos trenerė Fausta Bimbienė rugpjūčio mėnesį atšventė 90 – ąjį savo jubiliejų. Jau tuomet jai buvo įteiktas LRF garbės ordinas už nuopelnus puoselėjant mūsų šalies rankinį. Kauno „ACME–Žalgiris“: Inesa Verbovik 7, Dovilė Ilčiukaitė 5, Audinga Kniubaitė ir Martyna Vaitkutė po 4, Klaudija Šidlauskytė ir Laura Žukovaitė po 2, Grėta Burkaitė, Simona Kazlauskaitė, Viltė Lubytė, Gerda Trušytė po 1. Malagos „Fertilidad Rincon“: Calzada de Toro ir Lopez Jimenez po 5, Jabby Dakuray, Lima do Nascimento, Pessoa Constantino po 3, Coronado Boada ir Garcia Avila po 2, Macarena Gandulfo 1.