Sekmadienį laukiančios paskutinės pasaulio čempionato atrankos ciklo rungtynės su anglais palieka savotišką deja vu įspūdį. Prieš dvejus metus Lietuvos rinktinė Europos pirmenybių kvalifikaciją taip pat baigė maču Vilniuje su anglais. Ir nuotaikos buvo panašios – rezultatais nusivylusius ištikimiausius rinktinės gerbėjus dar labiau įžeidė Luko Spalvio gestas, kuriuo puolėjas rungtynėse su San Marinu tildė savą komandą skanduotėmis gėdinusius aistruolius. O dvikovos su Anglija išvakarėse pratrūko vartininkas Giedrius Arlauskis, užsipuolęs rinktinę kritikuojančią žiniasklaidą. Šįkart iki to prieita nebuvo, nors po praėjusio ketvirtadienio rungtynių su Malta prie svečių gerbėjų tribūnos priėję Lietuvos futbolininkai buvo sutikti ne itin šiltai. „Nemalonus faktas. Bet reikia padėkoti sirgaliams, kad atvažiuoja, kad palaiko. Už tai esame labai dėkingi. O tas mini konfliktas buvo išspręstas, žaidėjai pasikalbėjo su sirgaliais. Šie pamatė, kad mes nuoširdžiai kovojome, ieškojome pergalės, bet sėkmė nebuvo mūsų pusėje“, – incidentą komentavo E. Jankauskas. Apie įtakos turnyro situacijai nebeturinčią paskutinę akistatą jis atsiliepė panašiai kaip tiesioginis oponentas iš Anglijos rinktinės Garethas Southgate'as. „Nėra taip, kad rungtynės mums nieko nelemia. Ypač žaidžiant su tokia pajėgia komanda, pilname stadione. Manau, kad komandos nuotaikos geros, kovingos, nežiūrint į nesėkmingą rezultatą Maltoje. Papildomos motyvacijos žaidžiant su anglais ieškoti nereikia. Entuziazmo mums netrūksta“, – tikino treneris. Anglijos „Premier“ lygą jis pavadino stipriausia pasaulyje ir pakomentavo kritiką, kurios anglai dėl blankaus žaidimo susilaukė savoje šalyje net anksčiau laiko užsitikrinę bilietą į planetos pirmenybes Rusijoje. „Tokios komandos kaip Anglija visada yra po kritikos strėlėmis, net pergalės atveju gauna kritikos. Tai tik parodo, kokio lygio yra futbolas toje šalyje, kur net po pergalės ir patekimo į pasaulio čempionatą komanda kritikuojama“, – samprotavo E. Jankauskas. Jis taip pat pridūrė, jog komandos starto sudėtyje atliks keitimų, kad prieš tris dienas Maltoje žaidusi ekipa būtų „šviežesnė“.  Primename, kad F grupėje aiškios abiejų ekipų galutinės pozicijos. Anglija (23 taškai) nebepajudinama iš pirmos vietos ir jau gali ruoštis kelionei į Rusiją kitą vasarą. Lietuva (6 taškai) bet kokiu atveju liks penkta. Praėjusį kovą Londone anglai įveikė lietuvius 2:0. Futbolo pradininkai viešėjo Vilniuje ir prieš dvejus metus – tuomet jie laimėjo 3:0. Praėjusį ketvirtadienį E. Jankausko auklėtiniai Maltoje tenkinosi lygiosiomis 1:1, o G. Southgate'o ekipa namuose paskutinę minutę 1:0 palaužė Slovėniją. Paskutinis F grupės mačas tarp lietuvių ir anglų sekmadienį Vilniaus LFF stadione prasidės 19 val.