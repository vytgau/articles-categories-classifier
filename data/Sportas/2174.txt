Pajėgiausi Europos senjorų kategorijai priklausantys tenisininkai naują sezoną tradiciškai pradės Vilniuje. Sausio 17-21 dienomis SEB arenoje vyks Tarptautinės teniso federacijos (ITF) senjorų turnyras „Vilnius Cup 2018“. Tai vienintelės Lietuvoje pirmąją kategoriją turinčios senjorų varžybos. SEB arenoje vykstantį didžiausią Baltijos šalyse Tarptautinės teniso federacijos senjorų turnyrą pamėgo ne tik geriausi mūsų šalies teniso mėgėjai, bet ir užsienio garsenybės. Buvęs Lietuvos vyrų krepšinio rinktinės treneris Jonas Kazlauskas ar pirmosios Latvijos vyriausybės po nepriklausomybės atkūrimo premjeras Ivaras Godmanis – tik dvi garsios pavardės buvusių turnyro dalyvių būryje. Jau aštuntą kartą Vilniuje rengiamam turnyrui 2016 metais suteikta aukščiausia kategorija, todėl kasmet į Lietuvos sostinę susirenka vis daugiau pajėgių teniso žaidėjų. Beveik visi jų priklauso geriausių senjorų tenisininkų šimtukui savo amžiaus grupėse. Anot turnyro direktoriaus, „Teniso pasaulio“ vadovo Ramūno Grušo, tai yra aukščiausios klasės Lietuvoje rengiamas turnyras. Jame žaidžia tiek pajėgūs mėgėjai, tiek buvę profesionalai, norintys neapleisti mėgstamos sporto šakos. „Daugiausiai dalyvių yra patyrę svečiai iš Italijos, Vokietijos ar Lenkijos. Tačiau net ir esant didžiulei konkurencijai, lietuviams irgi pavyksta įrodyti savo pajėgumą. Pavyzdžiui, pastarajame turnyre 50 metų amžiaus moterų grupėje triumfavo buvusi Lietuvos rinktinės narė Valdonė Povilionienė“, – sako R. Grušas. V. Povilionienė, kita buvusi profesionalė Gabrielė Lencina ar Lietuvos senjorų teniso žvaigždė Petras Vozbutas ateinančiame turnyre greičiausiai vėl sieks trofėjų. Mat į tradicinį turnyrą Vilniuje garsiausi Europos mėgėjai stengiasi grįžti kasmet. Planuojama, kad sausį „Vilnius Cup 2018“ varžysis apie 200 mėgėjų iš maždaug 20 šalių. R.Grušas teigia, kad šis turnyras organizuojamas išskirtinai Vilniuje dėl kelių priežasčių. Pirmiausia – SEB arena yra didžiausia uždarųjų aikščių arena Baltijos šalyse. Joje yra 20 aikščių po vienu stogu, todėl tokio dydžio turnyras trunka trumpiau – mažiau nei savaitę. „Kita, ne mažiau svari priežastis, ta, kad turnyras vyksta žiemą. Kad ir kaip keistai lietuviams tai skambėtų, užsieniečiai, ypač – pietiečiai, turnyrą Vilniuje dažnai renkasi būtent dėl to, kad galėtų pamatyti lietuvišką žiemą. Ką jau kalbėti, kad jie nori pažinti mūsų sostinę, aplankyti įžymius objektus. Kultūrinis aspektas čia taip pat lemia daug“, – kalba turnyro „Vilnius Cup 2018“ direktorius. Teniso mėgėjus į turnyrą Vilniuje vilioja ir išvystyta infrastruktūra. Mat „SEB arenoje“ yra viskas po vienu stogu – aikštynas, viešbutis ir restoranas. „Mėgėjų turnyrų dalyviai poreikį sportuoti ir varžytis dažniausiai derina su atostogomis pagrindiniame darbe. O suaugęs žmogus, rinkdamasis, kur atostogauti, paprastai ieško patogumo. Kasmet mūsų organizuojami „Vilnius Cup“ turnyrai jį ir siūlo, nes čia – kokybiška infrastruktūra, gera organizacija“, – teigia R. Grušas. Šis tarptautinis mėgėjų teniso turnyras atsirado iš poreikio lietuviams išbandyti jėgas ne tik vietinėje, bet ir tarptautinėje, labiau konkurencingoje aplinkoje. Turnyras prasidėjo nuo žemiausios, penktosios kategorijos, tačiau kasmet reitingas vis kilo, kol pasiekė aukščiausią, pirmąją, kategoriją. Aukščiau – tik Europos ir pasaulio čempionatai. Suteikdama pirmąją kategoriją, ITF vertino turnyro lokaciją, organizaciją, dalyvių skaičių. „Vilnius Cup 2018“ turnyre ateinančių metų sausį vyrai varžysis aštuoniose amžiaus grupėse (35, 40, 45, 50, 55, 60,65, 70), moterys – penkiose (35, 40, 45, 50, 55).