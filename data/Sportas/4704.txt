Vyrų vienviečių valčių varžybose startavo olimpinis prizininkas Mindaugas Griškonis ir Žygimantas Gališanskis. Pirmasis atrankos penktajame plaukime užėmė trečiąją vietą (7.27,450) ir pateko į ketvirtfinalį, o antrasis antrajame plaukime finišavo šeštas (7.23,950) ir turės tenkintis startu E finale. Ketvirfinalio antrajame plaukime M. Griškonis buvo antras (7.17,270) ir tvirtai žengė į šeštadienį vyksiantį pusfinalį. Prieš varžybas planuota, kad vienvietes gali irkluoti ir Milda Valčiukaitė su Ieva Adomavičiūte, tačiau šios idėjos buvo atsisakyta. Merginos startavo tik porinių dviviečių rungtyje, atrankos pirmajame plaukime finišavo trečios (6.56,600) ir iš karto pateko į pusfinalį. Vyrų porinių dviviečių rungtyje jėgas išbandė Europos jaunimo čempionatui besirengiantys Dovydas Nemeravičius ir Armandas Kelmelis. Atrankos trečiajame plaukime lietuviai liko treti (6.27,780), tačiau pirmajame paguodos plaukime buvo antri (6.45,300) ir iškovojo teisę dalyvauti pusfinalyje. Į Lietuvos porinę keturvietę šį kartą sėdo Martynas Džiaugys, Saulius Ritteris, Rolandas Maščinskas ir Aurimas Adomavičius. Atrankos antrajame plaukime lietuviai (5.48,900) parodė, kad yra galinga komanda, nepriklausomai nuo jos sudėties. Mūsiškiai antrąją vietą užėmusius prancūzus aplenkė beveik 6 sek. ir pelnė vienintelį kelialapį į pagrindinį finalą. Paskutinė lietuvių įgula – keturvietę be vairininko irkluojantys Mantas Juškevičius, Povilas Stankūnas, Giedrius Bieliauskas ir Saulius Ilonis – atrankos trečiajame plaukime buvo šešti (6.24,060), paguodos antrajame plaukime – penkti (6.17,120) ir varžyvas užbaigs startu C finale.