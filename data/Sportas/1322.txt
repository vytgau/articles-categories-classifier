Kino operatorius Ronaldas Buožis ir fotografas Rokas Darulis „Rūtos“ filmavimo darbus pradėjo dar 2016 metų vasarą, kuomet geriausia Lietuvos plaukikė R. Meilutytė ruošėsi Rio de Žaneiro vasaros olimpinėms žaidynėms. Simboliška, bet juosta kino ekranus pasieks vos pasibaigus žiemos olimpiadai Pjongčange. Pasak filmo kūrėjų, mintis kurti filmą apie „auksinę Lietuvos undinėlę“ gimė gana spontaniškai, gyvenant Londone. „Svarstėme galimybę kartu kurti filmą. Rūta tuo metu ruošėsi olimpinėms žaidynėms. Gerai ją pažinojome, tad pagalvojome, jog būtų įdomu dokumentuoti šį periodą, – pasakojo R. Darulis. – Mums buvo įdomu parodyti, kaip viskas vyksta pačiame Rūtos karjeros įkarštyje. Pasiūlėme tai jai, ir ji iškart sutiko. Nežinojome, kad užtruksime beveik dvejus metus, bet dabar matome, kad buvo verta. Esame laimingi pasiekę finišo tiesiąją.“ Šiuo metu Londono olimpinė čempionė yra įpusėjusi pasirengimo Tokijo žaidynėms ciklą. Filmo kūrėjams ši sportininkės rutina puikiai pažįstama. Filmavimo komanda stebėti Rūtos pasiruošimą Rio olimpiadai pradėjo likus mėnesiui iki žaidynių. Iš viso R. Buožio ir R. Darulio suburta komanda Rūtos gyvenimo akimirkas fiksavo daugiau nei pusantrų metų. Jų kompiuteriuose nugulė daugiau nei 30 valandų filmuotos medžiagos. „Vienas sunkiausių filmavimo periodų buvo likus maždaug mėnesiui iki Rio olimpiados. Buvome apsistoję pas Rūtą Plimute, tuo metu vyko intensyviausios jos treniruotės. Penktą valandą ryto jau turėdavome būti baseine, o darbus baigdavome tik vėlai vakare, – apie filmo kūrimo iššūkius pasakojo R. Buožis. – Techniškai, vienas sudėtingiausių dalykų buvo visos archyvinės medžiagos surinkimas. Yra daug šaltinių, nemažai jų – užsienyje, tad atrinkimo darbai ir jų derinimas pareikalavo tikrai didelių pastangų.“ Filme žiūrovai išvys ne tik tai, kaip R. Meilutytė ruošėsi Rio de Žaneiro vasaros olimpinėms žaidynėms, bet ir jos pačios bei šeimos pasakojimus apie vaikystę, sunkų kelią link olimpinio aukso Londone ir negirdėtas jos gyvenimo detales. „Apsiėmėme papasakoti kiek platesnę Rūtos istoriją nei tik jos pasirodymą Rio. Ji yra labai įkvepianti ir išskirtinė asmenybė, kurios darbo etika ir užsispyrimas galėtų būti pavyzdžiu kiekvienam iš mūsų, – sakė R. Darulis. – Taip pat, kad galėtume objektyviai vertinti Rūtos pasirodymą paskutinėje olimpiadoje, reikėtų žinoti kiek pilnesnę jos istoriją. Tikimės, kad mums pavyko ją tinkamai atskleisti.“ Filmavimo komanda Rūtos kasdienį gyvenimą 2016 metų vasarą pradėjo fiksuoti jos namuose, treniruočių baseine ir sporto salėje Plimute. Čia R. Buožiui ir R. Daruliui teko atlaikyti varginantį pasiruošimo olimpiadai tempą. Lietuvos plaukimo žvaigždę jiems tekdavo pasitikti baseine jau 5 valandą ryto ir kasdien fiksuoti dvi jos plaukimo treniruotes bei jėgos treniruotę vakare. Vėliau, kartu su ja filmo kūrėjai persikėlė į paskutinę treniruočių stovyklą prieš olimpiadą Tenerifėje, o galiausiai, praėjus daugiau nei metams, dar sykį su ja susitiko 2017 metų Europos plaukimo čempionate Kopenhagoje. Tarp varžybų R. Buožis ir R. Darulis Rūtos gyvenimą fiksavo ir Lietuvoje. Dalis scenų nufilmuota Kaune, Vilniuje ir Nidoje. Pasak filmo kūrėjų, ėmusis įgyvendinti idėją, sportininkės režimas ir kitos aplinkybės privertė dirbti be tikslaus scenarijaus, bet tai nesutrukdė nuosekliai papasakoti Rūtos istoriją. Filmo komanda negalėjo numatyti nei kaip R. Meilutytei seksis olimpiadoje, nei kokią plaukikės asmenybę galiausiai pamatys žiūrovai. Tačiau atsiradusios naujos istorijos kryptys R. Buožiui ir R. Daruliui atvėrė ir naujas galimybes. „Vienas didžiausių sunkumų buvo prisitaikymas prie nuolatinės kaitos. Kai sportininkas dar aktyvus, sunku nuspėti ar suplanuoti filmo siužetą, tad keičiantis Rūtos istorijai, keitėsi ir filmo istorija. Pratęsdavome filmavimo darbus ir vystydavome naują pasakojimo kryptį“, – beveik du metus trukusio darbo įspūdžiais dalinosi R. Buožis. Įvertinti R. Buožio ir R. Darulio komandos darbą bus galima jau greičiau nei po mėnesio. R. Meilutytės gerbėjai dokumentinį filmą „Rūta“ kino teatruose galės pamatyti nuo kovo 2 dienos. 