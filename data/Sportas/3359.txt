Jau tryliktus metus iš eilės vyksiančiame turnyre dėl pagrindinio turnyro rėmėjo – bendrovės „Betsafe“ – įsteigtos čempionų taurės kovos Lietuvos, Latvijos, Lenkijos, Ukrainos, Baltarusijos, Rusijos, Gruzijos, Armėnijos ir Egipto žurnalistai. „Žurnalistų turnyruose sunku nuspėti favoritus. Aišku tik tiek, kad bus nauji čempionai, nes šiais metais neatvyks praėjusių metų turnyro nugalėtojai čekai. Prie favoritų priskiriami ir Lietuvos žurnalistai, nes šiais metais laimėjome Ukrainoje ir Latvijoje vykusius turnyrus, o turnyre Armėnijoje užėmėme antrą vietą. Bet svarbiausia žurnalistų turnyruose – ne rezultatas, o kolegiškas žurnalistų bendravimas, kuris vėliau padeda tiesioginėje mūsų profesinėje veikloje“, – sako turnyro organizatorius Tautvydas Vencevičius. Nuo 2005 metų Lietuvoje vykusiuose turnyruose apsilankė daugiau negu 20-ies šalių žurnalistai. Pirmi keturi turnyrai vyko Vilniuje, vėliau varžybos iš sostinės persikėlė į Kėdainius, o jau aštuntus metus iš eilės bus rengiamas Druskininkuose. „PRESS‘as“, kurio gretose žaidžia žinomi sporto žurnalistai ir komentatoriai Vytaras Radzevičius, Nerijus Kesminas, Maksimas Vojevodinas, Marius Bagdonas ir kiti, turnyrus Lietuvoje yra laimėjęs keturis kartus, tris kartus turnyrą laimėjo Lenkijos žurnalistai, dukart pirmą vietą iškovojo baltarusai, po kartą triumfavo čekai, ukrainiečiai ir Vilniaus universiteto Žurnalistikos fakulteto studentai. Tarptautinis žurnalistų futbolo turnyras vyks šeštadienį 10-16 val. Druskininkų sporto aikštyne (Ateities g. 13).