Ketvirtam greičio ruože ištikusius techninius gedimus po kelių bemiegių naktų jiems teko remontuoti lauko stovyklos sąlygomis – viduryje dykumos, be jokios užuovėjos ar pavėsio, pučiant be proto stipriam vėjui, pažeme nešančiam kilogramus biraus smėlio. Kas gi tie žmonės, apie kuriuos dažniausiai kalbama mažai, tačiau be jų pilotai negalėtų pasiekti ralio finišo. Šiais metais „General Financing team Pitlane“ technikų komandą Dakare sudaro trys nariai. Darius Biesevičius yra senas Dakaro vilkas, kaip technikas jis dalyvavo jau ne viename ralyje (vien drauge su komanda šis Dakaras jam yra ketvirtas), Artūras Šerkšnas ir Mantas Rimkus. Kadangi Darius Biesevičius, draugiškai aplinkinių vadinamas Biesu, yra gerai žinomas, šį kartą pristatysime jums Artūrą ir Mantą. Abu vaikinai pirmą kartą patiria, kas tai yra Dakaro ralis. – Papasakokite apie savo, kaip techniko, patirtį ir kaip jūs atsiradote komandoje? Artūras Šerkšnas: Nuo vaikystės augau technikos pasaulyje, mokiausi ir dirbau techniko darbą, kryptingai tobulėjau. Visuomet buvo įdomu, kaip technika veikia, ką galima padaryti geriau, suprasti, koks šioje srityje svarbus yra tikslumas. Daug metų svajojau tapti Dakaro ralyje dalyvaujančios komandos dalimi. Kadangi noras buvo stiprus, dėjau daug pastangų, kad tai įvyktų, ir štai aš esu Benedikto Vanago „General Financing team Pitlane” komandos dalis. Mantas Rimkus: Viskas prasidėjo nuo mažų dienų. Vos 12 metų pradėjau domėtis technika. Mano pirmoji išardyta ir surinkta transporto priemonė buvo motoroleris, kiek vėliau kibau į motociklus, automobilius, o dabar dirbu su sportiniais bolidais. O tai, kad esu „General Financing team Pitlane“ komandoje lėmė nuo mažens ugdytas nuoseklumas, užsispyrimas, tvarka ir, žinoma, nuolatinis žinių kaupimas. – Kokios jūsų atsakomybės technikų komandoje Dakare? Artūras Šerkšnas: Pagrindinė tiesioginė atsakomybė – rūpintis, kad bolidas „Toyota Hilux” būtų techniškai tvarkingas ir su juo Benediktas Vanagas ir Sebastianas Rozwadowskis galėtų sėkmingai pasiekti Dakaro finišą. Seku techninę informaciją apie bolido būklę, agregatų resursus. Kadangi šį automobilį esame perrinkę jau daug kartų, žinau, kas kur turi būti ir kaip turi veikti. Turime visų būtinų detalių ir žinių, kurias jau tikrina Dakaras. Tarp kitų atsakomybių - komandos sunkiosios technikos vairavimas ir techninis aptarnavimas. Mantas Rimkus: Dakare mano, kaip techniko, pagrindinė pareiga padaryti viską, kad ekipažas galėtų startuoti pilnu pajėgumu, bolidas būtų techniškai paruoštas ir leistų ekipažui dirbti savo darbą. Tačiau Dakaras trunka 14 dienų, todėl technikų komandoje pasiskirstėme ir papildomas atsakomybes. Aš esu atsakingas už techninės komandos dalies navigaciją Dakaro metu. – Ką techniko karjeroje reiškia dalyvavimas Dakare? Gal tai kaip sportininkų Olimpinės žaidynės? Artūras Šerkšnas: Tai yra daugelio technikų svajonė (taip pat ir mano). Tačiau tai - ne saldainis, kurį pakanka išvynioti ir mėgautis... Sakoma, kad Olimpiadoje užtenka dalyvauti. Dalyvavimo Dakare tikslas – pasiekti finišą. Dalyvavimas prasideda nuo pasirengimo. O jam reikia begalinio susikaupimo, kruopštaus ir atkaklaus darbo. Po to seka darbas ekstremaliomis sąlygomis, daugeliu atveju sudėtingesnėmis nei turi Olimpinių žaidynių dalyvių komandos. Vis dėlto aš džiaugiuosi, kad esu profesionalios komandos narys ir su ja turiu galimybę patirti tikrąjį Dakaro išbandymą. Mantas Rimkus: Mano manymu dalyvavimas Dakare technikui reiškia labai daug. Žinoma, kiekvienas skirtingai tai vertina. Tačiau man tai vienas iš svarbiausių gyvenimo iššūkių. – Į Dakaro ralį atkeliavote pirmą kartą. Koks jis jums šiuo metu atrodo? „General Financing team Pilane“ komandai jis sudėtingas, tad darbo turite daugiau nei sočiai. Artūras Šerkšnas: Daugelį metų domėjausi Dakaro raliu, sekiau jo eigą ir naujienas, tad puikiai įsivaizdavau, kas ir kaip. Dėl to, ko tikėjausi, tą ir radau. Šiuo metu man čia viskas patinka. Taip, jau turėjome ne vieną bemiegę naktį, tačiau kol kas tai išgyvenama. Mantas Rimkus: Keliaudamas į Dakarą, nesitikėjau, kad bus lengva, dėl to dabar kylančius sunkumus priimu kaip savaime suprantamus. Nors iššūkių turime daug, esu jau kelias naktis nemiegojęs, nesijaučiu blogai. Matyt, dar per mažai laiko praėjo ir nuovargis nespėjo manęs nukankinti. – Kaip manote, kokios savybės reikalingiausios geram technikui? Artūras Šerkšnas: Žinoma, inžinerinių ir techninių žinių bagažas. Tačiau vien to nepakanka. Žinias reikia mokėti produktyviai panaudoti, pritaikyti jas skirtingoms ir dažnai ekstremalioms situacijoms, kai yra būtinas greitis, koncentracija ir darbo kokybė. Mantas Rimkus: Manau, kad geras technikas turi turėti platų požiūrį į gyvenimą, mokėti susikoncentruoti ir greitai bei kokybiškai atlikti darbą priimdamas geriausius sprendimus, tai neatsiejama techniko savybė. – Ko šiuo metu palinkėtumėte sau ir visai komandai? Artūras Šerkšnas: Sėkmingai finišuoti Argentinoje. Mantas Rimkus: Komandai norėčiau palinkėti išlikti visada tokiai pat stipriai ir vieningai, net tada, kai atrodo, jog blogiau ir būti negali.