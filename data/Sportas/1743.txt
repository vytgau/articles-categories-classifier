Kraunant į krūvą dalis nubyrėjo Per skirtingus šaltinius išsibarsčiusias lėšas į vieną saują pamėginęs suimti KKSD patvirtino kelis kartus koreguotą sporto federacijų programų finansavimo paskirstymą. Veikiausiai KKSD generaliniam direktoriui Edžiui Urbanavičiui teks išklausyti ne vieną skundą, kadangi daugumą sporto šakų naujasis modelis privers veržtis diržus. Iki šiol federacijoms valstybės paramą skirdavo Kūno kultūros ir sporto rėmimo fondas (KKSRF), Lietuvos olimpinis sporto centras (LOSC) apmokėdavo individualių sporto šakų olimpinės rinktinės kandidatų pasirengimo ir medicinos paslaugų išlaidas, išlaikydavo daugumą trenerių, o KKSD papildomai remdavo komandines sporto šakas. Po reformos LOSC rūpinsis tik valstybei priklausančių sporto bazių priežiūra. Praėjusį gruodį KKSD pavaldžioje įstaigoje, anot jos direktoriaus Lino Tubelio, dar dirbo 27 treneriai, bet daugelis jau neteko darbo pasibaigus sutartims, su likusiais penkiais taip pat ketinama atsisveikinti. LOSC mokslo, medicinos ir reabilitacijos skyriaus, turėjusio 20 etatų, specialistai kol kas nėra atleisti, bet sulaukė įspėjimų. Keturi LOSC sporto skyriaus vadybininkai taip pat dar dirba įstaigoje, trys iš jų jau informuoti apie atleidimą. Įdarbinti trenerius ir kitus specialistus bei apmokėti geriausių sportininkų treniruočių išlaidas nuo šiol turės federacijos, kurioms žadėta skirti atitinkamų lėšų iš KKSD asignavimų. Tačiau darosi akivaizdu, kad E. Urbanavičiaus suformuoto 6,3 mln. eurų krepšelio, iš kurio pusė milijono rezervuota neįgaliesiems, nepakanka kompensuoti visiems LOSC pertvarkos atneštiems praradimams. Nelygu su kuo lyginsi KKSRF federacijų didelio meistriškumo programoms pernai skyrė 3,9 mln. eurų, LOSC išlaidos sportininkams, treneriams ir medicinos personalui sudarė maždaug 2 mln. eurų, o KKSD komandinėms sporto šakoms, Pjongčango olimpiadai besiruošiantiems žiemos sporto atstovams bei sporto klasių programos dalyviams pridėjo per 700 tūkst. eurų. Aritmetika paprasta: bendra suma – 6,6 mln. eurų – buvo 15 proc. didesnė nei padalinta federacijoms šiemet. Nors skirtingų sporto šakų atstovai ilgai ginčijosi dėl naujųjų kriterijų, pagal kuriuos paskirstyta parama, pastarieji tik pakoregavo proporcijas tarp atskirų federacijų. Iš esmės mažesnes sumas daugumai jų lemia apkramtytas bendras pyragas. „Mes orientavomės ne į praėjusių metų finansavimo lygį, o į 2010-2017-ųjų vidurkį“, – teigė E. Urbanavičius, paprašytas paaiškinti paramos federacijoms krepšelio dydį. Tuo metu DELFI palygino šių metų ir 2017-ųjų finansavimo apimtis. 16 individualių olimpinių sporto šakų pernai atitekusios lėšos apskaičiuotos remiantis paties LOSC metų pabaigoje pateiktais duomenimis. LOSC suskaičiavo, kiek per metus išleido kiekvienos sporto šakos atletų pasirengimui ir trenerių darbo užmokesčiui. Sunku tiksliai pasverti, kokią naudą skirtingų sporto šakų atstovai gavo iš LOSC medikų, todėl DELFI bendrus medicinos personalo išlaikymo kaštus – 250 tūkst. eurų – padalino visoms sporto šakoms lygiomis dalimis. Analizuojant skaičius, derėtų įvertinti ir tai, kad federacijoms nebūtinai reikės perimti visą trenerių išlaikymo naštą. Viena LOSC reformos priežasčių buvo KKSD ir Specialiųjų tyrimų tarnybos (STT) nustatyti trenerių piktnaudžiavimo atvejai, kuomet specialistai ir jų auklėtiniai būdavo tarifikuojami tiek LOSC, tiek savivaldybių sporto mokyklose, todėl algas už tą patį darbą gaudavo iš dviejų šaltinių. Be to, LOSC nurodo ne faktines trenerių atlyginimų sumas, o suplanuotas 12 mėnesių laikotarpiui, nors realybėje dalis specialistų dirbo trumpiau. Reikia pinigų? Pinigų yra Lentelėje pateikti skaičiai ne visiškai atspindi finansinę šalies sporto federacijų būklę. Nekalbant apie privačią paramą ir komercines pajamas, kurių dydžių federacijos neviešina, KKSD paskirstytas finansavimas sudaro tik trečdalį sporto šakų finansinio aruodo. Į praėjusių metų federacijų gautą paramą DELFI neįtraukė tikslinių dotacijų inventoriui, sporto specialistų rengimui, masinio sporto vystymui ir tarptautinių renginių organizavimui. Lėšas atitinkamoms reikmėms federacijos gali gauti pateikusios projektus KKSRF, kuriame po finansavimo reformos „laisvi“ liko 3,9 mln. eurų. Šios lėšos, kurios anksčiau būdavo rezervuotos didelio meistriškumo programoms, sudaro daugiau nei pusę visų fondo turimų piniginių išteklių (6,6 mln. eurų). KKSRF tarybos pirmininkas Aivaras Salamakinas teigė, jog kofinansuoti KKSD krepšelio didelio meistriškumo sportui šiemet neketinama, tačiau federacijos gali tikėtis paramos, jei pateikė projektų kitose srityse – sporto visiems, bazių priežiūros ir statybos, inventoriaus, sporto mokslo ir specialistų rengimo. „KKSD perėmus didelio meistriškumo finansavimą, visi pajus atsilaisvinusias lėšas. Taip pat ir pačios federacijos, kurios gali pretenduoti į paramą kaip ir visi kiti pareiškėjai. Mano asmenine nuomone, joms net reikėtų suteikti prioritetą, nes federacija yra aukštesnė organizacija nei koks nors klubas. Pačios federacijos tai supranta – yra tokių, kurios pateikė projektų į visas sritis. Ir net po kelis, nors turėtų žinoti, kad svarstomas gali būti tik vienas kiekvienoje srityje“, – DELFI sakė A. Salamakinas. Anot jo, KKSRF šiemet taip pat pasiruošęs finansuoti tarptautinius renginius, kuriems paramą anksčiau skirdavo KKSD. Kaune šiemet vyks pasaulio ledo ritulio čempionato I diviziono B grupės turnyras, Europos klasikinės jėgos trikovės pirmenybės, Europos jaunučių (iki 16 metų) merginų krepšinio čempionatas, keturi miestai priims Europos jaunių (iki 17 metų) merginų futbolo čempionato finalinį etapą. A. Salamakino teigimu, paskirstyti KKSRF lėšas visų sričių projektams ketinama iki vasario pabaigos. Trečias stambus šaltinis, iš kurio paramą semia federacijos, yra LTOK. Pastarasis šių metų biudžetą tvirtins sausio pabaigoje vyksiančioje generalinėje asamblėjoje. 2017-aisiais LTOK tiesiogiai federacijoms arba atitinkamų sporto šakų rinktinėms atseikėjo 6,3 mln. eurų – tiek pat, kiek didelio meistriškumo plėtojimui skyrė KKSD. Kaip tarp atskirų sporto šakų dalinamos šios lėšos, LTOK duomenų neskelbia.