Į Kauną atskridęs vėlų pirmadienio vakarą Marcelo Rebelo de Sousa iš karto išskubėjo į miesto centre esantį viešbutį, kur iš karto susitiko su Kauno „Stumbro“ futbolo klubu. Garbingas svečias „Stumbro“ atstovus pasitiko itin šiltai – su kiekvienu treneriu, futbolininku ir administracijos darbuotoju ne tik pasisveikino, bet ir apsikabino. „Stumbro“ klubo vadovas ir vyriausiasis treneris Mariano Barreto kartu su ekipos prezidentu Sergejumi Slyva Portugalijos prezidentui įteikė dvejus „Stumbro“ marškinėlius – vieni buvo pažymėti 12, o kiti – 10 numeriu. Tokie skaičiai pasirinkti neatsitiktinai. Marcelo Rebelo de Sousa yra gimęs gruodžio mėnesį, o skaičius 12 taip pat simbolizuoja papildomą, dvyliktą žaidėją. Tuo tarpu 10 numeris įprastai skiriamas vienam komandos lyderių. Taip pat Portugalijos vadovo kolekciją papildė ir „Stumbro“ šalikas, kepuraitė bei gairelė. Su išskirtiniu svečiu susitiko ne tik „Stumbro“ vadovai bei treneriai iš Portugalijos, bet ir „Stumbro“ komandoje rungtyniaujantys šios šalies futbolininkai. Marcelo Rebelo de Sousa susitikimo metu nestokojo geros nuotaikos ir neskubėjo eiti ilsėtis. Pabendravęs su klubo atstovais jis vėliau pats pasiūlė pasidaryti bendrą „selfį“. Atsisveikinus Portugalijos prezidentas „Stumbrui“ palinkėjo didžiausios sėkmės šiame sezone, o Lietuvos užsienio reikalų ministrui Linui Linkevičiui tarė: „Tai tikrai labai gera komanda. Ar žinai, jog jie pateko į taurės pusfinalį ir ketvirtfinalyje laimėjo 5:3?“ Tai ne pirmas kartas, kai Kauno „Stumbro“ futbolo klubas susitinka su ypatingais svečiais. Praėjusiais metais „Stumbras“ užmezgė gražią draugystę su Portugalijos rotacinių pajėgų kariais. Tuomet apie 120 portugalų karių kartu su Lietuvos kariuomenės Sausumos pajėgų daliniais aktyviai dalyvavo bendrose pratybose mūsų šalyje. 