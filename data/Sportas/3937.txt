Pirmu bandymu Z. Sendriūtė diską numetė 61,48 m, antrasis mėginimas buvo nesėkmingas, o trečiuoju įrankis skriejo 57,57 m. „Ruošiausi viską nuveikti pirmuoju bandymu. Sezonas vėlyvas ir šiaip visko ten buvo. Arba pirmu bandymu, arba jokiu. Paskui nepersistengiau. Žinojau savo galimybes kvalifikacijoje. Į finalą patekau, tai ramu“, – komentavo Lietuvos disko metikė. Bendroje įskaitoje lietuvė užėmė dvyliktą vietą ir paskutinioji iškopė į finalą. Nuo 2010-ųjų dviejuose olimpinių žaidynių ir trijuose Europos čempionatų finaluose dalyvavusi disko metikė pateko į trečiąjį karjeroje planetos čempionato finalą. Atrankoje disko metikėms reikėjo įrankį numesti 62,5 m, kad automatiškai patektų į finalą. Pirmoje atrankos grupėje tik trims atletėms pavyko kirsti kvalifikacinę ribą – kroatei Sandrai Perkovič (69,67 m), kubietei Deniai Caballero (63,79) ir brazilei Andressai De Morais (62,80). Iš antros atrankos grupės automatiškai į finalą pateko Yaime Perez (65,58) iš Kubos, australė Dani Stevens (65,56), prancūzė Melina Robert-Michon (63,97), kinė Yang Chen (62,71). Likusios finalo dalyvės, tarp jų ir Z. Sendriūtė, pateko pagal geriausią rezultatą.   „Bus kova. Daug stiprių varžovių. Aš čia atvažiavau su kvietimu. Jaučiuosi kaip namie, jaukiai, bet finale bus ką veikti“, – kalbėjo Z. Sendriūtė apie finalą, kuris vyks sekmadienį, 21.10 val. Lietuvos laiku. Disko metikė sugrįžo po penkerių metų į Londono olimpinį stadioną, kur varžybas baigė aštunta. „Ten gerai man sekėsi, tikiuosi ir dabar bus gerai. Galimybių daug, bet sąlygos tokios, kokios yra. Jei sudėjus, ką turi kiti – trenerius, kineziterapeutus, tai galima tikėtis aukšto rezultato. Jei pateksiu į aštuntuką, bus „vau“, – prognozavo Z. Sendriūtė. Lietuvei sezono metu pasaulio čempionato normatyvas (61,20 m) nepakluso, toliausiai jos mestas diskas skriejo 60,50 m. Tačiau į planetos pirmenybes Z. Sendriūtė buvo pakviesta dėl aukštų rezultatų šį sezoną. Tokiu keliu į Londoną atvyko 800 m bėgikė Eglė Balčiūnaitė ir ieties metikė Liveta Jasiūnaitė. Z. Sendriūtė pasaulio čempionatuose aukščiausiai buvo pakilusi iki 9-os vietos. 2009 metais ji užėmė 31-ą vietą, 2011 metais – 12-ą, 2013 metais – 9-ą, 2015 metais – 13-ą. Lietuvos čempionės asmeninis rekordas – 65,97 m.