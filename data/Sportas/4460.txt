Sporto mokyklos „Klevas“ regbio stadione danga atnaujinta prieš porą metų, o dabar bus statomas administracinis pastatas su dengtomis tribūnomis. Iškils 560 kvadratinių metrų ploto pastatas su treniruočių ir konferencijų salėmis, pagalbinėmis patalpomis. Tribūnose bus įrengta 470 vietų žiūrovams. Darbus statybininkai įsipareigojo baigti iki šių metų gruodžio 20-os. Skaičiuojama, jog Šiauliuose yra 1 000 regbininkų. Iš jų 300 - jaunųjų regbininkų sporto mokykloje „Klevas“ ir po 300 - regbio klubuose „Vairas Kalvis“ ir „BaltRrex Šiauliai“, bet gerų sąlygų sportininkai neturi. Lietuvos regbio federacijos generalinio sekretoriaus Irmanto Kukulskio teigimu, prasidėsiančios statybos yra impulsas Šiauliams išlaikyti regbio sostinės vardą ir siekti geresnių rezultatų, o regbio mėgėjams pamatyti aukšto lygio varžybas. Šiauliai pretenduoja kitais metais surengti vyrų ir moterų regbio 7 Europos čempionato atrankos varžybas, - rašo „Šiaulių kraštas“.