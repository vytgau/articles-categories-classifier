Nemaža dalis šios U-17 merginų rinktinės šiais metais jau buvo susirinkusi ir dalyvavo Zagrebe vykusiame merginų paplūdimio rankinio čempionate. Ten mūsų šalies rankininkės užėmė aukštą 8-ą vietą. Po Europos pirmenybių Kroatijos sostinėje merginos turėjo mėnesį poilsio, o dabar ruošiasi svarbiausiam sezono startui – čempionatui Klaipėdoje.  Pirma stovykla surengta Vilniuje, kur anot rinktinės vyriausiojo trenerio Karolio Kaladinsko, daugiausiai bus dirbama ties fiziniu pasirengimu čempionatui. Kamuolį į rankas Lietuvos U-17 rinktinės žaidėjos paims jau tik stovyklų Varėnoje ir Jurbarke metu. Į Jurbarką šalies rankininkės kelsis jau liepos 24-ą dieną ir ten stovyklaus iki rugpjūčio 4-os dienos, o į Varėną rinktinė atvyks jau nuo rugpjūčio 7-os dienos. Ten perspektyviausios šalies rankininkės planuoja sužaisti draugiškas rungtynes su sezonui besirengiančia Kauno „ACME – Žalgirio“ ekipa. Stovykla Varėnoje jau bus paskutinė prieš Europos čempionato startą Klaipėdoje. Lietuvos merginų iki 17-os metų rinktinė varžysis B grupėje kartu su Ukrainos, Didžiosios Britanijos, Suomijos ir Latvijos bendraamžėmis. Tiek rinktinės vyriausiasis treneris K. Kaladinskas, tiek komandos kapitonė G. Makovskytė tikino, jog komanda sau kelia tik pačius aukščiausius tikslus. Šiuo atveju aukščiausiu tikslu galima laikyti pirmąją vietą grupėje, kuri Lietuvos merginoms ne tik suteiktų teisę žaisti pirmenybių finale, bet ir atvertų kelią į aukščiausią Europos divizioną. Iš viso Klaipėdoje varžysis 10 rinktinių, kurios suskirstytos į dvi grupes po penkias komandas. Grupėje visoms ekipoms sužaidus tarpusavyje po vienerias rungtynes, bus žaidžiama su tą pačią poziciją kitoje grupėje užėmusia rinktine dėl vietos galutinėje rikiuotėje. Tokia sistema nepalieka vietos klaidoms, kadangi pralaimėjus bent kartą grupės etape, greičiausiai tektų atsisveikinti su galimybėmis kovoti dėl čempionių titulo.