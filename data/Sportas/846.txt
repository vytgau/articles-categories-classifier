Oro sąlygos buvo išties nedėkingos, bet svečiai apsnigtame Kauno NFA stadione sugebėjo tvirtai kontroliuoti situaciją. Kartą „Trakų“ legionieriaus Etienne'o smūgiuotas kamuolys sudrebino vartų konstrukciją, sykį komandą gelbėjo Martynas Matuzas, visgi, 33-iąją minutę šeimininkų gynyba kapituliavo. Po aukšto perdavimo iš kairiojo atakos krašto į baudos aikštelę įkirtęs Deividas Česnauskis atitrūko nuo varžovo ir tiksliai smūgiavo vienu lietimu. 36-erių metų veteranas tokiu būdu pelnė pirmąjį šio sezono „Trakų“ įvartį. Antrąjį kėlinį Senosios sostinės komanda pradėjo su trenksmu: 46-ąją minutę „Trakų“ naujokas Etienne'as aplenkė porą oponentų ir akistatoje su vartininku smūgiavo preciziškai. Kauniečiai antrame mače iš eilės buvo priversti mesti skaitlingesnes pajėgas į priekį bei gelbėti rungtynes. Atgaivinti intrigą „Kauno Žalgiriui“ pavyko 62-ąją minutę, kai po keitimo aikštėje pasirodęs Povilas Malakas atitrūko nuo varžovo ir panašiu būdu kaip Etienne'as nuginklavo Timofejų Šeremetą. Vis dėlto dvikovos pabaigos pabaigoje „Trakams“ pavyko įtvirtinti pergalę. 82-ąją minutę po pakelto kampinio tiksliai galva smūgiavo Justinas Januševskis, o per pirmą teisėjo pridėtą laiko minutę antrą savo įvartį šiame susitikime įmušė Etienne'as, gražiu smūgiu kaire koja pasiuntęs kamuolį į tolimąjį vartų kampą. Būtent šis „Trakų“ legionierius, per dvejas rungtynes pasižymėjęs du kartus, šiuo metu yra rezultatyviausias šio sezono A lygos žaidėjas. Rungtynių statistika: „Kauno Žalgiris“ – „Trakai“ 1:4 (0:1) Įvarčiai: 62 min. P. Malakas; 33 min. D. Česnauskis, 46 min. ir 90+1 min. Etienne‘as, 82 min. J. Januševskis Geltonos kortelės: 66 min. A. Raginis; 77 min. M. Šyška „Kauno Žalgiris“: M. Matuzas, M. Beneta, K. Gvildys, A. Bakmazas, P. Širvys, J. Mamajevas (46 min. P. Malakas), S. Paulius, L. Pilibaitis, A .Raginis, G. Sirgėdas, E. Mickevičius (79 min. M. Popiera). „Trakai“: T. Šeremeta, V. Borovskis, J. Januševskis, J. Osipovas, A. Netzeris, D. Česnauskis (87 min. K. Janonis), M. Vorobjovas, V. Jeriomenka, M. Šyška, S. Čyžas, Etienne‘as. 