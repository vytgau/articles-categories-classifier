Pasaulio čempionato auksą vyrų 200 m plaukimo nugara rungtyje iškovojo rusas Jevgenijus Rylovas (1:53,61), vicečempionu tapo amerikietis Ryanas Murphy (1:54,21), o bronzą laimėjo pastarojo tautietis Jacobas Pebley (1:55,06). Tiesa, varžovai finale buvo itin pajėgūs. Net jei D. Rapšys būtų plaukęs taip greitai, kaip pusfinalyje (1 min. 56,11 sek.), būtų aplenkęs tik japoną Ryosukę Irie ir likęs septintas. Ketvirtadienį D. Rapšys dukart gerino 200 m plaukimo nugara Lietuvos rekordą. Iš pradžių panevėžietis tai padarė atrankos varžybose, distanciją įveikdamas per 1:56,67 min., o vėliau – pusfinalyje, kur nuotolį įveikė 0,56 sek. greičiau – per 1 min. 56,11 sek. Tačiau net ir plaukdamas Lietuvai rekordiniu greičiu D. Rapšys nesidžiaugė rezultatu ir tvirtino, kad darė klaidų, neleidusių pademonstruoti dar geresnį laiką. Primename, kad Budapešte D. Rapšys apšilo 200 m plaukimo laisvu stiliumi rungtyje, kurioje du kartus per vieną dieną pagerino Lietuvos rekordą (1 min. 46,56 sek.) ir užėmė 10-ą poziciją. Iki šiol vienintelį apdovanojimą jis laimėjo Europos pirmenybėse, kuomet pernai Londone (Didžioji Britanija) 200 m plaukimo nugara rungtyje iškovojo bronzą. 