Po kvalifikacijos varžybų į pagrindinį turnyrą patekę lietuviai pirmajame G grupės mače trečiadienį po atkaklios 51 min. trukusios kovos 2-1 (15:21, 21:19, 15:11) nugalėjo pajėgią Lenkijos porą Kacperą Kujawiaką bei Maciejų Rudolą. Užsitikrinę vietą atkrintamosiose varžybose, lietuviai kovoje dėl pirmosios vietos grupėje per 29 min. 2-0 (21:15, 21:11) nugalėjo prancūzus Olivierį Barthelemy be Romainą di Giantomasso. Po užtikrintai laimėto pirmo seto, antrajame Lietuvos tinklininkai atsiliko 5:6, bet tuomet laimėjo atkarpą net 10:1 ir nebepaleido iniciatyvos iš savo rankų. Pirmoji vieta grupėje leido mūsiškiams iškart žengti į aštuntfinalį. Tai yra geriausias A. Rumševičiaus ir L. Každailio pasirodymas tokio lygio turnyre. Aštuntfinalio varžovai paaiškės ketvirtadienį, o dėl vietos ketvirtfinalyje mūsiškiai kovos penktadienį. Lietuvos paplūdimio tinklininkai, kurie pasaulio reitinge užima 108-ąją vietą, jau užsitikrino 300 FIVB reitingo taškų. Mūsiškiai į Iraną išvyko rėmėjų (Baltijos-Amerikos klinika) ir asmeninėmis lėšomis. Iš viso pagrindinėse varžybose dalyvauja 32 paplūdimio tinklinio poros. 