Taline (Estija) balandžio 1-7 dienomis vyksiančiame čempionate, be Lietuvos jaunių, kovos Australijos, Pietų Korėjos, Lenkijos, Estijos ir Didžiosios Britanijos komandos. Lietuvos 18-mčių rinktinės kandidatų sąraše didžiausios naujovės nusimato trenerių štabe. Vyriausiuoju rinktinės treneriu sutiko tapti 60-metis Aleksejus Nikiforovas – pirmasis Dariaus Kasparaičio ir Dainiaus Zubraus treneris. Treneris dar nėra dirbęs nė vienos amžiaus grupės treneriu Lietuvoje, bet sukaupė milžinišką patirtį, dirbdamas su Niujorko (JAV) įvairių amžiaus grupių USPHL lygos komandomis. Kartu su šiuo JAV dirbančiu strategu į rinktinę sugrįžo ir A. Nikiforovo asistentu dirbs Andrejus Jadkauskas, kuris yra Vilniaus „Geležinio vilko“ ledo ritulio mokyklos vadovas. Trenerių štabe ir dar vienas naujas veidas – Ramūnas Baltrūnas, atstovaujantis Rokiškio ledo ritulio mokyklai. 14 iš 34 į rinktinę kviečiamų jaunųjų ledo ritulininkų į Lietuvą atvyks iš užsienio klubų. Jau dabar galima drąsiai teigti, kad didžiulį būrį kandidatų sukvietusioje rinktinėje bus itin didelė konkurencija ir lygiaverčių žaidėjų pilna visose trijose pozicijose. Retas atvejis, kai rinktinėje tik trijų skirtingų gimimo metų žaidėjai. Jaunimo rinktinėms Lietuvoje jau senokai įprasta, kad į čempionatus važiuoja trimis, keturiais metais jaunesni ledo ritulininkai. Į pasaulio čempionatą vyks 22 žaidėjai. Nemažai žaidėjų jau atstovauja šalies čempionato klubams ir tai stiprėjančio Lietuvos ledo ritulio čempionato nuopelnas. Tiesa, žiūrint į rinktinę iš miesto, kuriame ledo ritulininkas pradėjo sportinę karjerą prizmės, beveik pusę kandidatų sudaro „Geležinio vilko“ auklėtiniai, kita didelė dalis žaidėjų iš Elektrėnų Dariaus Kasparaičio ledo ritulio mokyklos. Praėjusiame čempionate Pietų Korėjoje Lietuvos 18-mečių rinktinė užėmė trečiąją vietą. Lietuvos rinktinės kandidatų sąrašas: gynėjai – Rokas Arbačiauskas, Karolis Šumskas, Titas Milašius (visi – D. Kasparaičio LRM), Paulius Rumševičius, Mantas Stankius (abu – Elektrėnų „Energija“), Justas Fedorovičius, Avgustinas Silinas (abu – Vilniaus „Geležinis vilkas“), Dominykas Motiejūnas („Potomac Patriots“, USPHL), Arvydas Domeika („Dallas Snipers“, WSHL), Paulius Macijauskas („Rice Memorial Prep“, USHS), Vėjas Vytautas Jokubynas („Okanagan“, Kanada), Herkus Marcinkevičius („Lugano U17“, Šveicarija); puolėjai – Tomašas Silinas, Nikodemas Numavičius, Arnas Misiukas, Jaromiras Šusterovas, Martinas Tuchto (visi – „Geležinis vilkas“), Vainius Jankauskas, Eimantas Steponavičius, Martynas Miliūnas (visi – D. Kasparaičio LRM), Matas Mikalauskas, Eimantas Noreika (abu – Klaipėdos „Baltija“), Karolis Krasilnikovas („Energija“), Evaldas Gudonis („Kaunas Hockey“), Egidijus Binkulis („Liepaja Juniors“, Latvija), Dino Mukovozas („Long Beach Sharks“, NA3HL), Timonas Mažulis („ IFK Ore“, J18 Div1, Švedija), Lukas Washco („Okanagan“, U20 EBYSL), Nikita Piazenka („Herning U17“, Danija), Martynas Grinius („Kiekko-Vantaa“, Suomija); vartininkai – Martinas Petiulis („Geležinis vilkas“), Laurynas Lubys („SaiPa“, Suomija), Faustas Nausėda („Kiekko-Vantaa“, Suomija), Tadas Ramanauskas („Odense IK“, Danija).