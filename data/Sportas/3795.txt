Lietuvos rinktinę pasaulio orientavimosi sporto kalnų dviračiais pasaulio čempionate sudarys 23 sportininkai – 11 iš jų varžysis jaunimo iki 20 metų grupėse. Varžybų trasos drieksis per gražiausias Vilniaus vietas: sprintas bus Vilniaus Senamiestyje, ilga distancija – Verkių regioniniame parke, vidutinė – raižytame Antakalnio mikrorajono Sapieginės miške, bendro starto lenktynės ir estafetės – Salotės, Griovių ir Pasakų parko miškuose. Čempionate dalyvaus 248 kalnų dviratininkai iš 26 šalių. „Prieš kelias savaites Europos čempionate man iki medalio pritrūko 10 sekundžių. Esu geros formos, todėl tikiuosi iškovoti medalį, - kalbėjo vyrų rinktinės lyderis Jonas Maišelis. - Lietuviškos trasos, lyginant su kalnais, yra šiek tiek dėkingesnės klaidos atveju – pasirinkęs važiuoti per, tarkime, kairę, o ne dešinę, prarasi 10, gal 15 sekundžių, o kalnuose gali prarasti net 3 minutes.“ „Daugiausia tikimės iš estafečių – sprinto ir ilgos distancijos. Sau nededu didelių vilčių į asmenines lenktynes, savaitės galas turėtų būti svarbesnis, - pasakojo moterų rinktinės lyderė Gabrielė Andrašiūnienė. – Europos čempionatas buvo tikras motyvacijos pliūpsnis, parodęs, kad galime važiuoti su geriausiais orientacininkais kartu ir netgi juos lenkti. Be jokios abejonės, lietuviškos trasos bus mūsų pranašumas. Laukia daug takelių, daug reljefo, o tai mums yra gana palanku“. Pasaulio orientavimosi lyderiais yra laikomi Suomijos, Rusijos, Čekijos ir Prancūzijos orientacininkai. Šių valstybių sportininkams iššūkį bandys mesti JAV, Australijos ir Japonijos orientacininkai. Lietuvos tautinio olimpinio komiteto (LTOK) kiemelyje vykusį renginį, skirtą orientavimosi kalnų dviračiais pasaulio čempionatui, aplankė ir Lietuvos sporto vadovai – LTOK prezidentė Daina Gudzinevičiūtė, Kūno kultūros sporto departamento (KKSD) generalinis direktorius Edis Urbanavičius, Seimo narys, orientavimosi sporto gerbėjas Algirdas Sysas, orientavimosi sporto federacijos prezidentas Donatas Kazlauskas. Susirinkusieji linkėjo sportininkams sėkmės, federacijos prezidentas dėkojo už skirtą finansavimą, o A. Sysas prašė E. Urbanavičiaus padidinti bendrą finansavimą, skiriamą orientaciniam sportui. Lietuvos rinktinę pasaulio čempionate šiose varžybose sudarys 23 sportininkai. Vyrų grupėje dalyvaus Jonas Maišelis, Regimantas Kavaliauskas, Donatas Mickus, Petras Andrašiūnas, Julius Juodišius, Šarūnas Dmukauskas, Vilius Stankevičius. Moterų grupėje varžysis Algirda Zaliauskaitė, G. Andrašiūnienė, Karolina Mickevičiūtė-Juodišienė, Patricija Babrauskaitė ir Asta Šimkonienė. Pasaulio jaunimo čempionate Lietuvai atstovaus ir gausus jaunųjų orientacininkų būrys. Vaikinai: Nojus Kalvaitis, Ignas Ambrazas, Ąžuolas Macijauskas, Martynas Jurgaitis, Kasparas Šulčys, Dovydas Šinkevičius. merginos: Viktorija Michnovič, Austėja Kalvaitytė, Eglė Rubaževičiūtė, Karolina Špukaitė, Justė Umbrasaitė.