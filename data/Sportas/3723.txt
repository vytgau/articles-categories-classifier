Šeštą vietą WTA rikiuotėje užimanti Ispanijos tenisininkė laimėjo greičiau nei per valandą 6:1, 6:0. „Man gaila dėl to, kas įvyko“, – graužėsi S. Halep. Laimėjusi rumunė būtų aplenkusi čekę Karoliną Pliškovą ir pirmą kartą karjeroje tapusi geriausia planetos žaidėja. Tuo metu G. Muguruza titulą Sinsinatyje iškovojo pranokusi abi šiuo metu pajėgiausias pasaulio tenisininkes: pusfinalyje ji įveikė būtent K. Pliškovą. Vyrų varžybose trofėjų virš galvos kėlė 26-erių bulgaras Grigoras Dimitrovas (ATP-11). Finale jis 6:3, 7:5 palaužė ketveriais metais jaunesnį Australijos atstovą Nicką Kyrgiosą (ATP-23), kuris tokio rango turnyro finalą pasiekė pirmą kartą karjeroje. Pastarasis savotiškai pasitarnavo varžovui, iš kovos ketvirtfinalyje eliminuodamas favoritą iš Ispanijos ir būsimą pirmąją planetos raketę Rafaelį Nadalį.