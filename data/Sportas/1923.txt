Išvykoje žaidę „Liverpool“ futbolininkai pirmąją 2018-ųjų metų dieną šventė dramatišką pergalę. Pirmąjį įvartį 61-ą rungtynių minutę pelnė „raudonųjų“ puolėjas Sadio Mane'as, tačiau prieš pat rungtynių pabaigą – 88-ą min. – rezultatą išlygino Johannas Gudmundssonas. „Liverpool“ tris taškus išgelbėjo estas R. Klavanas. 32-ejų metų gynėjas panašiu stiliumi kaip ir varžovai prieš tai įvartį per teisėjo pridėtą laiką pelnė galva. Tai buvo pirmasis Estijos atstovo įvartis „Premier“ lygos istorijoje. „Ar mes nusipelnėme laimėti? Man tai nerūpi. Mes laimėjome tris taškus. Šeši taškai per dvi dienas – to dar niekuomet neteko patirti“, – po dvikovos kalbėjo „Liverpool“ strategas J. Kloppas. Šią pergalę treneris pasiekė praėjus vos 48 valandos po dvikovos su „Leicester City“ (2:1). 4-oje „Premier“ lygos vietoje įsitvirtinęs „Liverpool“ (44 taškai) pralaimėjimo nepatyrė jau 16 rungtynių iš eilės. Tai ilgiausia tokia serija komandai vadovaujant J. Kloppui. „Raudonuosius“ turnyro lentelėje persekiojantis „Arsenal“ (38) trečiadienį žais su antrąją poziciją užimančiu Londono „Chelsea“ (45) klubu. Pirmąją vietą užima „Manchester City“ (59), kurio antradienį laukia akistata su „Watford“. „Manchester United“ grįžta į pergalių kelią. Po trijų rungtynių be pergalių Jose Mourinho auklėtiniai pirmadienį išvykoje 2:0 (0:0) nugalėjo „Everton“ ekipą. 57-ą minutę „raudonieji velniai“ išsiveržė į priekį po Anthony Martialo įvarčio. Šią ataką nugalėtojai pradėjo po buvusio „Manchester United“ puolėjo Wayne'o Rooney prarasto kamuolio. Rezultatą 81-ą minutę įspūdingu reidu ir įvarčiu-gražuoliu padvigubino Jesse Lingardas. „Manchester United“ šioje dvikovoje vertėsi be traumuotų Romelu Lukaku ir Zlatano Ibrahimovičiaus. „Vaikinai nusipelnė laimėti rungtynes. Mūsų pastarosiose lygiosiose žaidimas taip pat nebuvo blogas. Jų nusiteikimas, pastangos ir atlikimas buvo aukščiausios klasės“, – po pergalės kalbėjo J. Mourinho. „Manchester United“ prieš „Everton“ laimėjo daugiau rungtynių (35-ias), nei bet kuri kita „Premier“ lygos komanda laimėjo prieš atskirą varžovą. Two special goals win it for @ManUtd #EVEMUN pic.twitter.com/TjcoU99omV — Premier League (@premierleague) January 1, 2018  Pirmadienio „Premier“ lygos rungtynių rezultatai: „Brighton & Hove Albion“ 2 – 2 „AFC Bournemouth“ 5' [1 – 0] Anthony Knockaertas 33' [1 – 1] Steve'as Cookas 48' [2 – 1] Glennas Murray 79' [2 – 2] Callumas Wilsonas „Burnley“ 1 – 2 „Liverpool“ 61' [0 – 1] Sadio Mane'as 87' [1 – 1] Johannas Bergas Gudmundssonas 90+4 [1 – 2 ] Ragnaras Klavanas „Leicester City“ 3 – 0 „Huddersfield Town“ 53' [1 – 0] Riyadas Mahrezas 60' [2 – 0] Islamas Slimani 90+2' [3 – 0] Marcas Albrightonas „Stoke City“ 0 – 1 „Newcastle United“ 73' [0 – 1] Ayoze'as Perezas „Everton“ 0 – 2 „Manchester United“ 57' [0 – 1] Anthony Martialas 81' [0 – 2] Jesse Lingardas