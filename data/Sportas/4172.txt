24 metų Gabono rinktinės žaidėjas H. Ndongas šį sezoną A lygoje sužaidė 12 rungtynių, per kurias pelnė 3 įvarčius ir kartą buvo įspėtas. „Šio žaidėjo sugebėjimai aikštėje yra aukšto lygio, tačiau susiklostė tokia padėtis, kad futbolininkui dėl jo paties ir šeimos migracijos niuansų tapo svarbiau būti Prancūzijoje. Nutarėme nedaryti žaidėjui kliūčių išvykti. Visi „Sūduvoje“ esantys legionieriai čia yra todėl, kad jie vertina klubo organizaciją, stabilumą, yra čia viskuo patenkinti, tačiau H. Ndongui buvo sudėtinga jaustis nepriekaištingai dėl Prancūzijoje susiklosčiusios padėties“, – sakė „Sūduvos“ direktorius Karolis Skinkys. Tuo metu 19-mečiam puolėjui M. Kardokui tiesiog nepavyko įsitvirtinti komandoje. Aikštėje šį sezoną jis pasirodė tik per dvejas LFF taurės rungtynes, vieneriose jų – su Kauno „Hegelmann Litauen“ – pelnė įvartį. „Dėkojame abiems žaidėjams už pastangas ir indėlį komandos rungtynėse bei treniruotėse ir linkime sėkmės tęsiant karjerą, – sakė „Sūduvos“ direktorius. – Tuo metu komandos aistruoliams galiu pranešti, kad artimiausiu metu tikimės pristatyti ir vieną naują žaidėją.“