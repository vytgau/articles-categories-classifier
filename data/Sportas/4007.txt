Jūrmaloje bus ir daugiau lietuvių, bet jie ne kovos aikštėje, o iš tribūnų palaikys po pertraukos šį sezoną vėl kartu žaidžiančias geriausias šalies tinklininkes. „Tikimės, kad į Europos čempionatą atvažiuos daug mūsų tinklinio mėgėjų“, - neslepia Lietuvos tinklinio federacijos (LTF) viceprezidentas Marius Vasiliauskas. Burtai lėmė, kad Europos čempionato pirmame etape lietuvės pateko į D grupę. Čia jų varžovės bus šveicarės Tanja Huberli ir Nina Betschart, austrės Katharina Schutzenhofer ir Stefanie Schwaiger, latvės Marta Ozolina ir Alise Lece. Tarp Europos čempionato dalyvių Lietuvos poros reitingas yra 16-tas. Šveicarijos tinklininkės laikomos vienomis varžybų favoričių. „Austrės yra panašaus pajėgumo kaip ir mūsiškės, o latvių pora kiek silpnesnė. Tad grupėje pagal galimybes esame 2-3 vietoje. Tikimės gero pasirodymo. Tačiau nieks nežino, kaip pavyks sužaisti“, - nespėliojo M. Vasiliauskas. Ryškiausios žvaigždės Jūrmaloje bus šių metų pasaulio čempionės ir 2016 m. Rio de Žaneiro olimpinės čempionės vokietės Laura Ludwig ir Kira Walkenhorst. Vyrų varžybose Jūrmaloje dėl Europos čempionato apdovanojimų taip pat kovos 32 poros. Tačiau lietuvių tarp jų nebus. Stipriausia mūsų šalies pora Lukas Každailis ir Arnas Rumševičius net neturėjo galimybių pakovoti dėl bilieto į žemyno pirmenybes, nes, pasikeitus „World Tour“ varžybų sistemai, lietuviai į jas nepateko. „Jie tikrai būtų galėję pretenduoti į Europos čempionatą, nes pagal pajėgumą yra maždaug 30-ti Europoje. Tad tikimės, kad ateityje turėsime savo porą ir vyrų čempionate“, - teigė LTF viceprezidentas. Nors nepateko į Europos čempionatą, L. Každailis šią vasarą turėjo ką švęsti – su kitu Vilniaus universiteto studentu Artūru Vasiljevu jis iškovojo Europos universitetų paplūdimio tinklinio čempionato sidabrą. Keliose varžybose su kitu partneriu šiemet žaidė ir A. Rumševičius. „Kitais metais prasideda olimpinės atrankos ciklas ir Lietuvai reikia turėti dvi vyrų komandas. Todėl stipriausius žaidėjus bandome įvairiose porose“, - paaiškino M. Vasiliauskas. Jau Jūrmaloje apie kelią olimpinio Tokijo link galvos ir Lietuvos merginos. „Jos puikiai supranta varžybų svarbą. Ne tik dėl to, kad čia Europos čempionatas. Čia renkami ir reitingo taškai, kurie bus labai svarbūs kitiems metams, kai prasidės olimpinė atranka. Merginų nuotaika kovinga“, - sakė vienas labiausiai patyrusių Lietuvos paplūdimio tinklinio specialistų. I. Dumbauskaitė ir M. Povilaitytė po nesėkmingai susiklosčiusio praėjusio sezono buvo pradėjusios žaisti su kitomis partnerėmis. Bet šiemet vėl tapo komandos draugėmis ir pasiekę ne vieną įspūdingą pergalę, o birželį Kinijoje pirmą kartą Lietuvos istorijoje net du sykius iškovojo Tarptautinės tinklinio federacijos „World Tour“ serijos varžybų bronzą. Vėliau įvairiuose turnyruose užsienyje ir namuose žaidusios sportininkės šią savaitę Europos čempionatui rengiasi Lietuvoje. „Jų žaidimo lygis tikrai pakilęs. Bet reikia dar labai daug nuveikti, kad merginos įsitvirtintų suaugusiųjų sporte. Tik sužaidus su aukščiausio lygio varžovėms 40-50 turnyrų, galima bus galvoti apie lygiavertį žaidimą su geriausiomis poromis. Mūsų sporte branda prasideda nuo 24-25 metų. Puiku, kad Ieva su Monika šiemet labai gerai sužaidė du turus Kinijoje. Jos kitų metų varžybas pradės turėdamos aukštą reitingą. Sėkmingas pasirodymas Europos čempionate tikrai dar pagerintų jų pozicijas kitiems metams. Tai labai svarbu, nes geras reitingas garantuoja patekimą į geras varžybas, silpnesnius priešininkus. Turėtume puikią galimybę semtis patirties ir kelti savo reitingą“, - tikino M. Vasiliauskas. Geriausių šalies tinklininkių po Europos čempionato laukia ir daugiau varžybų – du Rytų Europos pirmenybių etapai, planuojama dar viena kelionė į „World Tour“ turnyrą Kinijoje, vyks ir Europos „Satellite“ serijos varžybos – Vilniuje antroje liepos pusėje vykusiame šios serijos etape I. Dumbauskaitė ir M. Povilaitytė jau laimėjo bronzą. Sezoną jos baigs spalį. „World Tour“ moterų varžybose šį sezoną dalyvavo dar viena Lietuvos pora – Irina Zobnina ir Urtė Andriukaitytė, šiemet užėmusios penktąją vietą Europos jaunimo (iki 22 m.) čempionate. Jėgas įvairaus amžiaus tarptautinėse varžybose bandė ir daug kitų Lietuvos paplūdimio tinklinio duetų. „Nuolat ieškome perspektyvių jaunų žaidėjų, nes procesas turi nenutrūkti, reikia, kad kiekvienoje amžiaus grupėje būtų ne viena ir ne dvi poros, nes norint tobulėti privalo būti konkurencija. Vyksta jaunimo čempionatai, stebime jų dalyvius, sportininkų fizinius duomenis, motyvaciją, norą kovoti. Gabiausiems sudarome sąlygas Vilniuje treniruotis ir žiemą, profesionaliai – po du kartus per dieną. Tik taip dirbdamas gali kažko tikėtis. Tai daro visos šalys“, - teigė LTF viceprezidentas. Europos čempionato Jūrmaloje prizų fondas – 200 tūkst. eurų. Grupių etapo kovas žiūrovai galės stebėti nemokamai. Bilietų į atkrintamąsias varžybas kainos – nuo 10 eurų.