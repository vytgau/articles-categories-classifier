Pastaraisiais metais dominuojančios „Mercedes“ komandos atstovas Lewisas Hamiltonas artimiausią varžovą „Ferrari“ pilotą Kimi Raikkoneną pranoko 0,664 sek. Tokia persvara leidžia spėlioti, jog čempionų bolidas šiemet vėl turi didelį pranašumą prieš visus kitus. „Reikia labai daug padirbėti, kad patobulėtume visose srityse. Prieš varžybas Australijoje mes visi nežinojome, kaip komandos išsidėstys pagal pajėgumą. Bet jeigu pažiūrėsite į rato įveikimo laikus, skirtumas yra tikrai didesnis nei mes norėjome“, – kalbėjo K. Raikkonenas. „Nesvarbu, jog praeityje esu čia nugalėjęs du kartus. Sekmadienį tai neturės jokios reikšmės. Žinoma, nori būti atitrūkęs nuo varžovų kuo toliau į priekį, bet tai nieko negarantuoja. Tikiuosi, kad rytoj pavyks iškovoti gerą rezultatą“, – kalbėjo suomis, spaudos konferencijoje pralinksminęs žurnalistus savo reakcija į L. Hamiltono pokštą. Kimi is not amused...😂#F1 #AusGP pic.twitter.com/zBoOD8Lfin— Formula 1 (@F1) March 24, 2018  Dėl didelės „Mercedes“ persvaros susierzinęs buvo ir „Red Bull“ ekipos pilotas Danielis Ricciardo, kuris pareiškė, jog su „Mercedes“ bolidu „pole“ poziciją laimėtų bet kuris iš labiausiai patyrusių F-1 lenktynininkų. Australas užfiksavo penktą greičiausią rato laiką, tačiau dėl nuobaudos startuos iš aštuntos pozicijos. D. Ricciardo nuo L. Hamiltono atsiliko šiek tiek mažiau negu sekunde, o apibūdinant „Mercedes“ greitį jis panaudojo ir fantaziją. „Tai užknisa. Tai erzina, kadangi man jau atsibodo tokia persvara ir manau, kad visi nori matyti „Mercedes“ gaunant didesnį iššūkį. Tai buvo tarsi smūgis absoliučiai visiems į pilvus. Aš žinau, kad jie tuo mėgaujasi, jie yra labai geroje pozicijoje, tačiau visi kiti to nekenčia. Tikiuosi, kad mes galime juos pavyti. Tikėkimės, kad lenktynėse jie tokio didelio pranašumo neturės, kadangi jų rėžimas yra kiek gąsdinantis“, – kalbėjo „Red Bull“ pilotas. „Aš nesitikėjau tokio didelio skirtumo. Žinojau, kad jie turi pranašumą ir galvojau, kad jis bus didesnis negu dvi dešimtosios. Jie akivaizdžiai pirmauja. Būtų smagu būti jų pozicijoje, tačiau visiems kitiems tai yra atsibodusi situacija“, – nusivylimo neslėpė australas. Pirmosios sezono lenktynės sekmadienį prasidės 7 val. Lietuvos laiku.