20-metė R. Meilutytė nuotolį įveikė per 30,03 sek., atrankoje užėmė 3 vietą ir užtikrintai pateko į vakare vyksiantį pusfinalį. Ji nusileido dviem Suomijos sportininkėms – Idai Hulkko (29,85 sek.) ir Jennai Laukkanen (29,93 sek.). Į trečiadienį 18.08 val. vyksiantį pusfinalį pateko 16 greičiausių iš 50 atrankoje startavusių plaukikių. R. Meilutytei priklausantis Lietuvos rekordas šioje rungtyje – 28,81 sek. Jos šio sezono geriausias rezultatas – 29,51 sek. 2012 m. olimpinė čempionė Europos pirmenybėse taip pat jėgas išbandys dar 100 m ir 200 m plaukimo krūtine distancijose. Tiesa, jos treneris Paulius Andrijauskas prieš kelionę į Daniją minėjo, kad veikiausiai dėl komplikuoto pasiruošimo 200 m plaukimo rungties teks atsisakyti. R. Meilutytė į Lietuvą grįžo po keletą mėnesių trukusių treniruočių tolimojoje Australijoje. Dėl visiškai kitokių oro sąlygų Lietuvoje, sportininkė susirgo ir net 12 dienų negalėjo treniruotis. „Dabar jaučiuosi daug geriau nei prieš dvi savaites ir padarysiu viską, kad iki varžybų būčiau pasirengusi dar geriau. Dėl laiko juostų nebuvo didelė problema. Blogiau buvo peršalimas ir imuniteto prisitaikymas po kelionės“, – prieš kelionę į Europos pirmenybes sakė R. Meilutytė. D. Rapšys kovos dėl medalio Rytinę sesiją mūsų rinktinės gretose užbaigė Danas Rapšys ir Gytis Stankevičius, kurie varžėsi 200 m plaukimo nugara rungtyje. G. Stankevičius nuotolį įveikė per 1.55,97 min. ir užėmė 21 poziciją iš 34-ių atrankos dalyvių. Panevėžietis D. Rapšys varžėsi antrame atrankos plaukime. Po pirmųjų 100 m lietuvis plaukė penktas, tačiau likus paskutiniams 50 m šovė į antrą poziciją ir ją išlaikė iki pat finišo. Tiesą sakant jam pritrūko vos kelių centimetrų iki pirmos pozicijos, nes Toumarkinas Yakovas Yanas iš Izraelio paskutiniuose metruose akivaizdžiai sulėtėjo (1.51,61). D. Rapšys atsliko vos 0,02 sek. (1.51,63 min.). Lietuviui reikėjo sulaukti dar dviejų atrankos plaukimų rezultatų. Jį pralenkė du konkurentai ir panevėžietis bendroje atrankos įskaitoje užėmė 4-tą vietą. Šios rungties greičiausiųjų aštuntukas iškart pateko į vakare vyksiantį finalą, kuris prasidės 18:16 val. Lietuvos laiku. Už pusfinalio borto 50 m plaukimo krūtine atrankos varžybose trečiadienį Lietuvos atstovas Giedrius Titenis liko 18-as, o Andrius Šidlauskas - 35-as. 28-erių metų G. Titenis nuotolį įveikė per 26,9 sek., o 20-metis A. Šidlauskas finišavo per 27,31 sek. Pirmąją vietą atrankoje užėmė italas Fabio Scozzoli, kuris distanciją įveikė per 25,90 sek. ir pasiekė naują Europos čempionatų rekordą. Atrankoje dalyvavo 54 plaukikai. Į trečiadienį vakare vyksiantį pusfinalį pateko 16 sportininkų. Pirmieji Europos pirmenybes pradėjo Tadas Duškinas ir Deividas Margevičius, kurie varžėsi 100 m plaukimo peteliške rungtyje. T. Duškinas nugalėjo antrame atrankos plaukime, nuotolį įveikė per 52,03 sek. ir pasiekė asmeninį sezono rezultatą. Tačiau tokio laiko nepakako siekiant vietos pusfinalyje. Deividas Margevičius finišavo šiek tiek greičiau – per 51,83 sek., o savo plaukime Deividas liko 7-tas. Jam iki pusfinalio trūko daugiau nei pusę sekundės. Jis atrankoje liko 25-as, o T. Duškinas – 27-as. Šios rungties Lietuvos rekordas priklauso D. Rapšiui – 51,53 sek. 100 m plaukimo nugara atrankos varžybose Ugnė Mažutaitytė užėmė vos 39-ąją vietą. 20-metė lietuvė nuotolį įveikė per 1 min. 1,52 sek. Greičiausiai atrankoje plaukė šios rungties pasaulio rekordininkė vengrė Katinka Hosszu – 56,78 sek. Trečiadienį rytinėje sesijoje varžybas pradėjo kone visa Lietuvos rinktinė, išskyrus Simoną Bilį ir Povilą Strazdą. Trečiadienio vakarinės sesijos tvarkaraštis 18:08 val. (moterys) 50 m krūtine – pusfinalis (Rūta Meilutytė) 18:16 val. (vyrai) 200 m nugara – finalas (Danas Rapšys) 19:13 val. (moterys) 50 m krūtine – finalas (Rūta Meilutytė, jei pateks) Iš viso Europos čempionate dalyvauja dešimt Lietuvos plaukikų – R. Meilutytė (50 m, 100 m ir 200 m krūtine), Giedrius Titenis (50,100, 200 krūtine), Danas Rapšys (200 nugara, 100, 200 laisvu st., 200 peteliške), Simonas Bilis (50, 100 laisvas st.), Andrius Šidlauskas (50, 100, 200 krūtine), Deividas Margevičius (50,100, 200 peteliške), Gytis Stankevičius (50, 100, 200 nugara), Tadas Duškinas (100, 50 peteliške, 50 laisvas st.), Ugnė Mažutaitytė (100 ir 200 nugara) ir Povilas Strazdas (100, 200 laisvu st., 100, 200 kompl.). Taip pat lietuviai varžysis vyrų estafetėje 4 po 100 metrų kompleksiniu būdu.