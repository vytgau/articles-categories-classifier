„Ženklų, kad reikėtų baigti karjerą, organizmas dar nepasiuntė. Šiemet sužaidžiau labai daug rungtynių ir nepatyriau nei vienos traumos, - apie sprendimą likti „Sūduvoje“ sakė futbolininkas. - Manau, šis sezonas man asmeniškai buvo vienas geriausių, gal net geriausias. Didele motyvacija likti „Sūduvoje“ buvo užimta pirmoji vieta, kuri garantuoja rungtynes Čempionų lygoje! Manau, laukia įdomus, kupinas nuotykių sezonas“. A. Jankauskas šį sezoną A lygoje sužaidė 27 rungtynes, per kurias įmušė vieną įvartį ir šešis kartus buvo nubaustas geltonosiomis kortelėmis, tačiau „Sūduvos“ aistruoliams labiausiai įsiminė du taiklūs gynėjo smūgiai kituose turnyruose. Būtent A. Jankausko įvartis pirmajame Europos lygos atrankos etape leido „Sūduvai“ įveikti Soligorsko „Šachtior“, o per Lietuvos futbolo federacijos (LFF) taurės turnyro pusfinalio rungtynes kapitonas pasiuntė kamuolį į Vilniaus „Žalgirio“ vartus ir perkėlė nugalėtojo klausimo sprendimą į baudinių seriją. Abu šiuos įvarčius A. Jankauskas įmušė jau per teisėjo pridėtą laiką.