Antano Skarbaliaus vadovaujamos daugkartinės Lietuvos čempionės rungtynes pradėjo, kiek susikaustę ir šeimininkės atitrūko 0:3. Tiesa, priekyje jos ilgai neišsilaikė ir „ACME – Žalgiris“ jau tryliktą minutę rezultatą išlygino (6:6). Pirmojo kėlinio antrą pusę pažymėjo fantastiška žalgiriečių gynyba, kuri „AlanDeko Vichy“ komandai įvarčio pelnyti daugiau nei 14 paskutiniųjų pirmojo kėlinio minučių. Įpusėjus rungtynėms „ACME – Žalgiris“ jau pirmavo rezultatu 7:16. Jeigu pirmajame kėlinyje kaunietės pademonstravo kietą savo gynybą, tai antrajame jų pagrindiniu ginklu jau tapo subalansuota puolimas. Per antrąjį kėlinį „ACME – Žalgiris“ pelnė net 26 įvarčius ir rungtynes laimėjo rezultatu 42:20. Tai buvo antroji Kauno klubo pergalė per tris jau sužaistas Lietuvos moterų rankinio lygos rungtynes, o vilnietės kol kas pergalių nėra iškovoję, bet yra sužaidusios lygiosiomis su Šiaulių SM „Dubysa – ŠSG“. Sekmadienį bus sužaistos dar vienos aukščiausios Lietuvos moterų rankinio lygos rungtynės, kuriose Kauno raj. HC „Garliava SM – Cascada“ susitiks su Vilniaus „Eglės – Šviesos – SM Tauro“ merginomis. Abi šios komandos kol kas žygiuoja be pralaimėjimų. Kauno „ACME – Žalgiris“: Laura Žukovaitė 6, Klaudija Šidlauskytė, Asta Čižaitė, Audinga Kniubaitė, Inesa Verbovik ir Simona Kazlauskaitė po 4, Grėta Burkaitė ir Martyna Vaitkutė po 3, Gerda Trušytė, Viltė Lubytė, Austėja Narauskaitė, Dovilė Ilčiukaitė, Gabrielė Vaičiūtė po 2. Vilniaus „AlanDeko Vichy“: Gabija Balevičiūtė 4, Greta Noreikaitė ir Dominyka Andronik po 3, Eglė Burakauskaitė ir Silva Muzikevičiūtė po 2, Aistė Malinauskaitė, Ana Andronik, Laura Lapinskaitė, Ūla Vienažindytė po 1.