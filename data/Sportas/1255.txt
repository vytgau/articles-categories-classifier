Lietuvis distancijos pradžioje antrame kilometre krito ir atsidūrė rikiuotės pabaigoje, iš kurios jau nepavyko solidžiau pagerinti savo pozicijos bei pavyti bent ešelono vidurį. M. Strolia ratu aplenktas buvo ties 21 km ir buvo diskvalifikuotas. Visus tris medalius iškovojo Norvegijos slidininkai. Olimpiniu čempionu pirmą kartą tapo 24-erių metų Simenas Kruegeris. Jis 15 km klasikiniu stiliumi ir 15 km laisvuoju stiliumi įveikė per 1 val. 16 min. 20 sek. Antrąją vietą užėmė Martinas Sundby (+8 sek.), trečiąją – Hansas Holundas (+9,9 sek.). Verta paminėti tai, kad olimpiniu čempionu tapęs S. Kruegeris taip pat krito, net pametė slidę distancijos pradžioje, tačiau sugebėjo atsitiesti ir fantastiškai finišavo. Lenktynėse klasifikuoti 60 slidininkų. Aštuoni sportininkai nefinišavo arba buvo aplenkti ratu.  31-erių metų M. Stroliai tai yra antrosios olimpinės žaidynės. 2010 metais Vankuveryje (Kanada) jis užėmė 46-ąją vietą sprinto rungtyje, o su Modestu Vaičiuliu komandiniame sprinte buvo 16-i. M. Strolia startuos dar keturiose distancijose: sprinto ir sprinto estafetės bei asmeninėse 15 km lenktynėse laisvu stiliumi ir 50 km distancijoje klasika. Tai ne vienintelis mūsiškių startas sekmadienį: Alpensia biatlono centre prie olimpinių varžybų starto linijos 13.15 val. stos biatlonininkai Tomas Kaukėnas ir Vytautas Strolia.