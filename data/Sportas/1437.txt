Komiteto pranešime sakoma, kad jis „palieka galioti Rusijos parolimpinio komiteto (RPK) suspendavimą“. „Tačiau pripažįstant RPK padarytą pažangą gerinant savo antidopingo veiklą, kvalifikaciją praėjusiems Rusijos paratletams, atitinkantiems griežtas sąlygas, bus leista varžytis penkiose sporto šakose kaip neutraliems parolimpiniams atletams (NPA)“, – nurodė TPK. Kovo 9-18 dienomis vyksiančiose parolimpinėse žaidynėse sąlygas atitinkantys Rusijos paratletai galės varžytis kalnų slidinėjimo, biatlono, slidinėjimo, snieglenčių sporto ir vežimėlių akmenslydžio rungtyse, nurodė TPK po Vokietijos vakariniame Bonos mieste vykusio posėdžio. TPK pažymėjo, kad suspendavimo atšaukimui būtini du pagrindiniai žingsniai: Pasaulinės antidopingo agentūros (WADA) sprendimas grąžinti įgaliojimus Rusijos kovos su dopingu agentūrai (RUSADA) bei adekvati Rusijos valdžios reakcija į Richardo McLareno tyrimo išvadas, ir kol kas nė vieno iš jų nėra. TPK prezidentas Andrew Parsonsas sakė, jog 2016 metais paaiškėjo, kad kovos su dopingu sistema Rusijoje yra visiškai nepatikima, korumpuota ir neapsaugota nuo piktnaudžiavimo. „Dėl to tapo neįmanoma nustatyti, kurie Rusijos paratletai „švarūs“, o kurie – ne; akivaizdu, jog Rusijos dalyvavimas parolimpinėse žaidynėse sukeltų rimtų abejonių dėl sporto varžybų patikimumo“, – pažymėjo jis. A. Parsonsas sakė, kad priemonės, kurių nusprendė imtis TPK, buvo „būtinos ir proporcingos“ bei labai reikalingos siekiant užtikrinti „švarų“ sportą“. „Praėjus septyniolikai mėnesių jau matome kitokį vaizdą Rusijoje. Svarbu, kad mūsų sprendimas būtinas ir proporcingas reaguojant į tai, su kuo susiduriame“, – sakė jis. „Nors RPK suspendavimas lieka galioti, jie padarė didžiulę pažangą, ir mes turime tai pripažinti“, – pažymėjo TPK vadovas. Jis pridūrė, kad dabar Rusijos paratletai reguliariai tikrinami dėl dopingo ir yra „vieni labiausiai stebimų paratletų pasaulyje“. „Prižiūrint WADA, dabar mes linkę labiau tikėti, kad Rusijos kovos su dopingu sistema jau nebėra nepatikima ar korumpuota“, – sakė A. Parsonsas. „Taip pat matėme RPK elgesio bei kultūros pokyčių ir viliamės, jog ateis metas, kai tai teigiamai paveiks ir kitus Rusijos Federacijos pareigūnus“, – pridūrė jis.