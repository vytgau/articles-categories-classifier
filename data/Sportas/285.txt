Tačiau išsekęs, jėgų netekęs bėgikas krito ant grindinio ir finišo siekė ropodamas. Tuo vos nepasinaudojo jo artimiausias persekiotojas, tautietis Duncanas Koechas, spėjęs pavyti varžovą, tačiau vis vien likęs trečias. Finišo liniją keturiomis pasiekęs M. Kunyaga maratoną įveikė per 2 val. 10:16 min. Tai jo geriausias asmeninis maratono rezultatas. Maratono varžybose nugalėjo etiopas Seboka Negussa Erre, kuris 42,195 km trasą įveikė per 2 val. 9:44 min. Jis antrą kartą šį nuotolį įveikė greičiau nei per 2 val. 10 min. Trečią vietą užėmęs Kenijos bėgikas D. Koechas nuotolį įveikė per 2.10:19 val. Į dešimtuką pateko ir Lietuvos stajeris Darius Škarnulis, nuotolį bėgikas įveikė per 2 val. 30:32 min. ir užėmė 8-ą vietą.   Visą distanciją Hanoveryje įveikė daugiau nei 2000 bėgikų, jų gretose – ir trys lietuviai.