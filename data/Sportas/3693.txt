Bemaž 9000 dalyvių stojo prie starto linijos su dviračiais, paspirtukais, riedlentėmis ir riedučiais „Toyota Sport”, „Toyota Semi-Sport”, ERGO mėgėjų ir „Sportland” vaikų važiavimuose. Vos 2 valandų prireikė 30-čiai specialiai parengtų žmonių įrengti visą trasos infrastruktūrą. Nors leidimas riboti eismą įsigaliojo 4.30 val., organizatoriai dar iki 6 val. leido kursuoti viešajam transportui. 10 kilometrų vaizdingiausiomis Vilniaus gatvėmis driekėsi vienas trasos ratas ir tiek kilometrų „Stop” juostos buvo panaudota trasai atitverti. 1200 laikinų atitvarų, 350 oranžinių kūgelių ir 300 „Paroc” vatos pakų reikėjo skirti atskirti eismo juostas ir įrengti posūkiuose apsauginius barjerus. 455 laikini kelio ženklai buvo pastatyti įvairiose Lietuvos sostinės vietose, drauge su 6 dideliais bei 12 mažesnių skydų su informacija apie eismo pakeitimus „Velomaratono” metu. 30 Vilniaus apskrities vyriausiojo policijos komisariato pareigūnų rūpinosi viešąja tvarka renginio metu. 3 jų kaip Velopolicija patruliavo specialiais „Velomaratono” padovanotais dviračiais (dviem dviračiais buvo rengiamos saugaus eismo pamokos „Velomiestelyje”). Ypatingas dėmesys po išpuolių Ispanijoje buvo skirtas antiteroristinėms priemonėms. Pareigūnai talkino ir uždarant trasą, ir kontroliuojant pėsčiųjų perėjas, kurių iš viso buvo 12. Visus startus, kaip ir dera tarptautiniams dviračių renginiams, lydėjo policijos ekipažas ir du kortežo motociklai. Atskiras ekipažas per pertraukas išlydėdavo automobilius iš uždarytų kiemų. 80 apsaugos darbuotojų dirbo trasoje renginio metu. 3 GMP ekipažai ir 5 medikai su dviračiais („velomedikai”), palaikydami radijo ryšį su atsakingu „Velomaratono” gydytojų patruliavo trasoje. Į visus pranešimus buvo reaguojama akimirksniu. Labai daug padėjo Vilniaus GMPS - ten dideliame ekrane matydami GMP ekipažų išdėstymą, specialistai priimdavo sprendimą kurį kur nusiųsti. 22 asmenims suteikta pagalba vietoje (nubrozdinimai), 3 išvežti į ligoninę (vienas – su išnarintu pirštu, du su lengvais galvos sumušimais). Visi trys buvo paleisti namo tą pačią dieną.  0 – incidentų su žiūrovais ir pėsčiaisiais neužfiksuota. 1,5 – tiek valandų anksčiau nei numatyta buvo atidarytas eismas „Velomaratono” trasoje. Nors paleisti eismą buvo numatyta 18 val., automobiliai jau galėjo važiuoti 16.30 val. Likusi infrastruktūros dalis – „Velomiestelis” buvo visiškai išardytas ir išvežtas iki 22 val. 