Lietuviai rudenį išvykoje 33:19 nugalėjo latvius ir 22:12 namuose palaužė pajėgios Ukrainos komandos pasipriešinimą. Šiuo metu grupėje Lietuva turi 9 taškus, Ukraina – 5, Latvija ir Švedija – po 4, Vengrija – 2. Pergalė Vengrijoje smarkiai priartintų lietuvius prie konferencijos nugalėtojų titulo. Vis dėlto, Vengrijos komanda yra pavojinga, o Lietuvos ekipai vėl tenka skaičiuoti nuostolius. Paskutinį kartą Lietuvos regbininkai su vengrais žaidė 2014-2015 metais. Tuomet namuose lietuviai laimėjo tik po atkaklios kovos 38:29, o svečiuose iškovojo pergalę 37:15. Lietuvos rinktinės treneris iš PAR Ntando Manyosha apgailestavo, kad dėl įvairių priežasčių Lietuvos komandoje nebus net 10 svarbių žaidėjų. Dėl darbų, sezonų klubuose ir traumų Lietuvos rinktinei Vengrijoje nepadės Ignas Darkintis, Karolis Navickas, Artūras Rachimovas, Martynas Lianzbergas, Mantautas Vilimavičius, Ignas Jankaitis, Darius Vaitkevičius, Kęstutis Marcišauskas, Justinas Urbonas ir Vytaras Bloškys. „Dėl šių netekčių rungtynės bus mums labai sunkios. Kaip matote, mes netekome nemažai labai svarbių žaidėjų. Į Vengriją vykstame su jauna komanda, todėl tai bus gera galimybė pamatyti, ką jaunimas gali sudėtingose situacijose. Negaliu tikėtis labai aukšto lygio žaidimo ir pilno mūsų pajėgumo vien dėl to, kad tai tik sezono pradžia. Apie pusė žaidėjų šį sezoną dar neturėjo oficialių rungtynių, – kalbėjo N. Manyosha. – Manau, kad tai bus rungtynės, kuriose viską lems tai, kas padarys mažiau klaidų. Mes būsime pasiruošę ir sieksime tik pergalės, bet suprantame, kad bus labai sunku“. Lietuvos rinktinės sudėtis rungtynėms su Vengrija: Augustinas Terleckas (Vilniaus VRA), Tomas Zibolis (Šiaulių „Baltrex-Šiauliai“), Modestas Bekeris (Šiaulių „Vairas-Kalvis“), Tomas Mačiulis („Vairas-Kalvis“), Paulius Strigūnas („Vairas-Kalvis“), Kasparas Krasauskas (Kauno „Žalgiris“), Domantas Tautkus („Žalgiris“), Žygimantas Radžius („Baltrex-Šiauliai“), Tautvydas Krasauskas („Baltrex-Šiauliai“), Dovydas Taujanskas („Baltrex-Šiauliai“), Domantas Bagužis („Žalgiris“), Justinas Vasiliauskas („Vairas-Kalvis“), Donatas Vilimavičius („Vairas-Kalvis“), Armandas Kalinauskas („Baltrex-Šiauliai“), Dainius Tamoliūnas („Žalgiris“), Daivaras Jonaitis („Vairas-Kalvis“), Tautvydas Mažylis („Žalgiris“), Martynas Gedminas („Šiauliai“), Mykolas Domas („Žalgiris“), Tomas Bagdonas („Vairas-Kalvis“), Alanas Alasauskis („Vairas-Kalvis“) ir Darius Selenis („Šiauliai“). Europos čempionato „Conference 1“ diviziono Šiaurės konferencijos nugalėtojai su Pietų konferencijos nugalėtoja kausis dėl patekimo į „Trophy“ divizioną.