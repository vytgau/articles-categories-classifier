Prieš išvykdamas į Lietuvą, vyriausiasis „St. Johnstone“ komandos treneris Tommy Wrightas pripažino, kad „Trakai“ šiuo metu yra serijos favoritai, tačiau lygiai taip pat neslėpė ir pasitikėjimo savo komanda. Strategas teigė, jog jo komanda pirmą mačą galėjo laimėti labai lengvai. „Tikiu, kad galime laimėti Vilniuje, tačiau atsiliekame rezultatu 1:2 ir serijoje tai be jokios abejonės duoda pranašumą „Trakams“. Jie yra favoritai žengti į kitą etapą, tačiau peržiūrėjęs praėjusias rungtynes galiu pasakyti, kad tą mačą galėjome lengvai laimėti. Tose rungtynėse sukūrėme daugiau pavojingų progų, tačiau mes jų neišnaudojome, o varžovai tą darė puikiai. Atvykę į Vilnių turime būti negailestingi. Nemėgstu pasiteisinimų, tačiau privalome žaisti dar aštriau bei bausti varžovus“, - Škotijos žiniasklaidai pasakojo vyriausiasis komandos treneris. Atsakomos rungtynės Vilniaus LFF stadione bus žaidžiamos ketvirtadienį 19.00 val.