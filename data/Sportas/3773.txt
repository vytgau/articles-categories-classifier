Pasak jos, bėgimas tamsoje suteikia išskirtinių potyrių. – Ar dažnai tenka bėgioti tamsoje? – Šiltu sezonu, kol tamsa ateina vėlai, treniruotis tamsoje tenka retai. Kol kas tamsoje dažniausiai bėgioti tenka tik per varžybas. Žinoma, trumpėjant dienoms, bėgimo tamsoje neišvengsi, bet tai nėra problema. Visgi žiemą daugiausia bėgti tenka ankstų rytą ar vakarą. Dienos metu, kai galime džiaugtis šviesa tam laiko rasti būna sudėtinga. – Kaip vertinate vis labiau populiarėjančius naktinius bėgimo renginius? – Labai gerai. Smagu, kad bėgimo bendruomenė rugpjūčio 25-ą dieną taip galės paminėti paskutinį vasaros penktadienį. Naktiniame bėgime teko dalyvauti ir prieš metus. Man įspūdį paliko labai lygi ir greita trasa, puiki renginio nuotaika. Tokioje trasoje ir asmeninį rekordą galima pasigerinti. Pati šį kartą bandysiu 4 kilometrų distanciją. – Kuo bėgant tamsoje bėgimo potyriai skiriasi nuo bėgimo šviesioje? – Tamsoje pojūčiai pasidaro daug aštresni. Mažesnis matomumas, turi būti atsargesnis, o bėgant atrodo ir greitis didesnis. Nors lyg ir bėgi įprastu tempu, bet atrodo kur kas greičiau ir lengviau. Vasarą lengvumą galima paaiškinti ir vakaro vėsa, kuri padeda greičiau bėgti ir mažiau sukaisti. Kalbant apie artėjantį renginį, jame potyriai dar kitokie. Dalis trasos yra apšviesta, mirksi ir žiba įvairūs šviesos efektai, trasoje tave lydi muzika. Kiti dalyviai taip pat pasipuošę, apsikarstę įvairiomis švieselėmis. Toks bėgimas turi savito žavesio, kurio paprastai per treniruotes nepatirsi. Bėgant trumpoje trasoje, kai tenka sukti 2 kilometrų ratelius visada trasoje neatitolsti nuo kitų bėgančių. Tai irgi paskatina bėgti greičiau, suteikia daugiau šventiškos nuotaikos. – O kaip bėgiojate žiemos metu? – Tiesiog stengiuosi bėgti gerai apšviestomis gatvėmis. Tokių rasti tikrai nesudėtinga. Dėl saugumo dar pasirūpinu, kad ant drabužių būtų atšvaisto juostelių. Pasiimu ir papildomą atšvaistą. Kartais į rankas pasiimu ir žibintuvėlį. Svarbu, kad matytum pats kur bėgi, kelio dangą ir tave matytų kiti eismo dalyviai. Vėstant orams, reikia atkreipti dėmesį ir į aprangą, ją pritaikyti prie oro sąlygų. Pagal saugumą pasirinkti ir pakoreguoti savo treniruočių vietą. Rugpjūčio 25 d. 21 val. – „Naktinis Urmo bėgimas“ Kaune. Prekybos miestelyje „Urmas“ vyksiančiame bėgime dalyvių laukia uždara ir saugi teritorija, 4 ir 8 kilometrų distancijos. Trasoje juos lydės muzika ir šviesos. Renginio metu išskirtinį šou pademonstruos „Liepsnojančio šerkšno“ komanda. Visi renginio dalyviai bus apdovanoti atminimo medaliais.