Klaipėdos ekipa savo sirgaliams dovanojo gražių atakų ir rezultatyvaus žaidimo šou. Varžovams pelnyti pirmąjį įvartį „Dragūnas“ leido tik 9-ąją minutę, o vėliau dzūkus klampino savo gynyboje. Galimybę pasireikšti aikštelėje turėjo visi dragūniečiai, beveik visi pelnė ir įvarčių. „Dragūnui“ 7 įvarčius pelnė Laurynas Simonavičius, po 6 įmetė Benas Butkus ir Karolis Bliuvas, po 5 – Lukas Simėnas, Lukas Vanagas, Gabrielius Virbauskas ir Modestas Vaitekūnas. Varėnos ekipoje 5 kartus pasižymėjo Deivas Eidukonis, 4 – Gedimina Barysas. Po rungtynių varėniškis Gediminas Barysas savo komandos žaidimą įvertino dviem žodžiais – „labai blogai“. „Niekas nepavyko, neatvyko keli pagrindiniai žaidėjai, tai tikriausiai ir turėjo daugiausiai įtakos. Turime daug silpnų vietų, buvo sunku sudėlioti žaidimą, matėsi meistriškumas, Klaipėda visose pozicijose turi po kelis žaidėjus, pas mus jų yra deficitas. Nieko gero šiandien mūsų žaidime nebuvo. Jaunimas kažkodėl buvo vangus, nors jauni žaidėjai turėtų traukti komandą, ne vyresni. Gaila, šiandien to nebuvo“, – rkdragunas.lt komentavo G. Barysas. „Dragūno“ naujokas Lukas Vanagas, įmetęs paskutinįjį, 47-ąjį rungtynių įvartį, džiaugėsi, kad pavyko sėkmingai pritapti ir įsilieti į komandos žaidimą. „Šiandien ir tikėjomės panašaus rezultato. Pirmame kėlinyje buvo nemažai klaidų, bet po to viskas ėjosi pagal planą. Daug ruošėmės, dirbome ir šiandien kovojome, kad būtų toks rezultatas“, – šypsojosi L. Vanagas. „Dragūno“ strategas Artūras Juškėnas komandos žaidimo nei gyrė, nei peikė. Pasak jo, svarbiausias šiandienos ir praėjusios savaitės rungtynių tikslas buvo kuo geriau pasirengti lapkričio 11-12 dienomis Klaipėdos vyksiančioms Baltijos rankinio lygos kovoms su estais ir suomiais. „Deja, rungtynės su Utenos ir Varėnos komandomis neleido mums labai stipriai pasiruošti. Šiek tiek dėl to gaila, bet lapkričio 4-ąją dar žaisime su Šiaulių komanda, kuri žaidžia kitaip. Tai savotišką rankinį propaguojanti komandą, kurią neseniai sustiprino mūsų žaidėjo Gabrieliaus Virbausko brolis Deividas. Šiauliečių žaidimo stilius daugeliui neparankus. Juokaujant galima sakyti, kad jie nei patys žaidžia, nei kitiems leidžia žaisti, tad bus labai įdomios rungtynės“, – juokavo A. Juškėnas. Ketvirtąsias pergales LRL čempionate iškovojo Kauno „Granitas-Karys“ ir Alytaus „Varsa-Stronglasas“. Kauniečiai svečiuose 31:21 (14:12) įveikė „Vilniaus“ ekipą. Nugalėtojams 11 įvarčių pelnė Modestas Štarolis, 8 – Mindaugas Urbonas. Vilniaus komandai 7 įvarčius pelnė Martynas Lapinskas, 5 – Karolis Antonovičius. Alytaus „Varsa-Stronglasas“ savo aikštėje 26:22 (16:10) įveikė Šiaulių „SM Dubysos-Gubernijos“ rankininkus. Alytiškiams Dovydas Čepulis pelnė 8 įvarčius, Robertas Paužuolis – 5. Pralaimėjusių gretose rezultatyviausia žaidė Deivydas Virbauskas. Jo sąskaitoje – 7 įvarčiai. Kitose rungtynėse Kauno KTU klubas namuose 47:22 (26:10) sutriuškino „Utenos“ komandą.