Šią dvikovą naktį iš šeštadienio į sekmadienį tiesiogiai rodys vaizdo transliacijų internetu platforma www.viaplay.lt ir „Viasat Sport Baltic“ kanalas. Transliacijos pradžia – 3.00 val. M. Garcios ir A. Bronerio akistata prasidės apie 5 val. Prieš tai vyks įžanginiai mačai. Tai bus pirmojo pusvidutinio svorio kategorijos (iki 63,5 kg) kova. Meksikietiško kraujo turintis 29 metų 168 cm ūgio M. Garcia profesionalų ringe dar nepatyrė nė vieno pralaimėjimo. Jis šventė 36 pergales. Net 30 iš jų pasiekė nokautais. M. Garcia yra WBC (Pasaulio bokso tarybos) planetos čempionas pusvidutinio svorio kategorijoje (iki 66,7 kg). Šis amerikietis iš viso pasaulio čempionu yra buvęs trijose svorio kategorijose. 28 metų 186 cm A. Broneris profesionalų varžybose laimėjo 33 kovas (24 nokautai), dukart turėjo pripažinti varžovų pranašumą. 2012 metais JAV atletą garsus bokso žurnalas „The Ring“ išrinko į geriausių pasaulio boksininkų penketą tarp visų svorių kategorijų sportininkų. A. Broneris planetos čempionu yra buvęs keturiose skirtingose svorio kategorijose. Prieš A. Bronerio ir M. Garcios susirėmimą bus galima stebėti dar vieną intriguojantį mūšį. Į ringą lips dar nepralaimėjęs amerikietis Jermallas Charlo ir argentinietis Jorge Heilandas. Šios kovos laimėtojas gaus teisę grumtis su vidutinio svorio kategorijos (iki 72,6 kg) monstru Genadijumi Golovkinu iš Kazachstano. Naktį iš sekmadienio į pirmadienį, nuo 2.00 val., žiūrovams bus pasiūlyta tiesioginė transliacija iš Kalifornijos. Pagrindinė kova vyks tarp JAV boksininko Vctoro Ortizo, kuris yra ir profesionalus aktorius, ir meksikiečio Saulio Corralo. Tai bus pusvidutinio svorio kategorijos atstovų susirėmimas.