Tarptautinė biatlono sąjunga (IBU) antradienį pranešė, kad 37-erių metų T. Gregorin rezultatai Vankuverio žaidynėse anuliuojami. Sportininkė asmeninėse lenktynėse užėmė 36-ąją vietą, sprinto ir persekiojimo lenktynėse buvo devinta, bendro starto lenktynėse – penkta, o estafetėje su komandos draugėmis užėmė aštuntąją poziciją. T. Gregorin spalį buvo skirta laikina diskvalifikacija, o lapkričio pabaigoje buvo paskirtas jos bylos nagrinėjimas. Tarptautinis olimpinis komitetas (IOC) spalį paskelbė, kad pakartotinai patikrinus 1195 dopingo testo mėginius, paimtus 2010 metų Vankuverio žiemos olimpinių žaidynių metu, viename iš jų aptikta draudžiamų preparatų. T. Gregorin, kuri 2012 metų pasaulio čempionate iškovojo sidabro medalį asmeninėse lenktynėse, o 2014 metų Sočio olimpinių žaidynių persekiojimo lenktynėse pelnė bronzą, gali skųsti IBU sprendimą Sporto arbitražo teismui (CAS).