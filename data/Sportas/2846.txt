„Monotoniški treniruočių ciklai ir specifinis pasirengimas nuolatiniam buvimui ant vandens tikrai nėra lengvas, bet buvimas gamtoje viską atperka“, – vieningai sako dvivietėje baidarėje irkluojantys vyrai ir priduria, kad juos žavi šių valčių universalumas. Baidarėmis irkluoti galima ežerais, upėmis ir net jūromis. R. Nekriošius pasakoja, kad baidarės – pirma jo sporto šaka, kurią pažino gan vėlai. „Tik būdamas trylikos pabandžiau irkluoti, bet iki šiol nesustoju. Neabejoju savo pasirinkimu.“ Tuo tarpu jo porininkas A. Olijnikas prisipažįsta, jog sportinę karjerą pradėjo nuo plaukimo. „Vieną žiemą sugalvojau pasivaržyti su plaukikais baseine, tačiau atėjus vasarai jis užsidarė ir suvokiau, kad reikia kažko kito. Tada visai netikėtai pamačiau baidarėmis plaukiančius draugus ir įsimylėjau šį sportą iš pirmo žvilgsnio.“ Sportininkai prisimena, kokia sunki buvo pradžia, tačiau dabar baidarės – jų kasdienybė. „Kartais treniruojamės 5 valandas per dieną, pusę laiko vandenyje, pusę – salėje. Tada įsitikinam, kad šis sportas ne kiekvienam“, – šypsodamiesi vieningai sako jie ir ragina vaikus išbandyti save kuo anksčiau. Baidarėje Ričardas sėdi priekyje, o Andrejus gale. Sportinės baidarės turi vairą, kurį valdo priekyje sėdintis irkluotojas. Vyrai atskleidžia, kad dvivietės valties ilgis yra 6 m 80 cm, o svoris negali būti mažesnis nei 18 kg. Tuo tarpu irklas sveria apie 800 g, jų modelių ir skirtingų matmenų yra daug. Reikia rinktis individualiai – pagal jėgą, svorį, patogumą. Baidarių irklų mentys įprastai primena sparną ar šaukštą. Nors dabar ir pereinamasis, poilsio laikotarpis, vienas be kito olimpiečiai negali. „Kasdien pasiskambiname, pasidomime, ką veikiame, kartais drauge papietaujame“, – sako Andrejus ir priduria, kad kiekvienais metais jie vis labiau suartėja dėl stovyklose ir treniruotėse kartu praleidžiamo laiko kiekio. „Laukiu, kada galėsime bendrauti ir šeimomis“, – užuominas kolegai mėto sūnų jau auginantis klaipėdietis. Kalbėdami apie profesinius tikslus, partneriai akcentuoja atsakomybę. Ričardas teigia, kad labiausiai įpareigoja atsakomybė prieš sirgalius. „Valtyje dirbame mes, tačiau už mūsų visuomet yra didžiulė komanda, prieš kurią taip pat jaučiame atsakomybę“, – jį papildo A. Olijnikas. Abu olimpiečiai neabejoja, kad atstovauti Lietuvai yra didžiulė garbė, kurios siekti turėtų kiekvienas jaunas, motyvuotas žmogus. „Išsikelkite didžiausią tikslą ir trenerio klauskite, kaip tą tikslą pasiekti. Jis tikrai visada padės“ , – užtikrintai sako R. Nekriošius. Savo ruožtu A. Olijnikas linki vaikams niekada nepasiduoti ir perspėja, kad visos treniruotės sunkios, tačiau tik perlipus per save galima tapti čempionu. Daugiau apie baidarių sportą sužinosite jau šį šeštadienį 10.30 val. „Lietuvos mokyklų žaidynių“ laidoje per TV6 kanalą. Ten originalų vaikų sugalvotą iššūkį nesąžiningai laimėti bandys laidos vedėjas Mindaugas Ponomariovas-Ozis, tačiau olimpiečiai greit užuos klastą ir pasiūlys pasivaržyti rimčiau. Lietuvos mokyklų žaidynės – masiškiausias sporto renginys Lietuvoje, kuriame dalyvauja per 200 tūkst. mokinių iš daugiau nei 1100 Lietuvos mokyklų. Į žaidynių programą įtrauktos net 24 sporto šakos: nuo legendinių estafečių „Drąsūs. Stiprūs. Vikrūs“ iki olimpinių sporto šakų – lengvosios atletikos ar krepšinio. Projektą globoja Lietuvos Respublikos Prezidentė Dalia Grybauskaitė. Žaidynes organizuoja Lietuvos Respublikos švietimo ir mokslo ministerija, Lietuvos tautinis olimpinis komitetas, Lietuvos mokinių neformaliojo švietimo centras, savivaldybės, mokyklos. Projekto tikslas – per sportą ugdyti sveiką, atsakingą ir pilietišką jauną žmogų.