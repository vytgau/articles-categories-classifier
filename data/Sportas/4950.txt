Lietuvos ledo ritulio rinktinės vartų sargas sulaukė netikėto kvietimo NHL klubo stovyklą ir kartu su dar keturiais vartininkais bandys patekti į naujos komandos sistemą. A. Pavliukovas savaitę truksiančioje peržiūroje konkuruos su NHL naujokų biržoje pakviestais 18-mečiu čeku Jiri Patera (161-as šaukimas), 17-mečiu Maksimu Žukovu iš Rusijos (96), 20-mečiu kanadiečiu Loganu Thompsonu ir 19-mečiu vartininku iš Kanados Griffen Outhouse'u. Lietuvos atstovą metus žaidžiantį keturiose skirtingose JAV jaunimo komandose stebėjo Šiaurės Amerikos skautai, o kvietimo į NHL klubo stovyklą jis sulaukė gegužę Klaipėdoje vykusiose jaunųjų talentų peržiūroje. Vartininkas savo galimybes patekti į stipriausią pasaulio lygą vertina blaiviai ir tikisi kitiems metams užsitikrinti vietą vienoje iš geriausių JAV jaunimo lygų. „Sąlygos čia idealios, stebina viešbučio komfortas ir treniruočių sąlygos. Viskas idealu, tik sportuok. Žinoma, į NHL patekti būtų fantastika, tačiau tai šiek tiek tolesnė svajonė. Dabar norėtųsi užsirekomenduoti stovykloje ir toliau būti klubo akiratyje. Jei pavyktų prasimušti į vienas geriausių JAV lygų USHL ar NCDC, tai būtų labai gerai ir galėčiau tobulėti su stipriausiu pasaulio jaunimu“, - hockey.lt svetainei sakė A. Pavliukovas. Beje, oficiali NHL svetainė lietuvį pristato kaip pasaulio ledo ritulio čempionato IB diviziono bronzos medalio laimėtoją. Kitas lietuvis vartininkas Mantas Armalis palieka NHL klubo „San Jose Sharks“ stovyklą. Po sezono dukterinėje AHL lygoje metų sutartį su NHL klubu turėjęs lietuvis nesulaukė pasiūlymo sutartį pratęsti. Praėjusį sezoną NHL lygoje juo domėjosi keli klubai. Į NHL M. Armalis atvyko iš Švedijos, kur dvejus metus žaidė Stokholmo ekipoje „Djurgarden“ Švedijos elito lygos čempionate.