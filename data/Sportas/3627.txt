Trasos sportininkams driekėsi po kalvoto Verkių regioninio parko mišką ir aplink Žaliuosius ežerus. Merginoms reikėjo įveikti 27 km distanciją su 22 kontroliniais punktais. Bronzos medalio laimėtoja užfiksavo 1 val. 43 min. 43 sek. rezultatą ir atsiliko nuo čempionės čekės Veronikos Kubinovos 2 min. 43 sek. Lietuvei pritrūko vos 5 sek. iki vicečempionės titulą iškovojusios prancūzės Mijos Raichon. Kita Lietuvos atstovė Eglė Rubaževičiūtė buvo 15-ta. Justė Umbrasaitė – 23-ia, iškart po jos rikiavosi Karolina Špukaitė, o Austėja Kalvaitytė užėmė 29-tą vietą. Vaikinams reikėjo įveikti 37 km distanciją su 26 kontroliniais punktais. N. Kalvaitis visur atsižymėjo per 1 val. 34 min. 27 sek. „Trasa nebuvo labai sunki orientavimosi atžvilgiu, tad pradėjau lėčiau, o vėliau jau maksimaliai stengiausi išlaikyti greitį“, – pasakojo N. Kalvaitis, praėjusiais metais pasaulio pirmenybėse Portugalijoje bronzos medalį laimėjęs vidutinėje distancijoje. Kitas Lietuvos atstovas taip pat parodė įspūdingai gerą laiką – rikiavosi iškart po bronzos laimėtojo. Ignas Ambrazas atsiliko nuo savo komandos nario 2 min. 43 sek. Tarp vaikinų laimėjo danas Thomas Steinthal, kuris trasą įveikė per 1 val. 31 min. 28 sek. Sidabro medalį iškovojo šveicaras Adrianas Jaeggis. Martynas Jurgaitis tarp vaikinų užėmė 24-tą poziciją, Ąžuolas Macijauskas buvo 32-as. Vienas po kito rezultatų lentelėje rikiuojasi Dovydas Šinkevičius ir Kasparas Šulčys – atitinkamai 40 ir 41 pozicijos. Vyrų elite – nepasiteisinusios viltys Grįžtant į finišo areną iš distancijos Lietuvos rinktinės lyderiui Jonui Maišeliui, komentatoriai pranešė, kad jis pirmauja. Tačiau nuskaičius rezultatą paaiškėjo, kad buvo įsivėlusi klaida – sportininkas buvo atsižymėjęs vieną ne savo kontrolinį punktą. Geriausiai tarp Lietuvos vyrų sekėsi Petrui Andrašiūnui, kuris 50 km distanciją su 31 kontroliniais punktais ir 600 m vertikalaus sukilimo įveikė per 2 val. 8 min. 50 sek. Kitas lietuvis Donatas Mickus buvo 28-tas, Regimantas Kavaliauskas – 32-as, Julius Juodišius 40-tas, o Vilius Stankevičius – 44-as. Pasaulio čempionu ilgos distancijos rungtyje tapo danas Rasmusas Soegardas, kuris užfiksavo 1 val. 52 min. 31 sek. rezultatą. Antrą vietą užėmė čekas Jiri Hradilas (+3:15 min.), o trečias buvo Rusijos sportininkas Antonas Foliforovas (+3:34 min.). Moterims ilgoji distancija buvo suplanuota per 40 km ilgio, su 28 kontroliniais punktais ir su per puse kilometro vertikalaus sukilimo. Geriausiai iš Lietuvos rinktinės moterų sekėsi Algirdai Zaliauskaitei, kuri užėmė 14-tą vietą ir trasą įveikė per 2 val. 5 min. 4 sek. Gabrielė Andrašiūnienė užėmė 17-tą vietą, Karolina Mickevičiūtė-Juodišienė buvo 18-ta, o Patricija Babrauskaitė užėmė 24-tą vietą. Čempionės titulą apginti pavyko britei Emily Benham, kuri distanciją įveikė per 1 val. 52 min. 41 sek. Antroji buvo čekė Martina Tichovska, o bronzos medalį iškovojo rusė Olga Vinogradova. Šeštadienį laukia pasaulio čempionato finišo tiesioji – paskutinė asmeninė rungtis. Dinamiška sprinto distancija sportininkams vyks Vilniaus širdyje – Kalnų parke reikės įveikti aukščiausias įkalnes ir techniškus nusileidimus, Bernardinų sode greitai susiorientuoti, o tarp siaurų Užupio bromų ir laiptelių – atsirinkti teisingus posūkius važiuojant ypač dideliu greičiu. Pirmieji startai prasidės nuo 9.30 val., o tiesioginę transliaciją galima stebėti per „Viasat Sport Baltic“.