Legendinis Argentinos futbolininkas Diego Maradona Indijos Kalkutos mieste pirmadienį, gruodžio 11 dieną, dalyvavo iškilmingoje jam skirtos skulptūros atidengimo ceremonijoje. Reginį stebėjo šimtai gerbėjų. 57 metų gyvoji futbolo legenda nuotolinio valdymo pultelio paspaudimu atidengė skulptūrą, vaizduojančią pergalingą 1986 metų Pasaulio futbolo čempionato akimirką. Renginio metu D. Maradona bendravo su vėžiu sergančiais žmonėmis ir padėjo pristatyti naują greitosios pagalbos automobilį, kuriame įrengta oro kondicionavimo sistema, skelbia vietos žiniasklaida. Maradona į Kalkutą atvyko sekmadienį, gruodžio 10 dieną, ir šalyje iš viso ketina praleisti tris dienas.