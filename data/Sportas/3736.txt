Gimtojoje Nebraskos valstijoje vykusioje kovoje T. Crawfordas trečiame raunde nokautavo Juliusą Indongo iš Namibijos. Pralaimėjimo per profesionalo karjerą nepatyręs 29-erių boksininkas iškovojo 32-ą pergalę iš eilės ir 23-ią – nokautu. Dar svarbiau tai, kad laimėjęs T. Crawfordas užsijuosė visų keturių didžiųjų bokso profesionalų organizacijų – WBC, WBO, WBA ir IBF – diržus. Du pirmuosius jis buvo pelnęs anksčiau, kitus du gynė J. Indongo. Paskutinį kartą pilną čempioniškos „galanterijos“ rinkinį 2004-2005 metais turėjo vidutinio svorio kategorijos atstovas iš JAV Bernardas Hopkinsas. 