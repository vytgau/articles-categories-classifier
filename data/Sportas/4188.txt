Sutapimai. Po mėnesį trukusios vasaros pertraukos A lygos kovos sugrįžo sutapimų virtine. Jei 17 ture visuose mačuose buvo užfiksuotas identiškas rezultatas 1:0, tai 18 ture visos trejos dvikovos baigėsi lygiosiomis. Įdomu, kad per septynerias rungtynes praėjusią savaitę niekam nepavyko pasižymėti daugiau kaip 1 kartą. Neparankūs. Autsaideris „Kauno Žalgiris“ kol kas yra neparankiausia komanda čempionui Vilniaus „Žalgiriui“. Kauniečiai per tris dvikovas su vilniečiais sugebėjo surinkti 4 taškus – pastaroji dvikova Kaune baigėsi lygiosiomis 1:1. „Po penkių nepralaimėtų rungtynių serijos komandos pasitikėjimas savimi labai išaugo“, – pažymėjo „Kauno Žalgirį“ nuo šio mėnesio treniruojantis šiaurės airis Johnny McKinstry. Duobė. Kasmet kartojama tiesa, kad po Europos taurių varžybų sugrįžimo į nacionalines pirmenybes procesas būna sudėtingas – vėl aktuali „Žalgiriui“. Po Čempionų lygos atrankos vilniečiai A lygoje stebuklų nerodo – nelengvai 1:0 palaužė Kauno „Stumbrą“, o šią savaitę prarado taškus kovoje su „Kauno Žalgiriu“. Čempionai taip pat gali džiaugtis, kad paskutinėms dvikovos akimirkomis kauniečių futbolininkas Aurimas Raginis nepasinaudojo gera proga ir nepataikė į vartus. „Žaidimas Čempionų lygoje negali būti pateisinama tokio mūsų pasirodymo priežastis. Rungtynės su Razgrado „Ludogorec“ jau senokai baigėsi. Negalime liūdėti, reikia tęsti savo darbus. Kiekvienas turime labiau atsiduoti komandai“, – ekipos draugus sukritikavo „Žalgirio“ serbas Matija Ljujičius. Įstrigę. Balandžio 26-oji buvo ta diena, kai „Atlantas“ paskutinį kartą mėgavosi pergale. Tąkart Klaipėdos klube dar žaidusių Andrejaus Paniukovo bei Lino Pilibaičio įvarčiai padėjo „Atlantui“ 3:1 nugalėti „Kauno Žalgirį“. Tačiau dabar klaipėdiečiai negali laimėti jau 10 rungtynių iš eilės. Išjudinti ant seklumos užplaukusio „Atlanto“ laivo kol kas nepajėgia ir naujasis treneris Igoris Pankratjevas – 18 ture jo auklėtiniai buvo priversti tenkintis tašku Utenoje. Sausra. „Stumbro“ futbolininkai jau pradeda pamiršti įvarčių skonį. Mače su „Jonavos“ komanda (0:0) kauniečiai susikūrė nemažai dėkingų progų, tačiau visas jas iššvaistė. Jei skaičiuotume gryno žaidimo laiką, „Stumbras“ be įvarčio aikštėje praleido jau 390 minučių. Per 18 turų A lygoje „Stumbras“ pasižymėjo 13 kartų. Tiek pat įmušė ir „Utenis“. Prasčiau atakuoja tik „Kauno Žalgiris“ (12). Optimizmas. Po pertraukos čempionate stringa ir „Jonavos“ komanda. Per pastaruosius du turus jonaviečiai įvarčių nemušė ir tenkinosi tik 1 tašku. Po ankstesnio turo sukritikavęs savo komandos žaidėjus, dabar „Jonavos“ treneris Donatas Vencevičius įžvelgė daugiau optimizmo: „Šį kartą priekaištų turiu mažiau. Naujokams dar trūksta žaidybinės praktikos ir jėgų rungtynių pabaigoje. Bet jų fizinis pasirengimas kyla į viršų ir tik laiko klausimas, kada jie bus dar geresni.“ TOP-20. Žalgirietis Mantas Kuklys yra rezultatyviausias A lygos futbolininkas tarp karjerą tęsiančių žaidėjų. Atstovaudamas „Šiauliams“ ir „Žalgiriui“, 30 metų saugas nacionaliniame čempionate yra pasižymėjęs 65 kartus. Po puikaus įvarčio į „Kauno Žalgirio“ vartus M. Kuklys bendroje visų laikų A lygos snaiperių įskaitoje įsiveržė į dvidešimtuką. Artimiausi jo konkurentai yra Robertas Vėževičius („Sūduva“, 54 įvarčiai), komandos draugas Darvydas Šernas (52) ir Tadas Eliošius („Jonava“, 48). Absoliutus Lietuvos čempionatų rekordininkas yra Povilas Lukšys – 192 įvarčiai. Pagyvėjimas. Pakeitęs visą sudėtį, Utenos „Utenis“ sulaukė dviprasmiškos reakcijos. Po permainų virtinės į komandą įtariai žvelgė net kai kurie vietiniai jos gerbėjai. Tačiau uteniškiai pradeda pamilti atsinaujinusį „Utenį“, kurio pagrindą sudaro ispanų futbolininkai. 18 ture „Utenio“ rungtynes namie su „Atlantu“ (1:1) pliaupiant lietui stebėjo 1100 futbolo sirgalių. Šį sezoną Utenoje tūkstantis žiūrovų dar nebuvo susirinkę. Citata. „Dauguma neįvertina Lietuvos čempionato lygio. Prisipažinsiu, aš ir pats apie jį nebuvau susidaręs tinkamo įspūdžio. Gali stebėti kiek nori vaizdo įrašų, net aiškią nuomonę susidarysi tik pats sudalyvavęs šiose varžybose. Pastarųjų trejų metų analizė parodė, kad A lygos lygis aiškiai pakilo. Ir dviejų klubų patekimas į trečiąjį Europos lygos atrankos etapą tai tik patvirtina“, – Rusijos spaudai sakė „Trakų“ klubo treneris Olegas Vasilenka.