Pasak LPF prezidento Emilio Vaitkaičio, sprendimas priimtas išanalizavus visų metų darbą. Nors pasiekti rezultatai nenuvylė, tačiau ilgalaikėje perspektyvoje, tęsiant darbą stovyklose, nebuvo galimybės R.Meilutytei užtikrinti nuolatinės treniruočių komandos. „Pasibaigus metams, federacija vertino visą 2017 m. pasirengimo ciklą. Akivaizdu, kad tai buvo labai sudėtingas sezonas. Pasiekimais likome patenkinti, matome pagerėjimą ne tik plaukikės rezultatuose, tačiau ir technikoje. Taip pat pagerintos funkcinės savybės, buvo įvesta nauja rungtis – 200 m krūtine nuotolis. Tai džiugina. Tačiau sportininkui svarbiausia aplink save turėti komandą, jausti konkurenciją, turėti galimybę nuolat pasitikrinti savo jėgas. To, stovyklaujant užsienyje 10 mėnesių per metus, užtikrinti niekaip negalime, todėl teko atsižvelgti į Rūtos interesus žvelgiant į ateitį ir priimti tokį sprendimą“, – išsiskyrimo su treneriu priežastį aiškino E. Vaitkaitis. Jau šį šeštadienį R. Meilutytė iškeliaus į Jungtines Amerikos Valstijas ir pradės darbą treniruočių stovykloje su vietos specialistu Davidu Marshu, vyriausiuoju Kalifornijos universiteto San Diege (University of California San Diego) plaukimo ir šuolių į vandenį programų treneriu. Per savo karjerą šis amerikietis yra treniravęs kone 50 olimpiečių iš 19 pasaulio šalių. Daugiau nei 30 m. trenerio patirtį skaičiuojantis plaukimo specialistas 3 olimpinius ciklus buvo JAV vyrų plaukimo rinktinės trenerio asistentu, o 2016 m Rio olimpinėms žaidynėms buvo paskirtas vyriausiuoju JAV moterų rinktinės, iškovojusios 16 medalių, treneriu. Jo vadovaujamoje elitinių plaukikų komandoje šiuo metu treniruojasi ir viena R. Meilutytės konkurenčių amerikietė Katie Meili, Brazilijoje iškovojusi olimpinę bronzą 100 m krūtine rungtyje, o 2017 m. pasaulio čempionate Budapešte užlipusi ant antrojo apdovanojimų pakylos laiptelio. R. Meilutytė San Diege treniruosis iki vasario mėnesio pabaigos. Po šios treniruočių stovyklos bus priimti galutiniai sprendimai tiek dėl tolimesnių treniruočių vietos, tiek dėl naujojo trenerio parinkimo. Pati sportininkė neabejojo, kad šie pokyčiai bus tik į naudą. „Visų pirma noriu padėkoti treneriui Pauliui už darbą praėjusiais metais. Jie buvo tikrai sunkūs, bet, manau, pasiekėme tikrai daug, padarėme nemažą pažangą, kuri atsispindi ir pasiektuose rezultatuose. Linkiu jam sėkmės tolesnėje jo karjeroje. Džiaugiuosi, kad federacija ieško naujų galimybių, naujų kelių. Turėti šalia savęs pajėgią komanda yra labai svarbu, nes ji nuolat verčia pasitempti, dirbti iš visų jėgų, todėl neabejoju, kad visi šie pokyčiai bus tik į naudą ir galėsiu toliau siekti pačių aukščiausių rezultatų“, – kalbėjo viena Lietuvos rinktinės lyderių.