50 m plaukimo krūtine finale 20-metė kaunietė tenkinosi ketvirta vieta. Medalius išsidalino tos pačios konkurentės kaip ir dvigubai ilgesniame nuotolyje. Tik eilės tvarka buvo kitokia. Auksas vėl atiteko antrąjį R. Meilutytės pasaulio rekordą Budapešte perėmusiai amerikietei Lilly King – ji finišavo per 29,40 sek. ir 0,08 sek. pagerino ankstesnį lietuvės pasiekimą. Antra buvo rusė Julija Jefimova (29,57 sek.), ant trečio laiptelio smuktelėjo kita JAV atstovė Katie Meili (29,99 sek.). R. Meilutytė baseine sugaišo 30,20 sek. Nugalėtojos titulo neapgynusi švedė Jennie Johansson baseino sienelę palietė įkandin jos ir tenkinosi penkta vieta (30,31 sek.). Jei ta pati ketvirta pozicija po 100 m rungties finalo vertė lietuvę šypsotis, šįkart jau buvo apmaudo. „Šiek tiek nusivyliau, nes esu pajėgi plaukti greičiau nei per 30 sek. Ką gi, turbūt dar yra kur tobulėti. Šiaip ar taip, visu pasaulio čempionatu likau patenkinta“, – sakė Pauliaus Andrijausko auklėtinė. Kaip ir ankstesniuose plaukimuose, finale ji vėl puikiai startavo, bet panėrus į vandenį beveik iškart prarado pranašumą. „100 m rungtyje po starto pradėjau plaukti geriau, greičiau, reikėjo mažiau pastangų. Galbūt 50 m distanciją man tiesiog dar reikia labiau perprasti“, – svarstė tituluočiausia Lietuvos plaukikė. Šeštadienį atrankos varžybose R. Meilutytė pagerino savo sezono rezultatą (30,58 sek.) ir buvo šešta, o pusfinalyje dar padidino spartą (30,40 sek.) ir pakilo į ketvirtą vietą. Primename, kad Budapešte olimpinėje 100 m distancijoje ji taip pat finišavo ketvirta. Tai – aukščiausia pozicija, kurią Vengrijos sostinėje pavyko užimti devyniems Lietuvos plaukikams. Be R. Meilutytės, finaluose dar plaukė Audrius Šidlauskas (100 m krūtine, šešta vieta) ir Danas Rapšys (200 m nugara, aštunta vieta). 2013 metais planetos pirmenybėse Barselonoje (Ispanija) R. Meilutytė laimėjo auksą 100 m distancijoje ir tapo vicečempione perpus trumpesniame nuotolyje. Prieš dvejus metus Kazanėje (Rusija) lietuvė pelnė 100 m rungties sidabrą, o plaukdama 50 m liko ketvirta. 