Supertaurės dvikovoje tradiciškai jėgas išbando Lietuvos A lygos čempionato nugalėtojai ir LFF taurės laimėtojai. Tokiais praeitais metais atitinkamai tapo „Sūduva“ ir „Stumbras“. Pirmoji LFF supertaurė 1995 metais be kovos atiteko Kauno „Inkarui-Grifui“, kuris laimėjo šalies čempionatą bei iškovojo LFF taurę. Po metų kauniečiams jau teko ginti LFF supertaurę ir po atkaklios kovos ją perleisti Šiaulių „Karedai“. Būtent 1996 metais liepos 3 dieną Marijampolėje įvyko pirmosios LFF supertaurės rungtynės, kurias stebėjo 2500 žiūrovų. „Stumbro“ komanda pirmą kartą žais dėl supertaurės po to, kai sensacingai iškovojo pirmąją savo istorijoje LFF taurę. „Sūduvai“ tai bus trečiasis „finalas“ - marijampoliečiai savo trofėjų lentynoje jau turi 2009 metais laimėtą titulą, kai tik po baudinių serijos (2:1) nugalėjo Panevėžio „Ekraną“. 2007 metais suvalkiečiams mažiau pasisekė, kai 0:1 nusileido FBK „Kaunui“. Labiausiai tituluotas artėjančių rungtynių dalyvių sąraše – „Sūduvos“ gynėjas Algis Jankauskas. LFF supertaurę ilgametis Vilniaus „Žalgirio“ narys laimėjo keturis kartus, o taip pat tiek pat kartų kėlė į viršų tiek LFF taurę, tiek A lygos trofėjų. Dabartiniai „Sūduvos“ žaidėjai, iškovoję trofėjų yra Andro Švrljuga, Saulius Klevinskas, Povilas Leimonas ir Vaidas Slavickas. Pastarieji du futbolininkai buvo pergalę supertaurėje iškovojusios komandos dalimi 2009 metais. „Stumbro“ ekipoje vienintelis tokį pasiekimą užfiksavo Dominykas Galkevičius, triumfavęs turnyre 2006 metais su Panevėžio „Ekranu“. Šiais metais pirmą kartą LFF supertaurės istorijoje abiem komandoms vadovaus treneriai iš užsienio - kazachas Vladimiras Čeburinas („Sūduva“) ir portugalas Mariano Barreto („Stumbras“). Vienerios supertaurės rungtynės buvo žaidžiamos žiemos sąlygomis. 2006 metais kovo 20 dieną Palangoje įvykusios rungtynės tarp Panevėžio „Ekrano“ ir FBK „Kauno“ buvo žaidžiamos ypač prastos būklės žiemos aikštėje. Džiugu, kad dabar komandos gali žaisti uždarose arenose ir dirbtinės dangos aikštėse. Tik dviem žaidėjams yra pavykę pasižymėti LFF supertaurės rungtynėse daugiau nei vieną sykį. 2003 metų rungtynėse du kartus pavyko padaryti Mindaugui Grigalevičiui bei Mantui Kukliui (2013 ir 2016 m.). Dalis buvusių ar esamų jaunių ir vyrų rinktinių trenerių yra dalyvavę LFF supertaurės rungtynėse kaip žaidėjai - Raimondas Žutautas, Stasys Baranauskas, Vytautas Vaškūnas, Darius Butkus ir Mindaugas Čepas. D. Butkui ir S. Baranauskui pavyko iškovoti LFF supertaurą. Įdomios buvo 2003 metų LFF supertaurės rungtynės, kurioms teisėjavo Deivis Kančelskis. Jo brolis Tomas Kančelskis atstovavo FBK „Kauno“ klubui, deja tai nepadėjo laimėti jaunesniajam broliui. Finale triumfavo Vilniaus „Žalgiris“, kuris savo gretose turėjo brolius Igorį ir Artūrą Steško. Pernai metų LFF supertaurės rungtynėse Arūnas Klimavičius („Trakai“) ir Linas Klimavičius („Žalgiris“) susidūrė akis į akį skirtingose barikadų pusėse. Paskutinį kartą LFF supertaurės rungtynės „Arvi“ manieže vyko 2013 metais. Tuomet joje pergalę po sunkios kovos iškovojo Vilniaus „Žalgiris“, kai po pratęsimo 1:0 palaužė Panevėžio „Ekraną“. Iš viso LFF supertaurę pavyko laimėti šešiems skirtingiems klubams. Daugiausia kartų ją į viršų kėlė Vilniaus „Žalgiris“. Po keturis kartus trofėjus atiteko FBK „Kauno“ ir Panevėžio „Ekrano“ ekipoms.