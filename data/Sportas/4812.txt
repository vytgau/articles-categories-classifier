Paskutinę varžybų dieną sportininkai išsidalino kai kurių individualių (paskutiniai tai padarė šaudymo iš lanko mėgėjai) ir visų komandinių sporto šakų medalius. Tradiciškai, itin daug dėmesio sulaukė vyrų krepšinio komandų finalų kovos, kur lemiamoje dvikovoje sausakimšoje Arvydo Sabonio krepšinio centro salėje susirungė „Braliukai“ ir Londono „Lituanica“. Rungtynių pradžioje Latvijos lietuviai ir jiems padėjęs gausus būrys Lietuvos krepšininkų pataikė beveik visus metimus iš visų distancijų ir labai greitai įgijo solidžią persvarą. Po 2 kėlinių „Braliukai“ pirmavo net 47:30, tačiau „Lituanica“ užsispyrusiai nesutiko pasiduoti ir ketvirto kėlinio pabaigoje sugebėjo sumažinti atsilikimą iki 67:69. Vis dėlto paskutinę minutę tiksliau sužaidė „Braliukai“, kurie ir šventė pergalę rezultatu 73:68. Trečią vietą užėmė Užuguosčio bendruomenės komanda, kovoje dėl bronzos medalių įveikusi „Hengrove Park“ ekipą. Moterų krepšinio varžybas laimėjo Lietuvos kurčiųjų rinktinė, aplenkusi JAV ir Gervėčių bendruomenės (Baltarusija) ekipas, futbolo kovose triumfavo Kaišiadorių komanda, o tinklinio vyrų ir moterų aukso medaliai atiteko klaipėdiečiams. Iš viso žaidynių metu buvo išdalinti net 633 medalių komplektai. Jubiliejinio viso pasaulio lietuvius suvienijančio renginio rezultatai buvo aptarti tradiciniame Pasaulio lietuvių forume Kauno miesto savivaldybės Didžiojoje salėje. Forumo dalyvius sveikino žaidynių organizacinės darbo grupės vadovas Vidaus reikalų viceministras Darius Urbonas, Seimo Jaunimo ir sporto reikalų komisijos pirmininkas Kęstutis Smirnovas, Europos sąjungos ambasadorius Rusijoje Vygaudas Ušackas, Kūno kultūros ir sporto departamento generalinis direktorius Edis Urbanavičius, Kauno miesto mero pavaduotojas Povilas Mačiulis ir Pasaulio lietuvių bendruomenės valdybos pirmininkė Dalia Henke.  „Kur mes begyventume, esame viena, nedaloma tauta. Linkiu visiems vienybės, kad lietuviškos tradicijos tęstųsi ir savo gerais darbais stiprinti Lietuvą. Kad būtų, visų pirma, gera čia gyventi, tada bus gera ir sugrįžti. Kiekvienas iš mūsų, nepaisant gyvenamosios vietos ar pilietybės, esame atsakingas už Lietuvos gerovės kūrimą, ateitį ir išlikimą“, - iš viso pasaulio susirinkusiems lietuviams sakė D. Henke. Šių metų žaidynių metu nuveiktus darbus pristatė jas rengusios Lietuvos sporto federacijų sąjungos prezidentas Rimantas Kveselaitis, o po diskusijų buvo priimti keletas svarbių sprendimų. Bene aktualiausias - prailginti žaidynes nuo 3 dienų iki 4. Šia sprendimas priimtas atsižvelgiant į itin intensyvų komandinių šakų tvarkaraštį, kuris varžybose dalyvaujantiems mėgėjams yra tiesiog per sunkus. Taip pat bus prašoma didinti žaidynėms skiriamą finansavimą, nes jis nesikeičia nuo 2009 metų, nors dalyvių skaičius labai išaugo. Be to, įvairiomis priemonėmis bus siekiama į žaidynes pritraukti kuo daugiau jaunimo, į kurio pagausėjimą visi atkreipė dėmesį jau šiais metais. Pasaulio lietuvių forumo pabaigoje buvo atlikta tradicinė misija - žaidynių vėliava perduota jas 2021 metais priimsiančių Druskininkų merui Ričardui Malinauskui.