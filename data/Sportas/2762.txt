Pirmose pusfinalio rungtynėse „Gremio“ išvykoje 3:0 nugalėjo Gvajakilio „Barcelona SC“ (Ekvadoras) ekipą, o viena iš įtikinamos pergalės priežasčių buvo ir nuostabus „sausus“ vartus išsaugojusio M. Grohe žaidimas. Pasaulio žiniasklaidą apskriejo epizodo, užfiksuoto antrojo kėlinio pradžioje, vaizdo įrašas. M. Grohe pademonstravo tiesiog fantastišką reakciją, atmušdamas iš kelių metrų atstumo varžovo Arielio Nahuelpano spirtą kamuolį.  Po šios pergalės prieš atsakomąsias rungtynes „Gremio“ tapo akivaidžia pusfinalio poros favorite. Jeigu neiššvaistys įgytos persvaros, Brazilijos komanda finale kausis su vienu iš dviejų Argentinos klubų – arba su Buenos Airių „River Plate“, arba su „Lanus“. Pažymėtina, kad nuo 2013-ųjų į prestižinio „Libertadores“ turnyro finalą nebuvo prasibrovęs nė vienas Brazilijos klubas.