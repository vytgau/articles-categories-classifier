Tai didžiausias mūsų šalies imtynininkų pasiekimas šio beveik 40 metų vykdomo turnyro istorijoje. Svorio kategorijoje iki 60 kg Justas Petravičius įveikė komandos draugą Gytį Kulevičių, užtikrintai 14:7nugalėjo suomį Juuso Latvalą ir nepaliko vilčių Rusijos atletui Dovudžonui Toševui bei suomiui Perhonui Kiriui (abi dvikovos baigėsi ankščiau laiko rezultatu 8:0). Svorio kategorijoje iki 130 kg Mantas Knystautas pirmojoje kovoje 5:0 įveikė norvegą Oskarą Marviką, vėliau aktyviomis atakomis 7:0 palaužė suomio Konsto Maenpa gynybą, o trečiame rate nepaliko vilčių estui Arturui Vititinui (8:0) ir trečius metus iš eilės iškovojo Hermano Kare turnyro aukso medalį. Sidabro apdovanojimą iškovojęs 2012 metų pasaulio jaunimo čempionas Vilius Laurinaitis (97 kg) nusileido Europos jaunimo čempionui ir pasaulio jaunimo čempionato prizininkui suomiui Arviui Savolainenui (3:5), tačiau nugalėjo rusą Aleksandrą Badaniną (8:5) ir estą Keviną Baumanną (6:4). Lietuvos komandos apdovanojimų kraitį bronzos medaliais papildė Paulius Galkinas ir Kristupas Šleiva. P. Galkinas aštuntfinalyje ant menčių paguldė suomį Tomį Eroneną, o kitame etape nepasigailėjo dar vieno Suomijos atstovo Artjomo Šapovalovo (9:0). Deja, trečio Suomijos imtynininko įveikti nepavyko - pusfinalyje klaipėdiečiui koją pakišo 2014 metų pasaulio jaunių čempionas Matiasas Lipastis (0:4). Imtyje dėl trečios vietos P. Galkinas pranoko ukrainietį Volodimirą Jakovlevą (6:0). K. Šleiva (67 kg) pirmojoje kovoje „švariai“ nugalėjo Anttį Lindgreną, o ketvirtfinalyje privertė pasiduoti Jonį Komppą (8:0). Pusfinalyje Kristupas nusileido ukrainiečiui Andrejui Kulykui (0:8). Bronzos medalio likimas sprendėsi dvikovoje tarp K. Šleivos ir treniruočių partnerio Ričardo Ivanovo. Šioje akistatoje pranašesnis buvo K. Šleiva, kuris ir užėmė trečiąją vietą. R. Ivanovas tenkinosi penktąja pozicija.