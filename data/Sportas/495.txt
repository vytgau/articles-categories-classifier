„Visų pirma noriu padėkoti komandos lyderiams už tai, kad jie prisijungia prie rinktinės Helsinkyje. Žinau, kad kartais suderinti asmeninius turnyrų tvarkaraščius ir rinktinių planus žaidėjams nėra paprasta. Su Ričardu ir Laurynu, tikiuosi, turėsime šiokį tokį pranašumą prieš kortų šeimininkus“, – sako R. Mugevičius. Paklaustas apie į Vilniaus teniso akademiją treniruotis persikėlusio šiauliečio M. Vasiliausko debiutą Lietuvos rinktinėje, treneris sako pakvietęs jį į rinktinę po sėkmingo pasirodymo praėjusią savaitę vykusioje atrankos stovykloje, kurioje dalyvavo penki perspektyviausi jaunieji Lietuvos tenisininkai. „Matas Vasiliauskas turi visas galimybes tapti geru žaidėju. Korte jis yra pakankamai įvairiapusis, gerai skaito žaidimą. Aišku, vyrų ir jaunių tenisas yra visiškai skirtingi dalykai. Todėl dabar aš tiesiog tikiuosi, kad šis kvietimas į rinktinę taps Matui stipria paskata treniruotėse dirbti dar daugiau ir rimčiau“, – teigia R. Mugevičius. 2017 metais M. Vasiliauskas žaidė baigiamajame aštuonių pajėgiausių Europos šešiolikmečių turnyre ir šiose varžybose užėmė ketvirtą vietą. Lietuvos rinktinė pasirengimo stovyklą Helsinkyje planuoja pradėti balandžio 3 dieną. Balandžio 7 dieną, šeštadienį Suomijos ir Lietuvos tenisininkai sužais du vienetų susitikimus, o sekmadienį vyks dvejetų mačas ir dar du vienetų susitikimai. Suomijos ir Lietuvos mačo nugalėtojai šių metų rugsėjį dėl patekimo į aukštesnę Daviso taurės varžybų grupę žais prieš Danijos arba Egipto komandą. Pirmame 2018 metų sezono Daviso taurės antros grupės Europos–Afrikos zonos mače Lietuvos rinktinės 3:1 įveikė Estijos komandą, o suomiai 3:2 pranoko Tunisą.