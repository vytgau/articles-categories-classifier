Kuvaldos pravardę turintis S. Maslobojevas savo „Facebook“ paskyroje antradienį rašė: „Aš niekada neturėjau įpročio vertinti teisėjų darbo, ypač daryti tai iškart po kovos, kai dar esu kupinas adrenalino ir tiesiog negaliu būti objektyvus. Todėl ir po paskutinės kovos nedalinau interviu, tiesiog ramiai leidau laiką ir žvejojau savo malonumui. Taigi šiandien jau galiu būti tikras, kad mano mintyse liko mažai emocijų ir viską ką aš dabar rašau pagrįsta šaltu protu ir racionaliu mąstymu. Aš nesigilinu į tai, kas įvyko praeitą ketvirtadienį Čekijoje, per Yangames Fight Night. Per tą vakarą buvo daug sunkiai suprantamų teisėjų sprendimų ir manau, kad geriausiai kas ten įvyko galėtų įvertinti žiūrovai. Tik esu tikras, kad renginio organizatoriai dėl prieš tai paminėtų dalykų neišdrįs viešai parodyti turnyro įrašo. Bet čia jų sąžinės ir garbės reikalas. Aš tik noriu viešai kreiptis į savo varžovą Ondrej Hutnik: žinau, kad Tu nieko neturi bendro su tuo kas įvyko ir esi sąžiningas kovotojas. Aš gerbiu Tave, kaip ir kiekvieną varžovą, kuris žengia į ringą ir sąžiningai kaunasi su manimi. Manau, kad Tu norėtum, kad Tavo iškovotas titulas niekam nekeltų abejonių ir kalbų. Todėl siūlau Tau priimti mano pasiūlymą artimiausiu metu susikauti vėl. Tu ir aš... Tie patys kovotojai, tos pačios taisyklės, tas pats titulas, tas pats diržas. WKN prezidentas jau davė savo sutikimą ir irgi nori kaip įmanoma greičiau ištaisyti tą farsą, kurį organizavo YFN. Aš iš savo pusės pažadu, kad padarysiu viską, kas nuo manęs priklauso, kad šį kartą kovos baigtį lemtų ne teisėjai. Taigi laukiu Tavo atsakymo ir tenugali stipriausias…“   Priminsime, kad praėjusį ketvirtadienį Čekijoje vykusio kikbokso vakaro „Yangames Fight Night“ kovoje dėl WKN Europos sunkaus svorio kategorijos čempiono diržo S. Maslobojevas pralaimėjo O. Hutnikui. Teisėjai čekui pergalę skyrė po trijų raundų kovos. O. Hutnikui tai buvo 82-oji karjeros pergalė. Čekas yra patyręs 12 pralaimėjimų ir vieną kovą baigė lygiosiomis. Po šios kovos S. Maslobojevo sąskaitoje – 26 pergalės ir penki pralaimėjimai.