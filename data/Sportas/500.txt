Tikra drama vyko tarp praėjusių metų finalininkių Kauno „Kauno-ASU“ ir Jonavos „Achemos-KKSC“ ekipų. Pirmąsias rungtynes Jonavoje po labai atkaklios kovos 3-2 (25:14, 16:25, 19:25, 25:10, 15:13) laimėjo šeimininkės, bet atsakomajame mače Kaune varžovės atsirevanšavo 3-0 (25:18, 25:20, 25:14). Serijos rezultatui tapus lygiam, Kaune iškart buvo žaidžiamas auksinis setas, kurį 15:11 laimėjo Lietuvos čempionė „Kauno-ASU“ komanda. „Kova dėl patekimo į Lietuvos čempionato finalą iš tiesų pareikalavo tiek fizinės, tiek psichologinės stiprybės, nes kovoti su ta pačia komanda kelis kartus iš eilės lemiamose varžybose nėra lengva. Turėjome mažai laiko atsistatyti po sunkių Baltijos lygos finalų, todėl žaidimas pirmose rungtynėse nesidėliojo kaip planuota. Darėme nemažai savų klaidų, komandai buvo sunku užsivesti. Tačiau antrose rungtynėse net apšilimo metu jautėsi visai kitoks komandas nusiteikimas, ėjome į aikštelę tiksliai žinodamos, ką turime padaryti. Pavyko išpildyti trenerės duotas užduotis, buvome užsivedusios ir po nesunkios trijų setų kovos išlyginome serijos rezultatą. Lemiamame auksiniame sete neleidome jauduliui paveikti mūsų žaidimo. Užtikrintai kovojome ir įrodėme, kad esame vertos kovoti dėl Lietuvos čempionių titulo. Noriu pasidžiaugti komanda, nes visų žaidėjų indėlis buvo didžiulis. Trenerių įdėtas darbas, komandinė dvasia ir atsidavimas vedė mus į priekį“, – mintimis dalinosi viena „Kauno-ASU“ lyderių Karolina Uvarovaitė. Finale kaunietės žais su Baltijos vicečempione Alytaus „Prekybos-Paramos“ ekipa. Alytaus klubas pusfinalyje du kartus nugalėjo pirmą sykį į Lietuvos pirmenybių pusfinalį patekusias Vilniaus universiteto tinklininkes. Pirmąsias rungtynes Vilniuje „Prekyba-Parama“ laimėjo 3-0 (25:17, 25:13, 25:12), o antrąsias Alytuje – 3-0 (25:13, 25:16, 25:21). Lietuvos čempionato finalai balandžio 7-8 dienomis vyks Jonavos arenoje.