„Kovai ruošiamės labai atsakingai, visą mėnesį kasdien vykdavo po dvi treniruotes. Deja, apie savo varžovą žinau nedaug, tačiau treneriai perspėjo, kad nereikia jo nuvertinti. Mano varžovas turi nemažai patirties, todėl žinau, kad manęs laukia sunki kova, – kalbėjo M. Stankis. – Be to, jis turės ūgio pranašumą“. Prabilęs apie savo kozirius ringe, M. Stankis visada prisimena savo trenerius Tadą Rimkevičių ir Saulių Šeškevičių. „Jie žino, kad aš galiu daug. Pats esu daugiau „trintukas“, „stumiu dūrą“. Taip pas mane ir „išlenda“ tasai tinginio charakteris, – kalbėjo jaunasis kovotojas. – Kai noriu nužudyti tą „trintuką“, galvoju apie tai, kokia yra viso to, ką darau, kaina. Matau, kokie yra rezultatai, sužinau, ką žmonės apie mane galvoja. Visada užduodu sau klausimą „Kokia yra kaina?“ ir viską pasveriu. Randami atsakymai kol kas mane džiugina“. Savo varžovui kaunietis norėjo palinkėti gražios kovos, kuri pasibaigtų be traumų. „Tačiau viską tikiuosi pabaigti antrame arba trečiame raunde nokautu. Žinau, kad K-1 kovose viską nulemia aktyvumas, o man ištvermės tikrai užtenka, – šyptelėjo M. Stankis. – Labai tikiuosi palaikymo iš publikos. Jaučiant didelį palaikymą visada yra lengviau ringe“. 