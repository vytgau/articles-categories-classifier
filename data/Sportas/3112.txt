Elektrėniečiai namuose 4:11 (1:5, 1:3, 2:3) pralaimėjo praėjusio sezono čempionei Minsko „Junior“ ekipai. Pirmosios šių komandų tarpusavio rungtynės šeštadienį baigėsi „Junior“ komandos naudai rezultatu 10:0. Po šešerių rungtynių „Energija“ nėra iškovojusi nei taško ir užima paskutinę vietą tarp keturiolikos komandų, tuo tarpu „Junior“ (23 tšk.) per aštuonerias rungtynes nepatyrė nei vieno pralaimėjo ir prarado tik tašką bei užima pirmą vietą. Sezoną namuose pradėję pralaimėjimais 2:14 ir 2:6 prieš praėjusių metų vicečempionę Soligorsko „Šachtior-2“ (18 tšk.) ekipą, vėliau „Energijos“ ledo ritulininkai išvyko į Gomelį, kur taip pat patyrė du pralaimėjimus 1:12 ir 1:9 prieš Gomelio „Gomel-2“ (18 tšk.) klubą. Kitas rungtynes „Energija“ žais Lietuvos ledo ritulio čempionate, kai antradienį nuo 21:00 val. Elektrėnuose susitiks su „Juodupės“ ledo ritulininkais. Jau rungtynių pradžioje „Energija“ nesusitvarkė su baudos minutėmis, o už tai buvo skaudžiai baudžiami. Nepraėjus nei šešioms minutėms „Energija“ buvo užsidirbusi tris pašalinimus, tuo tarpu Aleksandras Pačenkinas (3:46 ir 5:30) įmušė du, o Jevgenijus Patešenko (5:30) – vieną įvartį ir „Junior“ išsiveržė į priekį rezultatu 3:0. Visgi netrukus puikų perdavimą per visą aikštę atliko Dovydas Kulevičius, o į greitą ataką iščiuožęs Deividas Kazlauskas (7:13) sugebėjo pergudrauti varžovų vartininką ir įmušė pirmą šeimininkų įvartį – 1:3. Kėlinio viduryje „Junior“ dar kartą išnaudojo kiekybinę persvarą (4:1), o netrukus įmušė ir penktąjį įvartį į „Energijos“ vartus – 5:1. Antrąjį kėlinį „Junior“ ledo ritulininkas Stanislavas Gerasimovas (21:30) pradėjo greitu įvarčiu, tačiau jau po mažiau nei minutės Mantas Marcinkevičius (22:16), kovodamas prie varžovų vartų, sugebėjo atsidaryti ir savo įvarčių sąskaitą šiose rungtynėse (2:6). Kėlinio viduryje „Junior“ dar du kartus (28:39 ir 30:27) pavyko nuginkluoti „Energijos“ vartininką A.Uscilą. Besibaigiant antrojo kėlinio laikui „Energija“ užsidirbo tris pašalinimus iš eilės, tačiau svečiams kiekybinės persvaros išnaudoti nepavyko. Gana neblogai „Energijai“ susiklostė trečiasis kėlinys, kuriame ne tik antrą įvartį įmušė D.Kazlauskas (43:15, rez. perd. Karolis Kubilius), tačiau ir puikią ataką surengė Aurimas Gaidauskas ir Danielius Nomanovas (57:33). Visgi „Junior“ komandai taip pat pavyko pasižymėti tris kartus (46:25, 48:43 ir 51:46), o rungtynės baigėsi svečių komandos naudai 11:6. 