Istorinė komandinė pergalė Pačia didžiausia sezono ir netgi istorine pergale LGF vadina šalies vyrų golfo rinktinės triumfą „European Team Shield Championship 2017“ golfo čempionate Bulgarijoje. Pirmą kartą dalyvavusi šalies rinktinė, kurią sudarė Juozapas Budrikis, Mindaugas Vaičius, Donatas Puodžiukynas ir Gediminas Markevičius, šiame čempionate įveikė už save žymiai labiau patyrusius varžovus. Pasak LGF prezidento Rymanto Juozaičio, šis pasiekimas tik patvirtino, kad Lietuvos žaidėjų lygis nuolat kyla ir kad mūsų šalis vis labiau įsitvirtina Europos golfo žemėlapyje. Lietuvos rinktinės pergalė taip pat sustiprino LGF pasiryžimą siekti „European Team Shield Championship 2019“ organizavimo Lietuvoje. LGF įsitikinusi, jog mūsų šalis turi puikius šansus iškovoti šią galimybę ir tokiu būdu dar labiau įsilieti į tarptautinę golfo bendruomenę. Lietuvos žaidėjų dalyvavimas tarptautinėse varžybose ir kitąmet bus vienas didžiausių LGF prioritetų. Europos bei pasaulio čempionatams bus siekiama paruošti ir išsiųsti kuo daugiau individualių žaidėjų bei komandų. Jaunimas – patys geriausi Kaip sako LGF vadovas R. Juozaitis, šis sezonas taip pat buvo ypatingas ir tuo, kad jo metu itin ryškiai sužibėjo jaunoji, Nepriklausomoje Lietuvoje subrendusių žaidėjų karta, kurios atstovai sėkmingai varžosi ne tik šalyje vykstančiuose, bet ir tarptautinio lygio turnyruose. Aukštą jaunosios kartos profesionalumo lygį ir jų pranašumą rodo tai, kad 16-metė Gilė Bitė Starkutė ir 23-ejų Juozapas Budrikis šeštadienį vykusios oficialios sezono uždarymo šventės metu buvo paskelbti geriausiais šio sezono Lietuvos golfo žaidėjais. Jie tapo visą sezoną vykusio Lietuvos golfo turo nugalėtojais. Be to, kad Juozapas Budrikis pelnė geriausiojo titulą, į Lietuvos golfo istoriją jis įsirašė ir dėl to, kad šiemet tapo vos antruoju lietuviu, įgijusiu golfo profesionalo statusą. Iki šiol tokį statusą turėjo tik vienas lietuvis – Arnas Kaunas, kuris savo kelią į meistriškumą pradėjo Prancūzijoje. Juozapas Budrikis savo karjerą prieš aštuonerius metus pradėjo Lietuvoje. Golfe, kitaip nei bet kokiame kitame sporte, skirtumas tarp profesionalo ir mėgėjo ir labai aiškiai išreikštas. Mėgėjai yra visi dėl rezultatų turnyruose besivaržantys žaidėjai. Pavyzdžiui, LGF organizuojamuose turnyruose dalyvauja tik mėgėjų statusą turintys dalyviai. Profesionalo statusą įgijęs žaidėjas gali žaisti tik profesionalų turnyruose ir, priimdamas rėmėjų paramą, uždirbti iš šios sporto šakos. Profesionalai kartais kviečiami dalyvauti mėgėjų turnyruose, siekiant didinti jų populiarumą. Vaikus supažindino su golfu Šiais metais golfą turėjo galimybę atrasti ir dar jaunesni „žaidėjai“. LGF su partneriais žiemą pirmą kartą surengė tokio masto Lietuvos mokyklų mažojo golfo čempionatą, kurio metu su golfu susipažino apie 3000 moksleivių. Mokykloms buvo išdalinta apie 300 mažojo golfo įrangos komplektų. Čempionatas vyko Vilniuje, Kaune, Klaipėdoje ir Druskininkuose – miestuose, šalia kurių yra įsikūrę golfo aikštynai. Po šio čempionato vaikai turėjo galimybę susipažinti su golfu ir tikruose golfo laukuose. „Jaunosios kartos ugdymas ir naujų talentų paieška yra viena svarbiausių federacijos darbo krypčių, kuri išliks ir kitąmet. Tam ir toliau skirsime daug dėmesio. Ketiname tęsti mažojo golfo projektą, jame dalyvauti pakviečiant dar daugiau mokyklų“, – sako R. Juozaitis. 2001 m. įkurta Lietuvos golfo federacija vienija golfo klubus, golfo trenerių, žaidėjų ir teisėjų asociacijas. Šalyje veikia 7 golfo aikštynai: „Europos centro golfo klubas“, „Sostinių golfo klubas“, „National golf resort“, „Vilkės golfo klubas“, „The V Golf Club“, golfo klubas „Elnias“ ir šiemet duris atvėręs klubas „Aluona“.