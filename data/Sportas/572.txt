Treniruočių bazėje Novogorske susibūrusios Rusijos rinktinės pasirengimo planas rungtynėms buvo netikėtai sudrumstas. Ir net keletą kartų. Trečiadienį ankstyvą rytą, 6.30 val. vietos laiku į rusų rinktinės treniruočių bazę atvyko dopingo kontrolieriai. Netikėto patikrinimo metu mėginius kontrolieriai patikrino dešimtį rusų futbolininkų – paimti kraujo ir šlapimo mėginiai. Vienas rusų rinktinės žaidėjų Andrejus Semionovas po patikrinimo teigė, kad jį tikrina jau antrą kartą per du pastaruosius mėnesius. „Negaliu sakyti, kad man tai jau įkyrėjo. Ne taip dažnai ir pasitaiko, tik pastaruoju metu tai vyksta antrą kartą. Šį sykį procedūra kiek užsitęsė – per dvi valandas paėmė kraujo ir šlapimo mėginius. Kažkodėl tas žmogus labai lėtai dirbo“, – pasakojo 28-erių metų gynėjas. Tuo metu rusų treneris Stanislavas Čerčesovas juokavo, kad dopingo kontrolieriai turėjo būti patenkinti po savo vizito treniruočių bazėje. „Nuleido kraują, paėmė šlapimą. Linkime jiems sveikatos. Žinoma, žaidėjams norėtųsi keltis ne 6 ryto, o 9-ą, pagal planą. Taip pat norėtųsi, kad šitos temos niekas pernelyg nevystytų, netrukdytų pasirengimui“, – po trečiadienio patikrinimo kalbėjo treneris. Visgi vienu apsilankymu pas rusus dopingo kontrolieriai neapsiribojo. ketvirtadienį po pietų treniruočių bazėje apsilankė dar 5 FIFA siųsti dopingo medžiotojai. „Jie tikrins visą komandą: kraują ir šlapimą. Keturi futbolininkai jau davė mėginius“, – skelbia Rusijos futbolo rinktinės atstovai spaudai. В четверг в 15:20 в расположение @TeamRussia прибыли 5 допинг-офицеров ФИФА. Они будут проверять всю команду: смотрят кровь и мочу. Четыре футболиста уже сдали пробы.— Сборная России (@TeamRussia) March 22, 2018  Kontrolines rungtynes su Brazilija Lužnikų stadione Rusijos rinktinė žais penktadienį 18 val. Lietuvos laiku. Į šį mačą jau parduota 65 tūkst. bilietų. Manoma, kad iš viso stadione susirinks apie 80 tūkst. futbolo gerbėjų. Kovo 27 d. jau Sankt Peterburge Rusijos rinktinė žais dar vienas kontrolines rungtynes. Tąsyk S. Čerčesovo auklėtinių varžovais bus Prancūzijos futbolininkai.