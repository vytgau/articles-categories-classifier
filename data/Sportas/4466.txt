31-erių W. Rooney po ilgų metų (2004-2017) „Manchester United“ klube sugrįžo ten, kur ir pradėjo savo profesionalo karjerą – „Everton“ klubą. Duodamas interviu anglų žiniasklaidai W. Rooney neslėpė, kad po 2013-ųjų, kai iš posto pasitraukė ilgametis Mančesterio komandos strategas Alexas Fergussonas, klubas įkrito į duobę. Anot W. Rooney, formuojant komandos sudėtį ne kartą buvo padaryta klaidų. „Kai tampi „Manchester United“ nariu, turi atitikti reikalaujamą žaidimo lygį ir klubo standartus. Kai aš perėjau į Alexo Fergussono treniruojamą komandą, kolektyve buvo tradicijas perduodantys žmonės Gary Neville'as, Ryanas Giggsas, Paulas Scholesas. Vėliau tai buvo Michaelo Carricko ir mano užduotis. Tačiau paskutiniais metais su kai kuriais naujais komandos žaidėjais, jų gebėjimais ir jų požiūriu į klubą buvo nelengva. Ne visi suprato, kad „Manchester United“ yra kai kurios tradicijos ir jų reikia laikytis“, – pareiškė W. Rooney. Anglo pamaina Mančesterio klube yra laikomas sutartį su „velniais“ jau sudaręs belgas Romelu Lukaku. W. Rooney nuomone, 24-erių futbolininkui, kuris į Mančesterį keliasi būtent iš „Everton“, lengva nebus. „Žaisti „Manchester United“ komandoje – rimtas asmenybės, ne tik profesionalumo išbandymas. Privalai būti psichologiškai stiprus ir susitelkęs siekti titulų, kadangi Mančesterio komanda yra laiminti komanda. Romelu turi būti pasirengęs priimti iššūkį. Jei jis atsilaikys psichologiškai – triumfuos, nes talento turi pakankamai daug. Tačiau jeigu nepavyks, bus labai sunku. Tu privalai šalia savęs turėti žmonių, kurie nukreiptų teisinga linkme“, – tvirtino W. Rooney. Jei W. Rooney ir R. Lukaku tolesnis karjeros kelias jau aiškus, kur žais traumą besigydantis Zlatanas Ibrahimovičius, kol kas nėra žinoma. Visgi pastarosiosmis dienomis britų žiniasklaidoje pasirodė pranešimų, kad Švedijos futbolo legenda vėl apsivilks „Manchester United“ marškinėlius – su klubu sudarys 6 mėnesių sutartį. Tokią prielaidą neva leidžia daryti faktas, kad Z. Ibrahimovičius savo sūnus Maximillianą ir Vincentą. Klubo treneris Jose Mourinho tokios galimybės nepaneigė. „Jeigu Ibra norėtų grįžti, kodėl jo nepalaukus?“, – retoriškai klausė jis.