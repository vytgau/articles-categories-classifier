19-metis bėgikas nuotolį įveikė per 13,71 sek. „Apmaudu, nes tikėjausi jei ne medalio, tai bent jau asmeninio rezultato. Vėliau bus geriau, pasidžiaugsiu užimta vieta, bet dabar apie vietą nelabai išeina galvoti... Patikėjau, kad galiu kautis dėl medalio, kai į finalą nepateko šveicaras, turėjęs trečią rezultatą Europoje ir kai pusfinalyje subėgau 13,97 sek. vyraujant -4,2 m/sek. vėjui", – po finišo kalbėjo R. Ickys. Šuolių į aukštį finale 19-metis Juozas Baikštys peršoko į 2 m 14 cm aukštį iškeltą kartelę ir užėmė aštuntąją vietą. Dešimtkovės varžybose 19-metis Matas Adamonis po penkių rungčių su 3814 taškų užima 15-ąją vietą, o 3801 tašką surinkęs 18-metis Edgaras Benkunskas yra 16-as. M. Adamonis 100 m bėgime buvo 28-as (11,76 sek.), šuoliuose į tolį - 20-as (6 m 91 cm), rutulio stūmime - šeštas (15 m 65 cm), šuoliuose į aukštį - dešimtas (1 m 96 cm), o 400 m bėgime - 19-as (51,98 sek.). E. Benkunskas 100 m bėgime užėmė 21-ąją vietą (11,55 sek. - pakartotas asmeninis rekordas), šuoliuose į tolį - taip pat 21-ąją (6 m 85 cm), rutulio stūmime - 12-ąją (14 m 67 cm - asmeninis rekordas), šuoliuose į aukštį - 17-ąją (1 m 93 cm), o 400 m bėgime - 14-ąją (50,93 sek.). Dar penkios rungtys sportininkų lauks sekmadienį. Varžybas tęsia 27 iš 30 startavusių dešimtkovininkų.