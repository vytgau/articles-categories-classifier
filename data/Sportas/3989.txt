36-erių sportininkė finale ietį numetė 66 m 76 cm. Dukart olimpinė čempionė planetos pirmenybėse triumfavo po dešimties metų pertraukos. Antrąją ir trečiąją vietas užėmė Kinijos atstovės – sidabro medalį pelnė Li Lingwei (66 m 25 cm), o bronzos – Lyu Huihui (65 m 26 cm). Rio de Žaneiro olimpinių žaidynių čempionė kroatė Sara Kolak (64 m 95 cm) liko ketvirta. Pasaulio čempionato debiutantė 23-ejų metų lietuvė Liveta Jasiūnaitė atrankos varžybose tarp 31 dalyvės liko 26-a (55 m 80 cm). Vyrų šuolių su kartimi rungtį laimėjo amerikietis Samas Kendricksas (5 m 95 cm). Sidabro medalį iškovojo lenkas Piotras Lisekas (5 m 89 cm), bronzos – Londono olimpinių žaidynių čempionas prancūzas Renaud Lavillenie (5 m 89 cm). Pasaulio čempiono titulą gynęs kanadietis Shawnacy Barberis (5 m 65 cm) liko aštuntas. Vyrų 3000 m kliūtiniame bėgime greičiausias buvo olimpinis čempionas Kenijos atstovas Conseslus Kipruto. Jis distanciją įveikė per 8 min. 14,12 sek. Iš 15 kartų, kai ši rungtis rengiama pasaulio čempionatuose, Kenijos bėgikai ją laimėjo 12 sykių. Antras finišavo marokietis Soufiane'as El Bakkalis (8:14,49), trečią vietą užėmė amerikietis Evanas Jageris (8:15,53). Vyrų 800 m bėgimo finale triumfavo prancūzas Pierre'as-Ambroise'as Bosse. 25-erių bėgikas finišavo per 1 min. 44,67 sek. ir 0,28 sek. aplenkė lenką Adamą Kszczotą (1:44,95). Bronzos medalį pelnė Kenijos atstovas Kipyegonas Bettas (1.45,21). 400 m bėgimo rungties pasaulio čempiono titulą apgynė Pietų Afrikos Respublikos (PAR) atstovas Wayde'as van Niekerkas. Olimpinis čempionas ir šios rungties pasaulio rekordo savininkas finišavo per 43,98 sek. Antrą vietą užėmė Bahamų salų bėgikas Stevenas Gardineris (44,41 sek.), trečią – katarietis Abdalelah Harounas (44,48 sek.). Šios rungties finale neleista startuoti Botsvanos bėgikui Isaacui Makwalai. Tarptautinės lengvosios atletikos asociacijos (IAAF) atstovai neįleido sportininko į stadioną dėl sveikatos priežasčių. Pirmadienį bėgikas per 200 m bėgimo atrankos varžybas sublogavo, tad organizatoriai nusprendė nerizikuoti ir neleisti jam startuoti dėl žarnyno nanoviruso ir gastroenterito protrūkio tarp atletų.