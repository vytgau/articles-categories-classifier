Trečiadienio vakarą „Real“ klubas krito Londone – „Wembley“ stadione čempionus 3:1 nugalėjo „Tottenham Hotspur“ ekipa, tapusi vienvalde grupės lydere. Dar daugiau problemų „Real“ turi Ispanijos čempionate, kur praėjusį savaitgalį pralaimėjo debiutantei „Girona“ ekipai ir nuo pirmaujančios „Barelonos“ po 10 rungtynių jau atsilieka 8 taškais. „Krizė? Nėra jokios krizės. Tiesiog nesugebame pasinaudoti sukurtomis progomis ir mušti įvarčius – Londone turėjome dar bent du „garantuotus“, tačiau nepavyko. Esame labai nusivylę rezultatu, tačiau dabar turime tris ar keturias dienas atsikvėpti ir vėl kilsime į kovą Ispanijoje. Pralaimėjimas „Tottenham“? UEFA Čempionų lygoje gali laimėti bet kuri komanda. „Tottenham“ – viena iš jų. Mes nežaidėme blogai, tiesiog neatradome varžovų vartų“, – po rungtynių kalbėjo „Real“ treneris Z. Zidane'as. Paklaustas, kokia atmosfera tvyro rūbinėje, prancūzas neslėpė, kad matė ir geresnių laikų, tačiau tvirtino žinantis kaip pagerinti situaciją. „Žinoma, kad vaikinai nėra patenkinti. Tačiau gyvenime kartais reikia priimti ir pralaimėjimus. Londone nebuvo geros rungtynės, tačiau dar yra laiko keisti situaciją. Mes žinome kaip tai padaryti ir padarysime. Reikia pakentėti kol pasieksime piką, ką ir planuojame padaryti“, – aiškino prancūzas.  Tuo metu C. Ronaldo po nesėkmingų rungtynių mintimis grįžo į praėjusį sezoną. „Žaidėjai, kurie atvyko tarpsezoniu, turi daug potencialo. Tačiau Pepe, Alvaro Morata, Jamesas Rodriguezas mus pridėdavo brandumo, buvome stipresni, – „Real“ palikusius futbolininkus prisiminė portugalas. – Žinoma, mums trūksta ir traumuotų Dani Carvajalio, Garetho Bale'o, trūksta vieningos komandos. Nenoriu sakyti, kad dabartinė komanda yra bloga, tačiau jai trūksta patirties, o patirtis yra nepaprastai svarbi tokiame lygyje.“ „Dabar mums reikia pakentėti, išvadas darysime sezonui pasibaigus. Taip, momentas nėra geras, tačiau tu privalai užmiršti nesėkmės ir žiūrėti į priekį, kitaip futbolo pasaulyje vietos rasti bus sunku. Krizės tikrai nėra, žmonės tiesiog greitai pamiršta pergales ir koncentruojasi į pralaimėjimus. Reikia laiko ir mes sugrįšime į vėžes“, – pridūrė C. Ronaldo.