Tačiau futbolininkas teigė, kad kova dėl kelialapio į Europos lygos grupių etapą dar nėra baigta ir žadėjo per atsakomas rungtynes kautis dėl teigiamo galutinio rezultato iš visų jėgų.  I. Kardumas: kova dar nebaigta, viskas įmanoma „Gerai žaidėme pirmame kėlinyje, taip pat geros buvo ir antro kėlinio pirmos 10 minučių. Deja, praleidome įvartį, o jų kraštų žaidėjai įsibėgėjo vis labiau ir labiau. Tačiau turime pasakyti, kad kova dar nėra baigta, viskas dar yra įmanoma per antras rungtynes, – po pralaimėjimo 0:2 Razgrade kalbėjo vartininkas. – Žaidėme su aukšto lygio komanda, kuri yra labai gerai vertinama Europoje, nuolat žaidžia Čempionų lygoje ar Europos lygos grupių etape. Manau, pasirodėme Razgrade gerai ir turime priežasčių išlikti optimistais prieš antrąsias rungtynes.“  I. Kardumui optimizmo įkvepia faktas, kad šį sezoną „Sūduva“ namie jau nugalėjo labai pajėgias komandas. „Normalu, kad išvykoje šeimininkai kuria spaudimą, stengiasi mušti įvarčius. Tačiau tai yra atkrintamos varžybos. Žaisdami su Soligorsko „Šachtior“ ir „Sion“ klubais įrodėme, kad sugebame ir galime gerai žaisti su aukšto lygio komandomis. Neabejoju, kad turime galimybių sėkmingai pasirodyti per antras rungtynes, nes Marijampolėje jokia komanda nėra favoritė žaisdama su mumis. Pastarojo meto rezultatai ir statistika tai įrodo. Tikime, kad per antras rungtynes galime pasirodyti daug geriau“, – teigė vartininkas.  Atsakomas rungtynes komandos žais Marijampolėje rugpjūčio 24-ą (20.30 val.). Lietuvos futbolo gerbėjai gali įsigyti bilietus į antras rungtynes bilietai.lt tinklalapyje ir kasose. Iš anksto įsigyjamų bilietų kaina – nuo 7 eurų, rungtynių dieną jie kainuos 9 ir 10 eurų. Vaikai iki 10 metų į rungtynes įleidžiami nemokamai, o moksleiviams, studentams, senjorams ir neįgaliesiems taikomos nuolaidos. Be to, 5 bilietus galima įsigyti už 4 kainą (išankstinėje prekyboje – 36,5 euro, rungtynių dieną – 40,5 euro).