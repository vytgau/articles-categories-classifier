Peiliu gatvėje sužeistas Rusijos jaunimo čempionatų prizininkas netrukus po incidento buvo nuvežtas į ligoninę, tačiau joje po kelių valandų mirė, paskelbė rusų naujienų agentūra TASS. Maskvos policija netruko sulaikyti įtariamąjį. Paskelbta, kad tai iš Čečėnijos į Rusijos sostinę atvykęs 25-erių Sulunbekas D. Įvykio liudininkai ir nužudytojo sportininko artimi žmonės pateikia skirtingas įvykio versijas. Kaip tvirtino N. Ivanovo treneris Sergejus Osipovas, sportininkas gatvėje pamėgino užstoti vyro užgauliojamą merginą ir buvo nudurtas. Tuo metu kitų liudininkų teigimu, po miestą su dviem draugais vaikštinėjęs rusas pats ėmė priekabiauti prie dviejų merginų, kurias lydėjo čečėnas – supykęs pastarasis išsitraukė peilį ir dūrė N. Ivanovui. Kaip skelbia Life.ru, vienos parduotuvės vaizdo kameroje užfiksuota, kad likus kelioms valandoms iki tragedija pasibaigusio incidento N. Ivanovas su draugais pirko alkoholinius gėrimus. Įvykis tiriamas. N. Ivanovo laidotuvės įvyks trečiadienį, rugsėjo 20-ąją. 2014 ir 2015 m. nužudytasis buvo tapęs Rusijos lengvosios atletikos jaunimo čempionato prizininku. 2016-aisiais jis jau dalyvavo šalies suaugusiųjų čempionate, 35 km ėjimo distancijoje užėmė 6-ąją vietą.