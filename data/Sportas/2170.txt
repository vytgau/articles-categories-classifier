55 Europos nacionalinės rinktinės pagal reitingą buvo suskirstytos į keturis divizionus, o Lietuva pateko į trečią pagal pajėgumą C divizioną, kuriame varžysis Vengrijos, Rumunijos, Škotijos, Slovėnijos, Graikijos, Albanijos, Norvegijos, Juodkalnijos, Izraelio, Bulgarijos, Suomijos, Kipro ir Estijos komandos. Ketvirtadienį buvo paskelbti C diviziono burtų krepšeliai. Lietuva pateko į ketvirtą krepšelį su Kipro ir Estijos rinktinėmis, su kuriomis tikrai nesusitiks grupės varžybose. Verta pažymėti, kad dėl ribotų galimybių žaisti šaltuoju laikotarpiu, į vieną grupę negali patekti daugiau nei dvi iš šių komandų: Norvegija, Suomija, Estija ir Lietuva. 15 C diviziono ekipų sausio 24 dieną vyksiančioje burtų ceremonijoje bus suskirstytos į tris grupes po keturias komandas ir vieną grupę, kurioje kovos trys rinktinės. Keturi grupių laimėtojai iškops į UEFA Tautų lygos B divizioną, o paskutines vietas užimsiančios rinktinės iškris į D divizioną. Visgi didžiausia motyvacija žaisti Tautų lygoje bus galimybė pakovoti dėl kelialapio į 2020 metų Europos čempionatą, jeigu nepasiseks pagrindinio turnyro atrankoje. Tautų lygą laimėsianti komanda žais Europos čempionato atrankos atkrintamosiose varžybose, kurios vyks 2020 metų kovo 26-31 dienomis.