Pirmąja šios rungties Europos jaunimo čempione tapo britė Emily Nelson. Bronzos medalis atiteko ispanei Ziortzai Isasi. Lenktynėse dalyvavo 14-a dviratininkių. Europos jaunių ir jaunimo čempionate dalyvauja septyni Lietuvos dviratininkai. „Pernai Europos elito čempionate buvau penkta, todėl giliai širdyje tikėjausi medalio, bet, važiuodama į viešbutį, pora kartų patikrinau kišenę, norėdama įsitikinti, ar tikrai medalis mano“, - sakė O. Baleišytė. - Startavome iš antro karto, nes po pirmo starto jau pačiame pirmame viraže įvyko didelė griūtis. Atkrintamose lenktynėse visada visos važiuoja lyg išprotėjusios. Sunkiausia buvo saugoti poziciją priekyje ir nenugriūti.“ Atkrintamose lenktynėse, kuriose kas du ratai pasitraukia po vieną lenktynių dalyvį, startavo 14-a dviratininkių. Tik prasidėjus rungčiai griuvo penkios dviratininkės (O. Baleišytė griūties išvengė) ir lenktynės buvo sustabdytos maždaug dešimčiai minučių. Per incidentą labiausiai nukentėjo E. Nelson, bet ji vėl stojo į startą ir sugebėjo iškovoti aukso medalį. Jaunių merginų komandų sprinto atrankoje Arūnė Savičiūtė ir Viktorija Šumskytė (36,332 sek.) liko paskutinės, penktos. Nuo ketvirtos vietos ir kelialapio į pirmą etapą lietuves skyrė 0,407 sek. Geriausiai atrankoje pasirodė Rusijos dviratininkės (35,107 sek.). Šioje rungtyje dar dalyvavo Vokietijos, Didžiosios Britanijos ir Lenkijos sportininkės. O. Baleišytė pernai tapo Europos jaunių 2 km asmeninių persekiojimo lenktynių čempione ir pasaulio jaunių rekordininke ir daugiakovės (omniumo) vicečempione. Užpernai O. Baleišytė Europos jaunių ir jaunimo pirmenybių asmeninėse persekiojimo lenktynėse pelnė bronzos medalį. Pernai O. Baleišytė debiutavo Europos suaugusiųjų treko čempionate. Jo atkrintamose lenktynėse lietuvė užėmė penktą vietą.