Staigmena. Didžiausias 5 turo netikėtumas užfiksuotas sostinėje per Vilniaus „Žalgirio“ ir „Jonavos“ rungtynes. Vaikiškai klydę ir varžovams du įvarčius padovanoję žalgiriečiai patyrė pirmą pralaimėjimą, kai svečiams iš Jonavos nusileido rezultatu 1:2. „Pagaliau nuskynėme sunkaus darbo vaisius. Smagu, kad tai pavyko padaryti žaidžiant su vienu geriausių Lietuvos klubų. Įrodėme, kad ir patys turime stiprią komandą“, – džiaugėsi „Jonavos“ treneris Filipe Ribeiro.  Atotrūkis. A lygos čempionė Marijampolės „Sūduva“ nestabdo ir toliau demonstruoja savo galią. Solidžiai atrodantys sūduviečiai per rungtynes svečiuose su „Trakais“ mušė įspūdingus įvarčius ir šventė pergalę rezultatu 4:1. Po 5 turų „Sūduva“ konkurentus lenkia jau 5 taškais. Čempionų treneris Vladimiras Čeburinas yra sakęs, kad kiekvieną sezoną sunkiausi būna pirmi 6-7 turai. Tačiau marijampoliečiai kol kas beveik nestringa. „Sūduvos“ stiprybės – išsaugotas pernykštės komandos branduolys ir susižaidimas, o naujokai, panašu, tik sustiprino ekipą.  Standartai. Vienintelį įvartį „Trakai“ į „Sūduvos“ vartus įmušė jos pačios ginklu – įvarčiu po kampinio (Valentinas Jeriomenka). Tai – ypač retas reiškinys. „Jei yra problema, turėsime ją spręsti. Pernai per visą sezoną praleidome vos vieną įvartį po standartinės padėties, dar kelis – varžovams susirinkus atmuštus kamuolius. Taigi, mums reikia gerinti gynybą prie standartinių padėčių“, – konstatavo V. Čeburinas. Derbiai. Penktame A lygos ture įvyko du regiono derbiai. Kauno komandų susirėmime „Stumbras“ 1:0 pranoko „Kauno Žalgirį“. Vakarų Lietuvos derbyje Klaipėdos „Atlantas“ ir „Palanga“ sužaidė lygiosiomis 1:1. Kaip ir dera derbiams, kovos būta atkaklios. Laikinojoje sostinėje dėl pašalinimų rungtynių nebaigė „Kauno Žalgiro“ futbolininkai Povilas Malakas ir Jurijus Mamajevas. Klaipėdoje raudoną kortelę prieš save išvydo palangiškis Simonas Urbys. Vėlavo. Iki 5 turo „Žalgiris“ buvo vienintelė A lygos komanda, nepraleidusi įvarčio. Tačiau dvikova prieš „Jonavą“ žalgiriečiams susiklostė ypač nesėkmingai. Jie pirmavo po Serge'o Nyuiadzio įvarčio, bet antrame kėlinyje apmaudžiai klydo ir leido svečiams persverti rezultatą – 1:2. Silpnokai pasirodė „Žalgirio“ gynėjai. Iki tol vilniečių vartininkas Džiugas Bartkus per 4 turus turėjo atremti tik 7 smūgius, šį kartą į jo ginamų vartų plotą skriejo net 9 kamuoliai. Tad nieko keisto, kad „Žalgirio“ treneris Aurelijus Skarbalius po rungtynių akcentavo saviškių lėtą mąstymą aikštėje ir sprendimų priėmimą bei vėlavimą į mikrodvikovas. Margutis. Kadangi varžybų turas vyko šv. Velykų išvakarėse, nebuvo pamiršta ir velykinė tema. Kauno derbyje triumfavusio „Stumbro“ treneris Mariano Barreto po pergalės buvo gerai nusiteikęs: „Pergalė mums – tarsi velykinis margutis. Ne šokoladinis, bet trijų taškų vertės, kurio mano vaikinai nusipelnė už sunkų darbą.“ Traumos. „Trakų“ gretas pastaruoju metu praretino traumos ir ligos, o į aikštę rungtynėms su „Sūduva“ sugrįžusiems žaidėjams dar stigo energijos. Jau kitame ture trakiškiai kausis prieš „Žalgirį“. Trakų komandos treneriui Olegui Vasilenkai beliko viltis, kad principinėje kovoje turės daugiau sveikų riterių. „Tačiau ir su esamomis pajėgomis privalome eiti į aikštę ir žaisti savo žaidimą. Kito pasirinkimo neturime“, – aiškino jis. Problema. „Atlantas“ šiuo metu A lygoje antras, bet komandos gerbėjai norėtų efektyvesnio savo numylėtinių puolimo, nes progų džiaugtis įvarčiais nepasitaiko dažnai. Per 5 rungtynes klaipėdiečiams pavyko pasižymėti 5 kartus. „Nemokame žaisti „pirmu numeriu“. Gynyba ir kontratakos yra mūsų arkliukas. Tačiau reikia išmokti ir patiems užpulti“, – pagrindinę komandos problemą nurodė „Atlanto“ treneris Algimantas Briaunys. Be pergalių. A lygos naujokė „Palanga“ – vienintelė, dar nepasiekusi pergalės A lygoje. Palangiškiai rankų nenuleidžia ir tikisi, kad pirmoji pergalė bus pasiekta kitame ture, kai jie susitiks su „Kauno Žalgiriu“. Taika. „Atlanto“ ir „Palangos“ dvikovoje netrūko emocijų, aštresnių pokalbių su teisėjais. Visgi po rungtynių „Palangos“ treneris Valdas Trakys suskubo raminti aistras: „Mes dirbame savo darbą, teisėjai – savo. Pasinaudodamas proga noriu atsiprašyti, jei man ar mano žaidėjams išsprūdo kažkokie žodžiai.“