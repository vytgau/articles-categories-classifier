Savo ruožtu, kauniečiai pratęsė seriją be pralaimėjimų jau iki šešių mačų bei turnyro lentelėje nuo Kauno „Stumbro“ atsilieka tik 2 taškais. Sužaidus vos tris minutes geltoną kortelę prieš save išvyko „Atlanto“ vidurio gynėjas Vytas Gašpuitis, po Domanto Šimkaus neatsargaus perdavimo nugriovęs galėjusį pabėgti Luką Kochanauską. Vėliau klaipėdiečių vartininkui Evanui Alexandrow-Ridley teko šuoliu palydėti šalia skersinio Vako Bačiašvilio pasiųstą kamuolį. Nors iniciatyva priklausė aikštės šeimininkams, didesnės grėsmės kauniečių vartams jie nesukūrė. Modestas Stonys susitvarkė su Dmitrijaus Germano bei Tado Labuko smūgiais. Kėlinio viduryje žalgiriečiai tikėjosi skirto baudinio, kai, Aurimui Raginiui įsiveržus į baudos aikštelę, kamuolys atsitrenkė į Manto Fridriko ranką, bet arbitras taisyklių pažeidimo neįžvelgė. Vėliau gražiai išsisukęs nuo poros gynėjų priežiūros, netiksliai iš toli šovė L. Kochanauskas. 38-ą minutę „Kauno Žalgiris“ išsiveržė į priekį. Iš D. Germano kamuolį perėmęs Igoris Jasinskis puikiu perdavimu surado A.Raginį, kuris įmušė gražiu smūgiu vienu lietimu. Po pertraukos „Atlanto“ spaudimas ėmė didėti. Iš pradžių kamuolio po labai aštraus D. Germano perdavimo nepasiekė T. Labukas, vėliau už galvos griebėsi po keitimo aikštėje pasirodęs Mikhailas Kaliadka, po dar vieno puikaus D. Germano perdavimo visiškai laisvas nepataikęs į vartus. Rezultatą uostamiesčio ekipa išlygino 72-ą minutę. Greitoje atakoje Dmitrijus Mazalevskis perdavimu prieš vartus išvedė D. Germaną, kuris techniškai nukreipė kamuolį į tinklą pro jį pasitikusį M. Stonį, pelnydamas pirmąjį savo įvartį A lygoje. „Atlantas“ nenusiramino ir po kelių minučių ėmė reikalauti baudinio apeliuodami, kad perdavimą krisdamas ant žemės nutraukęs žalgirietis sužaidė ranka. Teisėjo švilpukas tylėjo ir šį kartą. Dublį į savo sąskaitą įsirašyti galėjo D. Germanas. Gavęs erdvės baudos aikštelėje, jis sulaukė perdavimo, bet labai stipriu smūgiu mušė virš vartų. Retai į varžovų pusę antrajame kėlinyje pereidavę svečiai turėjo nuostabią galimybę vėl išsiveržti į priekį, kai prieš vartus iššoko Tomas Bučma, tačiau saugui pergudrauti puikiai sužaidusio varžovų vartininko nepavyko. Kitos „Kauno Žalgirio“ atakos metu M. Fridrikas suskubo savo vartininkui į pagalbą ir blokavo Mario Duques smūgį po to, kai E. Alexandrow-Ridley šuoliu atmušė pavojingą Brunno perdavimą į baudos aikštelę. Likus žaisti 3 minutes, „Atlantas“ galėjo išplėšti pergalę ir nutraukti nelaimėtų rungtynių seriją. D. Šimkus idealiu perdavimu prieš vartus išvedė D. Mazalevskį, puolėjas prasimetė kamuolį pro M. Stonį ir buvo nugriautas. Arbitras nedvejodamas parodė į 11 m žymą. Skirtą baudinį realizuoti stojo D. Šimkus, bet „Kauno Žalgirio“ vartininkas pademonstravo puikią reakciją ir smūgį atrėmė. „Atlantas“ 1 – 1 „Kauno Žalgiris“ 38' [0 – 1] Aurimas Raginis 72' [1 – 1] Dmitrijus Germanas 88' Domantas Šimkus („Atlantas“) nerealizavo 11 m