Trečiadienio vakarą marijampoliečiai surengė savo vienintelę treniruotę būsimoje dvikovos vietoje – Liepojos „Daugava“ stadione. Po treniruotės pasikalbėjome su „Sūduvos“ krašto gynėju, kuriam šis stadionas nėra visiškai svetimas, buvusiu Liepojos „Metalurgs“ (jo teises ir istoriją perėmė „Liepaja“) žaidėju Mariumi Činiku. – Mariau, kaip įvertintumėte stadioną, vejos kokybę? – Stadionas Liepojoje gana jaukus. Aikštės kokybei priekaištų irgi neturėtų būti – ji gera, komandoms leis pademonstruoti savo geriausius sugebėjimus. O treniruotė buvo įprasta priešrungtyninėms pratyboms. Pasimankštinome, pajudėjome, kažkiek dar pašlifavome tam tikrus taktinius elementus. Puikus oras, geros emocijos – viskas taip, kaip ir turėtų būti. – Įvažiavus į Liepoją gan užtikrintai ėmėtės šturmano vaidmens. Prisiminėte karjeros etapą, praleistą šiame Latvijos mieste? – Taip, teko čia žaisti sezoną Nuo to laiko mieste mažai kas pasikeitė, tad susiorientuoti nebuvo sunku. Liepoja – savitas, įdomus miestas. Stadionas – visiškai netoli jūros, šalia – paplūdimys, parkas, įvairios pramogų ir poilsio zonos. Žiūrovams, ketinantiems žiūrėti rungtynes, netrūksta įvairių pramogų. O ir žaisti čia malonu. Aišku, futbolininkų nuotaika priklauso nuo pasiekto rezultato. – Į ką labiausiai kreipiate dėmesį besirengdami rungtynėms? – Labai daug dėmesio skiriame varžovų žaidimo analizei, jų stipriosioms ir galbūt silpnesnėms savybėms. Aišku, neužmirštame ir apie savo žaidimo elementus, juos tobulinti tikrai dar reikia ir būtina. Tikiu, kad tai padės mums pasiekti teigiamą rezultatą ir Liepojoje, ir atsakomosiose rungtynėse po savaitės Marijampolėje.  Europos lygos atrankos II etapo rungtynės tarp „Liepaja“ ir „Sūduvos“ ketvirtadienį Latvijoje prasidės 19 val. 45 min. Atsakomasis mačas Marijampolės „Arvi“ arenoje bus žaidžiamas liepos 20 dieną (pradžia – 19 val.). Futbolo gerbėjai jau gali įsigyti bilietus į šias rungtynes, jų kainos – nuo 7 eurų. Bilietais prekiauja bilietai.lt.