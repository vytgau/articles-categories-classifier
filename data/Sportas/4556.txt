„Vis labiau populiarėja vandenlenčių sportas, atsiranda naujų projektų, kurie pritraukia daugiau žmonių išbandyti šį sportą. Džiaugiamės, kad Lietuvos čempionate jėgas galės išbandyti ir nepatyrę, mėgėjai sportininkai“, – teigė „Betsafe Lietuvos Wake čempionato 2017“ atstovė Agnė Šimanskytė. Pasak jos, vandenlentininkų bendruomenės vizija – toliau puoselėti bei populiarinti šio sporto kultūrą Lietuvoje bei turėti savo atstovus Europos čempionatuose. „Prieš penkerius metus vandenlenčių parkų buvo 5, o šiandien jų jau daugiau nei 30“, – pastebi A. Šimanskytė. Atletai šeštadienį rungsis keturiose grupėse – vaikų, moterų, vyrų profesionalų ir vyrų mėgėjų. Praėjusių metų moterų turnyro nugalėtoja, profesionali vandenlentininkė Dagnė Baniūkštytė teigia, kad prie šio sporto populiarumo prisideda vis daugiau atsirandančių vandenlenčių parkų Lietuvoje. Išaugusi parkų infrastruktūra toliau populiarina sportą „Jau trečius metus savo vasaras leidžiu parkuose ir pastebiu, kad lietuviai yra aktyvaus sporto mėgėjai. Kiekvienais metais į parkus atvažiuoja daug naujų žmonių, su kuriais vis dažniau susitinkame ant vandens, kartu plaukiame ir dalijamės patarimais. Kai Lietuvoje turime tiek parkų ir tokią didelę wake bendruomenę į užsienį treniruotis norisi tik žiemą“, – pasakoja D. Baniūkštytė. Sportininkė dvi pastarąsias žiemas praleido Filipinuose, kurie labai sužavėjo vandenlenčių sporto entuziastų gausa ir jų kuriama atmosfera. „Treniravausi „CWC wake parke“, į kurį kiekvieną žiemą susirenka sportininkai iš įvairių pasaulio šalių. Tačiau palyginimui šiandien ir Lietuvoje turime idealias sąlygas treniruotis ir tobulėti. Jeigu tik oras leistų mums treniruotis ištisus metus, kitur nevažiuotume“, – vertina sportininkė. Pasak D. Baniūkštytės, vandenlenčių bumas prasidėjo prieš dvejus metus. „Smagu matyti, kad parkų infrastruktūra auga, tobulėja ir taip gerėja bendras Lietuvos vandenlenčių infrastruktūros lygis“, – teigia dabartinė geriausia Lietuvos vandenlentininkė. Šiam sportui populiarėti padeda ir rėmėjų parama. „Didžiausia Baltijos šalyse lošimų bendrovė „Betsafe“ – aktyvi rėmėja ne tik tradicinių ir jau seniai populiarių sporto šakų, tokių kaip krepšinis ar futbolas, tačiau savo rėmimo krepšelį nuolat papildo ir kitomis sporto šakomis. Rūpinamės ir skatiname aktyvų laisvalaikį, todėl džiaugiamės galintys remti ir populiarinti vandenlenčių sportą Lietuvoje“, – teigė „Betsafe“ prekės ženko vadovas Lietuvoje Andrius Lapienis. Praėjusiais metais vyrų turnyre nugalėtoju tapo Jonas Kriščiūnas, o vyrų mėgėjų turnyre – Marius Kubilius. 2016 metais čempionate dalyvavo 97 dalyviai. „Betsafe Lietuvos Wake čempionatas 2017“ kvalifikacija šeštadienį prasidės 12 val.