Geriausia 2017 metų Lietuvos sportininkė, šuolininkė į aukštį Airinė Palšytė Lietuvos šimtmetį minės Klaipėdoje, kur vyks Lietuvos lengvosios atletikos čempionatas. „Visa lengvosios atletikos bendruomenė kartu švenčiame šią dieną, o mūsų varžybos visada prasideda nuo Lietuvos himno. Sportininkai yra iš tų žmonių, kurie geriausiai jaučia, ką reiškia atstovauti savo šaliai. Dabar vyksta olimpinės žaidynės, kuriose ne visi atletai gali atstovauti savo šalims, todėl aš labai džiaugiuosi vien galimybe nešti trispalvę ant pečių ir, jeigu pasiseka, kelti ją į viršų bei giedoti Lietuvos himną. Tai yra didžiulė garbė. 100 metų jubiliejus yra labai gražus ir manau, kad mūsų šaliai tai yra tik nedidelė stotelė tobulėjimo link. Tikiu, kad visi Lietuvos žmonės šią šventę švęs“, – kalbėjo A. Palšytė. Vilniaus „Lietuvos ryto“ krepšininkas Arnas Butkevičius taip pat jau yra atstovavęs Lietuvos rinktinei ir žino, ką reiškia kovoti už mylimą šalį. „Kiekvienam žmogui, mylinčiam Lietuvą, tai yra didelė šventė. Malonu, kad žmonės šiai šventei pasiruošė – visas miestas pasipuošęs. Važiuodamas po miestą galvoju, kodėl negalėtume kiekvienais metais taip švęsti valstybės gimtadienį. Šimtmetis sužadina lietuvybės jausmą, – Eltai sakė A. Butkevičius. – Linkiu visiems Lietuvos sportininkams pasiekti kuo daugiau pergalių, garsinti Lietuvos vardą ir skleisti kovingumo dvasią visame pasaulyje. Mes, nors ir esame maža valstybė, sporte esame žinomi. Noriu paskatinti kiekvieną jaunuolį sportuoti. Nebūtinai reikia siekti vien pergalių, svarbiausia, kad būtume aktyvi ir sportiška šalis“. Lietuvoje rengiama akcija, skatinanti visus Vasario 16-ąją pasikabinti šalies vėliavą. Dėl smarkiai padidėjusio paklausos gamintojai net nespėjo patenkinti visų poreikių. „Vėliavos dar nepasikabinome, nes jos parduotuvėse yra „iššluotos“, – prisipažino penkiakovininkės Ieva ir Emilija Serapinaitės. – Laisva Lietuva leidžia mums atstovauti savo gimtajai šaliai, garsinti jos vardą, todėl malonu matyti trispalvę įvairiose tarptautinėse varžybose“. Vienas perspektyviausių Lietuvos disko metikų Domantas Poška linki lietuviams didžiuotis savo šalimi: „Palinkėčiau, kad kiekvienas žmogus, net kuris emigravo, ar viešai demonstruoja, kaip nemėgsta Lietuvos, giliai širdyje atrastų savo jausmus tėvynei. Reikia daugiau meilės Lietuvai – tai yra mūsų šalis ir niekur geriau nebus“. Maratonininkė Vaida Žūsinaitė kviečia visus lietuvius nebijoti rodyti savo patriotiškumo ir garsiai kalbėti apie save visam pasauliui. „Nuo mažens domėjausi mūsų šalies istorija, turiu giminių, nukentėjusių kovojant dėl laisvės, todėl visą laiką prisimenu, kaip sunkiai laisvė buvo iškovota. Dėl to per tokią šventę užplūsta stiprūs jausmai. Net susigraudinau, pamačiusi vienoje vietoje iškeltą Lietuvos vėliavą. Norėtųsi, kad taip garsiai skambėtų ne tik šimtmetis, bet ir kiekviena svarbi šventė. Neturime bijoti savo vėliavos, kad ir sporto varžybose. Mes, lietuviai, dar nepripratę demonstruoti savo vėliavos įvairiuose varžybų miesteliuose. Norėtųsi, kad Lietuvos vėliavos dažniau plazdėtų tiek pasaulyje, tiek mūsų širdyse“, – atvirai kalbėjo V. Žūsinaitė.