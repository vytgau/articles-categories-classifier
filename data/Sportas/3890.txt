Pasaulio čempionu tapo 39-erių metų prancūzas Yohannas Dinizas. Triskart Europos čempionas distanciją įveikė per 3 val. 33 min. 12 sek. ir pagerino planetos pirmenybių rekordą. Antras finišavo japonas Hirooki Arai (3 val. 41 min. 17 sek.), trečias – jo tėvynainis Kai Kobayashi (3:41.19). Iš 48 startavusių sportininkų klasifikuoti 33. Moterų 50 km distanciją greičiausiai įveikė portugalė Ines Henriques. Ji finišavo per 4 val. 5 min. 56 sek. ir 2 min. 30 sek. pagerino savo pačios sausio 15 dieną pasiektą pasaulio rekordą. Antrąją ir trečiąją vietas užėmė Kinijos sportininkės. Sidabro medalį iškovojo Yin Hang (4:08.58), o bronzos – Yang Shuqing (4:20.49). Iš septynių startavusių ėjikių klasifikuotos keturios. Sekmadienį 20 km sportinio ėjimo distancijoje 14.20 val. startavo Brigita Virbalytė-Dimšienė bei prieš kelias savaites Europos iki 23 metų čempionate bronzą iškovojusi Živilė Vaiciukevičiūtė ir jos sesuo Monika Vaiciukevičiūtė. Būtent B. Virbalytė-Dimšienė praėjusiame pasaulio čempionate užėmė aukščiausią vietą tarp visų lietuvių – septintą. Analogiškoje vyrų rungtyje nuo 16.20 val. varžysis puikų sezoną turintis Marius Žiūkas – Rio de Žaneiro olimpinėse žaidynėse sužibėjęs ėjikas šiemet pagerino asmeninį rekordą (1 val. 21 min. 27 sek.), o Europos taurės varžybose užėmė aukštą penktą vietą. Normatyvus buvo įvykdę dar keturi ėjikai: dėl traumos nedalyvaus Tadas Šuškevičius, dėl prastos sportinės formos – Marius Šavelskis, vietą komandoje sesėms Živilei ir Monikai Vaiciukevičiūtėms užleido ėjimo legenda Kristina Saltanovič, tuo tarpu Lietuvos rekordininkė Neringa Aidietytė pristabdė karjerą. Sekmadienį Lietuvos rinktinės pasirodymą Londone vykstančiame pasaulio lengvosios atletikos čempionate disko metimo finalo rungtyje užbaigs Zinaida Sendriūtė. Finalas prasidės nuo 21.10 val. Lietuvos laiku.