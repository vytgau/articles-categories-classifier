Tonsberge F2 pilotų laukė trasa, kuri šiek tiek priminė buvusią Kauno mariose pirmojo etapo metu. Į lenktynes Tonsberge susirinko daugiau nei dvi dešimtys pilotų, tad vyko arši kova vien dėl patekimo į pagrindines lenktynes. E. Riabko etapo pradžia Tonsberge nieko blogo nežadėjo – greičio lenktynėse kaunietis buvo trečias, į priekį praleidės tik patyrusius sportininkus iš Švedijos Pierre'ą Lundiną ir Eriką Ediną. „Viskas buvo lyg ir neblogai – pasiekėme neblogą greitį“, - pasakojo E. Riabko. Šeštadienio kvalifikacijoje sportininkai buvo paskirstyti į dvi grupes po 12 lenktynininkų. Lietuvis plaukė antroje grupėje, kuriai staigiai pasikeitus orui teko plaukti kur kas sudėtingesnėmis sąlygomis. Į finalinę kvalifikacijos dalį, kurioje lenktynininkai dalijosi aukščiausias starto pozicijas, pateko 12 greičiausiųjų, iš kurių net 10 buvo iš pirmos grupės. Lietuvis liko per plauką nuo finalinės dalies, užėmęs 13 vietą. „Per treniruotes buvo didelė liūtis, tik pora sraigtų išbandėme – ne viską treniruotėje padarėme, ką buvome sugalvoję. Kvalifikacijoje visas kortas sumaišė oras. 12 pilotų pateko į finalinį kvalifikacijos etapą, o kiti 12 dar varžėsi dėl keturių vietų finalinėse lenktynėse. Tai atkrintamosiose lenktynėse neturėjau lygių. Jei tokios sąlygos būtų kvalifikacijoje, pagal rato įveikimo laiką būčiau buvęs trečias“, - teigė E. Riabko. Nesėkmingai susiklostė ir lenktynių Tonsberge startas. „Startavus blogai užsikūrė variklis, atsilikau ir iškart buvau uždarytas, įvyko kontaktai su kitais sportininkais ir po starto aš likau paskutinis. Vėliau lenktynėse du varžovus aplenkiau, du apsivertė. Finišavau 12-as, bet vienam lenktynininkui buvo skirta bauda dėl per ankstyvo starto, o kitas neteisingai įveikė posūkį. Tai su vienu taškeliu grįžome namo. Tas taškelis kiek paguodžia, tačiau esu nusivylęs rezultatu – tikrai norėjau būti aukščiau. Dabar viską reikia užmiršti ir pradėti ruoštis Kupiškio lenktynėms“, - teigė sportininkas. Po trijų etapų bendroje įskaitoje pirmauja Rashedas Al Qemzi iš JAE – 32 taškai. Antras žengia švedas Pierre'as Lundinas (20 tšk.), trečias – Nelsonas Morinas (16 tšk.) iš Prancūzijos. E. Riabko sąskaitoje 13 taškų ir šeštoji vieta bendroje įskaitoje. „Dar niekas neprasta. Taškų skiria ne tiek ir daug, tačiau jau daug į priekį pabėgo R. Al Qemzi. Jis važiuoja stabiliai ir atitrūko ir kovoti dėl pirmos vietos kitiems lenktynininkams jau gali būti sunku. Aišku, būna visko. Aš turėjau būti penketuke ir toliau ramiai dirbti. Bet yra kaip yra“, - teigė E. Riabko. Dabar F2 pasaulio čempionate laukia mėnesio laiko pertrauka, o artimiausios F2 lenktynės vyks Lietuvoje – šį kartą vandens formulės atvyks į Kupiškį.