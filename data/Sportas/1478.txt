Per paskutiniąsias kontrolines rungtynes ketvirtadienį marijampoliečiai sužaidė lygiosiomis 1:1 su „Liepaja“. Su šia ekipa „Sūduva“ kovojo 2017 metų Europos lygos atrankos II etape, tad varžovai buvo gerai pažįstami, jų žaidimas dar vasarą buvo nuodugniai išnagrinėtas. „Tai buvo geros kontrolinės rungtynės. Nors ir nemažai „Liepaja“ žaidėjų yra pasikeitę, tai yra gera komanda“, – po mačo kalbėjo P. Leimonas. Kontrolinės rungtynės dažnai nesukelia didesnių aistrų, tačiau šį kartą teisėjui iš kišenės ne kartą teko traukti geltonąsias korteles, kartą – raudonąją, aikštėje buvo kilęs ir nedidelis apsistumdymas. „Aikštėje visada verda emocijos, norisi laimėti, nors tai ir kontrolinės rungtynės. Be to, manau, varžovams dėl pralaimėjimo mums Europos lygoje šios rungtynės kažkiek buvo ir principo reikalas. Jautėsi įtampa, tad vyrai sureagavo karščiau“, – apibūdino padėtį aikštėje „Sūduvos“ senbuvis. Pasirengimo sezonui etape visos komandos daug dėmesio skiria fiziniam pasirengimui, o tai, be abejo, turi įtakos žaidimo kokybei. „Daug dirbame, kasdien vyko po 2 treniruotes, kas 3 dienas – rungtynės. Visą laiką žaidėme nuovargio fone, tačiau dabar svarbiausia yra pasirengti fiziškai ir pasidėti pamatą visam sezonui. Visi kiti dalykai bus šlifuojami treniruočių stovykloje Turkijoje“, – sakė saugas. Į Turkiją marijampoliečiai išvyks ankstų šeštadienio rytą. „Maniežas yra maniežas, sintetika yra sintetika. Norisi pakeisti aplinką, užlipti ant natūralios vejos“, – su tokiomis mintimis kelionės laukia P. Leimonas.   Marijampolės „Sūduvos“ vyriausiasis treneris Vladimiras Čeburinas sako, kad pirmuoju pasirengimo 2018-ųjų sezonui etapu yra patenkintas, nors ir nepavyko nuveikti visko, ką norėjosi. „Per rungtynes su „Liepaja“ abi komandos turėjo savų užduočių. Mes tikrinome savo taktines schemas, kurias rengiame treniruotėse, buvo matyti, kad ir Liepojos komandos taktika pasikeitusi, keitėsi ji ir rungtynių metu. Tai buvo geros, naudingos kontrolinės rungtynės“, – po mačo kalbėjo Lietuvos čempionų strategas. Marijampolėje „Sūduva“ per 2 savaites sužaidė 4 kontrolines rungtynes: 1:0 nugalėjo „Palangą“, 3:4 pralaimėjo Rygos RFS, 3:1 įveikė „Jonavą“ ir 1:1 sužaidė su „Liepaja“. „Visos rungtynės buvo geros. Net tada, kai atsilikome 0:4 nuo RFS, sugebėjome 3 kartus įmušti. Tačiau viskas yra suprantama. Komanda dirba patirdama didelius krūvius, todėl ir kyla sunkumų“, – aiškino V. Čeburinas. Vis dėlto pirmojo pasirengimo sezonui etapo treneris negalėjo įvertinti aukščiausiu balu. „Negaliu pasakyti, kad vertinu labai gerai, vertinu tiesiog gerai. Labiau gerai, nei neblogai. Dėl įvairių priežasčių atlikome ne viską, ką norėjome, tačiau sužaidėme visas planuotas rungtynes, tobulinome tai, ką norėjome tobulinti. Padėjome pamatus, kuriuos dabar specialioje treniruočių stovykloje Turkijoje stiprinsime“, – sakė V. Čeburinas.