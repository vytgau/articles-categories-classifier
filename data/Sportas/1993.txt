„Arsenal“ ir „Liverpool“ yra turnyro lentelės kaimynai. „Kanonieriai“ užima penktąją vietą (33 taškai), o Liverpulio ekipa žengia ketvirta (33). Abi ekipos įnirtingai kovoja dėl vietos pirmajame ketverte, kuri garantuoja vietą kito sezono UEFA Čempionų lygoje. Abu klubai Anglijos pirmenybėse laimėjo tik vieną mačą iš pastarųjų trijų. „Premier“ lygoje tarpusavyje šie milžinai kovėsi 51 kartą. 19 pergalių šventė „Liverpool“, 15 – „Arsenal“, o 17 rungtynių baigėsi taikiai. Liverpulio futbolininkai palaužė Londono komandą trijose čempionato dvikovose iš eilės. Pastarąjį kartą „kanonieriai“ Liverpulio klubą nugalėjo seniai – 2015 metų balandį. Per paskutinius keturis tarpusavio mačus „Liverpool“ į „Arsenal“ vartus įmušė net 14 įvarčių. Šių ekipų akistatos parastai vyksta labai atkakliai. Net per 17 tarpusavių mūšių įvarčiai buvo pelnomi 90-ąją minutę ar per pridėtą rungtynių laiką. Tai lygos rekordas. „Arsenal“ turės verstis be traumuotų itin svarbių žaidėjų – Olivier Giroud ir Aarono Ramsey. „Liverpool“ gretose traumuotas Alberto Moreno. „Arsenal“ vartininkas Petras Cechas šiandien gali užfiksuoti įspūdingą rezultatą, jei nepraleis įvarčio. Iki šiol jis savo vartus sausus išsaugojo per 199 „Premier“ lygos rungtynes. Tai geriausias rezultatas tarp visų vartininkų. „Arsenal“ ir „Liverpool“ bei dar tris dvikovas savaitgalį tiesiogiai rodys vaizdo transliacijų internetu platforma viaplay.lt ir „Viasat Sport Baltic“ kanalas. Tiesioginių transliacijų tvarakaraštis: gruodžio 22 d. 21.35 val. „Arsenal“ – „Liverpool“; gruodžio 23 d. 16.50 val. „Manchester City“ – „Bournemouth“, 19.20 val. „Burnley“ – „Tottenham Hotspur“, 21.35 val. „Leicester City“ – „Manchester United“.