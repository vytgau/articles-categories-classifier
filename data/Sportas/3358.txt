Tačiau vėsus, vėjuotas ir lietingas oras Baltijos pajūryje įsikūrusiame Baštade gali pakoreguoti susitikimo eigą. Mat kol kas penktadienio orų prognozė verčia smarkiai abejoti tenisininkų galimybėmis žengti į puikų centrinį Baštado teniso centro, kuriame vasarą vyksta ATP-250 serijos turnyras, kortą. Išvakarėse vykusioje komandų vakarienėje Švedijos teniso sąjungos prezidentas Thomasas Vallenas juokavo, jog tikėjosi parodyti Lietuvos tenisininkams švediškąjį Sen Tropezą. „Tačiau atrodo, kad ryškiausi prisiminimai, kuriuos lietuviai išsiveš iš Baštado, bus lietus ir stiprūs vėjai“, – sakė T. Vallenas. Ir išties, permainingi orai ir lietus kasdien bene dvigubai sutrumpina komandų treniruočių laiką. Todėl bene vienintelis žaidėjų, norinčių kuo geriau prisijaukinti Baštado kortus, išsigelbėjimas yra puiki šio aikštyno kokybė ir priežiūra – pasibaigus kad ir pusdienį trunkančioms liūtims žengti į kortą galima jau maždaug po pusvalandžio. Nepaisant šių nesklandumų, abiejų komandų tenisininkai supranta, kad santykius kortuose išsiaiškinti visgi teks. Juolab, kad dvikovos nugalėtojų laukia ypatingas prizas – kelialapis į pirmąją Daviso taurės varžybų grupę. Kalbėdamas apie galimą dvikovos baigtį L. Grigelis sako, kad varžovų komanda labai pajėgi, turinti tris aukšto lygio vienetų ir vieną labai stiprų dvejetų žaidėjus, tačiau savo galimybių turės ir lietuviai. „Mums visiems reikės labai pasistengti, taip pat prireiks sėkmės. Aišku gaila, kad nesame stipriausios sudėties, neatvažiavo Ričardas (Berankis), po traumos dar nespėjo atsigauti Lukas (Mugevičius). Tačiau esame čia keturiese – aš, Tadas (Babelis), Julius (Tverijonas) bei Tomas (Vaišė) – ir turime viską atiduoti. Manau, kad tai yra svarbiausia“, – teigia L. Grigelis.  Šeštadienį numatytam dvejetų susitikimui Švedijos komandos kapitonas Johanas Hedsbergas nominavo Markusą Erikssoną ir Johaną Brunstromą, o Rimvydas Mugevičius – L. Grigelį ir T. Babelį.