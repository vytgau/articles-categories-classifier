Lietuvos vyrų rankinio rinktinė prieš burtų traukimo ceremoniją yra patekusi į patį stipriausią burtų krepšelį ir gali tikėtis palankių varžovų atrankos varžybose. Iš viso pirmajame atrankos etape varžysis 23 rinktinės, kurios bus suskirstytos į 6 grupes po 4 komandas (paskutinėje grupėje bus trys rinktinės). Į kitą etapą žengs tik grupių nugalėtojai, prie kurių prisijungs 2018 – ųjų metų Europos čempionate dalyvaujančios komandos. Į finalinį pasaulio čempionato etapą pateks 12 Europos rinktinių. Antrajame atrankos etape bus vėl traukiami burtai ir 16 rinktinių bus suporuotos tarpusavyje, o kiekvienos poros nugalėtojas iškovos teisę kautis pasaulio čempionate. Be Lietuvos rinktinės į patį pajėgiausią krepšelį dar pateko Bosnijos ir Hercogovinos, Olandijos, Portugalijos, Rumunijos ir Rusijos rinktinės. Taigi, šių ekipų Lietuvos vyrų rinktinės grupėje jau tikrai nebus, tuo tarpu antrajame krepšelyje yra Belgijos, Latvijos, Suomijos, Lenkijos, Šveicarijos, Slovakijos ir Ukrainos nacionalinės rinktinės. Likusios komandos yra padalintos į dar tris pajėgumo krepšelius: trečiajame atsidūrė Estijos, Graikijos, Italijos ir Izraelio komandos, ketvirtajame Kipras Liuksemburgas bei Turkija, o paskutiniajame penktajame krepšelyje Farerų Salos, Gruzija bei Kosovas. Savuosius varžovus rytoj sužinos ne tik vyrų, bet ir jaunių iki 18 metų bei jaunimo iki 20 metų rinktinės. Abiejų amžiaus grupių turnyrai vyks pagal tą pačią sistemą ir antrajame pagal stiprumą divizione žaidžiančios ekipos bus suskirstytos į du turnyrus po dvi grupes, kuriose varžysis po 6 rinktinės. Aštuoniolikmečių varžybos vyks Gruzijoje ir Austrijoje, o dvidešimtmečiai rungtyniaus Juodkalnijoje ir Makedonijoje. Net keturi Lietuvos vyrų rankinio klubai rytojaus taipogi laukia su dideliu nekantrumu. Lietuvos čempionas Klaipėdos „Dragūnas“ sužinos savo varžovus Europos taurės varžybose, o Kauno „Granito – Kario“, Vilniaus VHC „Šviesos“ bei Kauno „KTU“ klubams paaiškės oponentai Europos iššūkio taurėje. Vienintelis Lietuvos moterų rankinio klubas, kurio laukia startas Europos iššūkio taurės turnyre Kauno „ACME – Žalgiris“ taipogi išgirs būsimųjų varžovų pavadinimą.