Pirmuosius 80 kilometrų iki trumpo, vos 20 minučių trukusio serviso aptarnavimo Benediktas įveikė konkurencingu tempu, atliko beveik dešimtį lenkimų ir pavijo Vaidoto Žalos ir Sauliaus Jurgelėno ekipažą. Pakalbintas prieš išvykstant į antrąją dalį, pilotas linkėjo sau išminties. Panašu, jog šis palinkėjimas suveikė – likusius, daugiau kaip du šimtus kilometrų ekipažas įveikė išvengdamas didesnių problemų ir gedimų, trečiąją dieną Peru pabaigdami drausmingai. Būtent šią savybę komandos pilotas akcentavo labiausiai. „Džiaugiamės čia būdami – iš esmės tikrai labai techniškas greičio ruožas, labai daug kopų, labai daug „fesh-fesh” dangos, labai daug akmenų įvairiausių, šiaip viskas tikrai būtų buvę be galo sklandžiai, jeigu kaip pirmokai nebūtume padarę keleto klaidų. Tris kartus buvome užstrigę, bet tokiose vietoje, kur tikrai užstrigti nereikėjo. Vakarykštis „kulverstukas” visgi paveikė psichologiškai, tai stengiesi būti atsargesnis ir dėl to užklimpsti. Bet nežiūrint į tai, aš manau kad darbą padarėm ir rytoj turėsim geresnę starto poziciją, tai džiaugiamės, kad pirmadienis baigėsi”, - iš karto po finišo dalinosi „General Financing team Pitlane” pilotas. Benediktas teigia, jog per plauką išvengė dar vieno kritimo per kopą, šį kartą padėjo iki galo nuspaustas akceleratoriaus pedalas – vos priekiniai ratai pasiekė žemę, jei truktelėjo automobilį į priekį ir neleido virsti. Nepaisant sėkmingai pasibaigusio incidento, komanda bandys keisti automobilio galinės pakabos nustatymus – būtent toks, nepageidaujamas šoklumas jau pabaigė vieno iš pirmosios dienos lyderių - Bryce'o Menzieso pasirodymą.  Užfiksuotas rezultatas padėjo ekipažui kiek reabilituotis ir bendroje įskaitoje – šiuo metu jie užima 27 vietą ir nuo lyderio Stephane'o Peterhanselio atsilieka kiek mažiau nei penkias valandas. Dakaras įveikė kiek mažiau nei aštuntadalį savo distancijos, tad šansų kovoti dėl geresnės pozicijos Benediktas dar turi, ypač atsižvelgiant į smarkiai mažėjantį dalyvių skaičių. Po trečiajame etape iš kiek daugiau nei šimto ralyje startavusių automobilių išriedėjo jau tik 87.