Trečiadienį šių komandų susitikimas baigėsi įtikinama „Neman-2“ ledo ritulininkų pergale rezultatu 5:1. Rungtynių pradžioje abi komandos niekuo neišsiskyrė, kol įpusėjus kėliniui į greitą ataką nepabėgo varžovų puolėjas Igoris Koziačinas (10:36) ir neįmušė pirmojo įvarčio. Antrą kartą „Neman-2“ ekipai pasižymėti pavyko antrame kėlinyje: iš pradžių Nikita Bastrikinas (27:36) padidino pranašumą iki dviejų, o dar po beveik penkių minučių Artiomas Chomko (32:25) įmušė trečią įvartį į šeimininkų vartus. Visgi tai nepalaužė „Energijos“. Vos po 30 sekundžių „Energijos“ šio sezono lyderis Deividas Kazlauskas (32:53, rez. perd. Danielius Nomanovas) įmušė pirmą šeimininkų įvartį, o dar po trijų minučių tolimu smūgiu pasižymėjo Artūras Katulis (35:25, rez. perd. D. Nomanovas) ir ne tik sumažino deficitą iki minimalaus, tačiau ir sugrąžino intrigą į rungtynes. Trečiojo kėlinio pradžioje žiūrovus ir vėl pradžiugino D.Kazlauskas (43:00, rez. perd. A. Katulis ir D. Nomanovas), kurio dar vienas įvartis panaikino turėtą deficitą (3:3). Deja, tačiau išsiveržti į priekį šeimininkams nepavyko, o negana to, elektrėniečiai jau už kelių minučių patys ketvirtą kartą traukė ritulį iš savo vartų tinklo (3:4). Trečiojo kėlinio viduryje puikų tolimą smūgį atliko Justinas Vėželis (50:25, rez. perd. Mantas Marcinkevičius ir Dovydas Kulevičius) ir pirmą kartą šiame sezone pasižymėjo įvarčiu (4:4). Likus žaisti mažiau nei penkias minutes fantastišką reidą pro varžovų gynybą surengė Mauras Baltrukonis (55:16, rez. perd. M. Marcinkevičius ir D. Kulevičius), kurio pirmasis įvartis šiame čempionate pirmą kartą išvedė „Energiją“ į priekį – 5:4. Vėliau komandos apsikeitė pražangomis ir nei viena ekipa neįgavo pranašumo. Susitikimo pabaigoje „Neman-2“ treneriai vartininką pakeitė šeštuoju aikštės žaidėju, o „D. Nomanovas pažeidė taisykles, tačiau svečiai nesugebėjo išnaudoti dviejų žaidėjų pranašumo ir „Energija“ šventė įspūdingiausią sezono pergalę. Visas rungtynes „Energijos“ vartus gynė Aurimas Uscila.  Po dvylikos čempionato rungtynių „Energija“ su 5 taškais tarp keturiolikos komandų žengia dvyliktoje vietoje, tuo tarpu „Neman-2“ ekipa per tiek pat susitikimų surinko 27 taškus ir užima ketvirtą poziciją. Jau ateinantį savaitgalį „Energija“ išvyks į Baltarusiją, kur žais dvejas rungtynes su šios šalies aštuoniolikmečių rinktine. Vėliau elektrėniečiai vėl sugrįš į namų areną ir spalio 28 ir 29 dienomis priims Vitebsko „Vitebsk-2“ ledo ritulininkus. Artimiausios rungtynės Lietuvos čempionate „Energijos“ laukia spalio 25 dieną su sensacija neseniai Lietuvos čempionate pateikusia ir „Juodupę“ įveikusia Vilniaus „Geležinio vilko“ komanda.