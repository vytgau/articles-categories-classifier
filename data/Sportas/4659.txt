„Lietuvių pasirodymas mus labai nudžiugino. Nesitikėjome, kad pasieksime tokių puikių rezultatų. Prieš varžybas kėlėme tikslą laimėti tik vieną kitą titulą, bet mūsiškių žaidimas pranoko lūkesčius. Smagu, kad Lietuvoje auga būrys talentingų tenisininkų, kurie ateityje gali tapti aukšto lygio žaidėjais“, – teigė Vilniaus teniso akademijos (VTA) treneris Vadimas Pinko. Vilniaus Bernardinų sodo aikštyne praėjusią savaitę vyko VTA taurės turnyras. Tai Europos teniso asociacijos II kategorijos jaunių varžybos. Jos vyko dviejose amžiaus grupėse – iki 14 metų ir jaunesnių bei iki 16 metų ir jaunesnių. Dėl trofėjų kovojo ir Europos pirmo šimtuko žaidėjai. Turnyre įspūdingai pasirodė VTA auklėtiniai. Jie iškovojo net keturis nugalėtojų titulus. 14-mečių vienetų varžybose pirmas vietas laimėjo Patricija Paukštytė ir Pijus Vaitiekūnas. Abu jie finaluose nugalėjo Lenkijos atstovus. P. Paukštytė triuškinamai 6:1, 6:0 pranoko Xenią Lipiec, o P. Vaitiekūnas 6:4, 7:6 (7:3) palaužė Olafo Pieczkowskio pasipriešinimą. 16-mečių turnyro lemiamame mače Ignas Čipkus įveikė šiaulietį Matą Bružą 6:2, 4:6, 6:1. Šios amžiaus grupės merginų varžybų finale Šiaulių teniso mokyklos žaidėja Iveta Daujotaitė privertė pasiduoti Weroniką Ejsmont iš Lenkijos 6:4, 6:3. 14-mečių dvejetų turnyro finale P. Paukštytė kartu su šiauliete Klaudija Bubelyte 6:4, 6:2 nepaliko vilčių rusei Anai Zirjanovai ir ukrainietei Sofijai Černomorskai. Į dvejetų varžybų pusfinalį pateko P. Vaitiekūnas, žaidęs su vilniečiu Povilu Budvyčiu. Tarp keturių geriausių porų prasibrovė ir 16-mečių grupės atstovai – VTA auklėtinis Justas Trainauskas su M. Bružu bei šiaulietė Otilija Norkutė su baltaruse Jelizaveta Artiomenka. Pasak trenerio V. Pinko, didžiausią staigmeną pateikė P. Vaitiekūnas, kuris tik šiemet pradėjo rimtai žaisti tenisą. Jis prieš turnyrą patyrė nugaros traumą ir buvo abejojama, ar Pijus apskritai rungtyniaus. Visų mačų metu VTA žaidėjas kentė skausmą, tačiau tvirto charakterio dėka sugebėjo sensacingai tapti čempionu. V. Pinko maloniai nustebino ir P. Paukštytės pasirodymas. Ji nebuvo aiški turnyro favoritė. Anot trenerio, Patricijai ir patekimas į pusfinalį būtų geras rezultatas. Tenisininkė tokio lygio mačus žaidė pirmą kartą per karjerą. Tuo tarpu iš I. Čipkaus buvo laukiama trofėjaus. Jo meistriškumas gerokai aukštesnis nei kitų dalyvių. Ignas jau žaidžia ir 18-mečių varžybose. Tai buvo paskutinis jo turnyras tarp 16-mečių. „Lietuviams nugalėti padėjo sunkus ir drausmingas darbas per treniruotes, didelis noras laimėti. Manau, kad mūsiškių laukia šviesi ateitis“, – kalbėjo V. Pinko. Varžybose Vilniuje jėgas išbandė 159 tenisininkai iš Lietuvos, Baltarusijos, Lenkijos, Latvijos, Estijos, Rusijos, Didžiosios Britanijos, JAV, Suomijos ir Portugalijos. Pagrindiniame VTA taurės turnyre dalyvavo 15 VTA auklėtinių: šeši tenisininkai žaidė 14-mečių varžybose, o devyni – 16-mečių.