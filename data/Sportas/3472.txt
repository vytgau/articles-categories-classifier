Moterų turnyre žiūrovai galėjo išvysti visas pajėgiausias Lietuvos poras, kurios pademonstravo ne vieną gražią dvikovą. Aukso medalius, kaip ir tikėtasi, iškovojo šiais metais ne viename prestižiniame turnyre medalius skynusios Ieva Dumbauskaitė ir Monika Povilaitytė. Jos pusfinalyje 2-0 (21:14, 21:11) nugalėjo Agniešką Paškevič ir Jekateriną Kovalskają, o finale po 29 min. trukusios kovos 2-0 (21:12, 21:14) įveikė sidabro medalius iškovojusį Vytenės Vitkauskaitės ir Karolės Virbickaitės duetą. „Buvome gana ramios ir tinkamai nusiteikusios, nes žinojome, kad nebus taip paprasta. Visos komandos moka žaisti, todėl stengėmės kuo geriau sužaisti ir leisti varžovėms pelnyti kuo mažiau taškų. Visuose mačuose pavykdavo susikrauti tam tikrą persvarą ir vėliau ją išlaikydavome. Nenorime išskirti, kurios varžybos buvo sunkiausios. Visose rungtynėse reikėjo žaisti, traukti kamuolius, atakuoti, gintis. Parodėme, kad šiuo metu gana tvirtai esame stipriausios Lietuvoje ir dėl to džiaugiamės“, – mintimis dalinosi Lietuvos čempionės. Pajėgiausia Lietuvos moterų paplūdimio tinklinio pora šią vasarą ne kartą džiugino gražiomis pergalėmis prestižiniuose turnyruose, bet neapsieita ir be apmaudžių pralaimėjimų. Tinklininkės pabrėžė, kad laimėti norisi visur – tiek Lietuvoje, tiek pasaulyje. „Per čempionatą stengėmės tuo pačiu ir atidirbinėti tam tikrus dalykus, tobulinti savo žaidimą. Ne viską išpildėme, bet sekėsi visai neblogai, – kalbėjo M. Povilaitytė. – Žinoma, kad Lietuvos čempionių titulas yra svarbus. Ar žaidi Lietuvoje, ar užsienyje, vis tiek norisi tik laimėti. Lietuvoje yra stiprių komandų, kurios treniruojasi kartu, todėl norisi įrodyti savo pranašumą ir čia. Europoje ir pasaulyje lygiai taip pat norime laimėti. Lietuvoje tas jau pavyksta, o norint laimėti užsienyje, reikia dar tobulėti“. Bronzos medaliai atiteko A. Paškevič ir J. Kovalskajai, kurios gražiame mažajame finale 2-1 (21:11, 20:22, 15:7) įveikė Gerdos Grudzinskaitės ir Ievos Vasiliauskaitės porą. Vienos favoričių laikytos Urtė Andriukaitytė ir Irina Zobnina liko tik penktoje pozicijoje. Dėl U. Andriukaitytės traumos šios tinklininkės nebuvo pačios geriausios formos ir Lietuvos čempionate pralaimėjo A. Paškevič ir J. Kovalskajai bei V. Vitkauskaitei ir K. Virbickaitei. „Žinoma, būtų smagu sužaisti vėl su Urte ir Irina, bet šįkart kitos buvo vertesnės. Manau, kad jos labai norėjo žaisti finale, bet šis savaitgalis joms buvo nesėkmingas. Lygiai taip pat finale norėjo žaisti ir kitos komandos, todėl tai nėra labai netikėta“, – teigė M. Povilaitytė. Vilniuje įvyko ir intriguojantis debiutas – pirmą kartą oficialiose varžybose savo jėgas išbandė dvi tituluotos Lietuvos kiokušin karatė atstovės Diana Balsytė ir Margarita Čiuplytė. Nors joms pasipriešinti varžovėms nepavyko, abi žaidėjas yra patenkintos įgyta patirtimi ir žada jau dabar pradėti ruoštis kitiems metams. Vyrų turnyro favoritų vardą pateisino ir aukso medaliais pasidabino Arnas Rumševičius ir Lukas Každailis. Jie pusfinalyje 2-0 (21:14, 21:11) nugalėjo Marių Malinauską bei Artūrą Vasiljevą, o finale po 35 min. kovos 2-0 (21:18, 21:18) įveikė jaunuosius Patriką Stankevičių ir Aurimą Mazūrą. „Pagal žaidimo lygį mes turėjome tapti čempionais. Esame Lietuvos paplūdimio tinklinio rinktinės nariai ir jeigu būtume nelaimėję Lietuvos čempionato, tai reikštų, kad nesame verti rinktinės“, – po finalo sakė L. Každailis. Finale kovingi varžovai privertė kiek paprakaituoti A. Rumševičių ir L. Každailį. „Mes su finalo varžovais ne kartą kartu treniravomės, todėl vieni kitus gerai pažįstame ir nustebinti buvo sunku. Džiugu, kad Lietuvoje atsiranda vis daugiau neblogo lygio žaidėjų“, – pabrėžė tinklininkai. Bronzos apdovanojimais džiaugėsi Lino Petravičiaus ir Mato Navicko duetas. Jis mažajame finale 2-1 (21:14, 18:21, 15:9) nugalėjo M. Malinauską ir A. Vasiljevą. Lietuvos tinklinio federacijos (LTF) dėka, šalies čempionato finalus buvo galima tiesiogiai stebėti internetinėje televizijoje.  Puikia įžanga į Lietuvos tinklinio čempionato finalus tapo tradicinė „Tinklinio naktis“. Jos metu Vilniaus centre tinklinį galėjo išbandyti visi norintys, o mėgėjų turnyrą 4x4 laimėjo komanda, pasivadinusi „Patys sau faini“. Taip pat renginio metu įvyko parodomasis mačas tarp Lietuvos ir Izraelio tinklininkių. Monikos Povilaitytės ir Irinos Zobninos duetas 2-0 (21:15, 22:20) įveikė Izraelio atstoves Sofiją Starikov ir Yael Yellin Sedbon, tačiau tokiame mače nugalėtoja buvo paskelbta draugystė. Šios rungtynės buvo skirtos Lietuvos ir Izraelio diplomatinių santykių 25-mečiui. 