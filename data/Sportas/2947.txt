Duodamas interviu Argentinos žiniasklaidai J. Sampaoli paviešino vidines Čilės rinktinės problemas, o jo pasisakymai Pietų Amerikoje sukėlė tikrą audrą. 2015-aisiais J. Sampaoli treniruojama Čilės rinktinė gana netikėtai laimėjo Pietų Amerikos čempionatą, tačiau vėliau jos forma pastebimai ėmė kristi. Pasak trenerio, tai susiję su vidiniais drausmės pažeidimais ir netgi alkoholizmu, kuriuo serga ne vienas čilietis. „Visų pirma, Arturo Vidalis – tai jau medicininis atvejis. Jam patinka gerti ir jis to nekontroliuoja. Prisimenu, kaip lėktuvu skridome iš Limos. A. Vidalis priėjo ir paprašė atidaryti alaus butelį, kurį nusipirko oro uoste. Pasakiau, kad negalima: kartu skrenda svarbūs asmenys, o ir apskritai – kam to reikia? Alaus jis negėrė, bet pasielgė dar kitaip – su kompanija atsuko viskio butelį“, – apie Miuncheno „Bayern“ žvaigždę pasakojo J. Sampaoli. „A. Vidaliui reikia pagalbos. Visas pasaulis žino, kad jis turi problemų, bet jos yra dangstomos“, – pažymėjo treneris. Paklaustas, ką galvoja apie gandus, jog prieš svarbiausias pastarosios savaitės rungtynes prieš Braziliją (Čilė jas pralaimėjo 0:3 ir nepateko į čempionatą) A. Vidalis su draugais iki paryčių linksminosi kazino, J. Sampaoli ironiškai šyptelėjo. „Jau sakiau, kad jam reikia pagalbos. Toje komandoje nėra disciplinos“, – konstatavo specialistas. Anot jo, Čilės rinktinėje yra ir daugiau taurelės mėgėjų. „Pamenu, kas nutiko, kai į komandą pakviečiau Mauricio Pinillą. Jam nerūpėjo futbolas. Jam rūpėjo tik linksmybės, vakarėliai, fiestos. Jie visi pasijuto žvaigždėmis“, – pasakojo treneris. „Apskritai, apie kokią komandinę dvasią mes galime kalbėti, kai Alexis Sanchezas užsidėjęs ausines ateina į vakarienę, ir per visą laiką su kitais nepersimeta nė vienu žodžiu?“, – retoriškai klausė jis. „Gary Medelis. Anksčiau jis gerdavo, dabar metė. Tačiau linksmintis jam ir toliau patinka“, – toliau vardijo treneris. Po fiasko pasaulio čempionato atrankoje, Čilės rinktinės vyriausiojo trenerio postą paliko J. Sampaoli įpėdinis, taip pat argentinietis Juanas Antonio Pizzi. Pasak Čilės žiniasklaidos, jis visiškai nesusitvarkė su grupe komandos žaidėjų, nuolat vartojusių alkoholinius gėrimus ir iš kelio vesdavusių jaunesnius futbolininkus. Šiai grupei priskiriami minėtieji A. Vidalis, M. Pinilla, Jorge Valdivia, Jeanas Beausejouras ir Gonzalo Jara. Kontroliuoti kolegas bandė rinktinės vartininkas ir kapitonas Claudio Bravo, tačiau viskas buvo veltui. Nors pats „Manchester City“ vartininkas nuo komentarų susilaikė, už jį emocijas socialiniuose tinkluose išliejo žmona. „Aš žinau, kad dalis žaidėjų nėrėsi iš kailio, stengėsi, tačiau tuo pat metu kita grupė linksminosi, gėrė ir neblaivūs ateidavo net į treniruotes. Dabar po šių linksmybių turime situaciją, kad pravirkdyta yra visa šalis“, – konstatavo Carla Pardo. „Ar po visų šių faktų dar ką nors stebina tai, kad Čilė nepateko į pasaulio čempionatą? Aš apie tai kalbėjau dar praėjusiais metais“, – tašką istorijoje pradėjo čiliečių bėdas išviešinęs J. Sampaoli.