Simboliška, kad vietą aikštelei, kuriame dėl labiausiai prestižinio Lietuvoje teniso trofėjaus - Prezidento taurės – kovoja žaidėjai iš viso pasaulio, išrinko Vilniaus universiteto mokslininkas chemikas, kilmingo prancūzų ir lenkų kraujo turėjęs Jakas Baudouinas de Courtenay. Rektoratui pritarus, Bernardinų sode, greta universiteto Botanikos sodo šalia Vilnelės, 1907 m. įrengta pirma Vilniuje teniso aikštelė (dabar – aikštelė nr. 5). Per vasarą J. Baudouinas de Courtenay sulaukė beveik keturių dešimčių norinčių žaisti studentų, tad 1908 m. pavasarį Medicinos ir chirurgijos akademijos studentai, Lietuvos mokslo draugijos nariai greta įrengė dar vieną aikštelę. (dabar – aikštelė nr. 6). 1930 Vilniaus magistras davė lėšų ir leidimą šalia buvusių dviejų aikštelių įrengti dar dvi (dabar – aikštelės Nr. 1 ir Nr. 2). Žaidėjams persirengti Vilnelės dešinėje pusėje, šalia tiltelio, buvo pastatytas medinis namukas su vyrų ir moterų drabužinėmis, tualetais ir nedideliu kambarėliu, kuriame įrengtos švediškos sienelės pramankštai. Naujos aikštelės buvo iškilmingai atidarytos 1931 m. liepos 10-ąją. Antrojo pasaulinio karo metais aikštynas buvo apleistas. Bet 1947 m. teniso entuziastas, Pirmosios tautinės olimpiados prizininkas (1938 m.), prieškario Lietuvos kariuomenės generalinio štabo pulkininkas leitenantas Juozas Purelis su bendražygiais nutarė atgaivinti legendinius kortus ir ėmėsi treniruoti visus norinčius žaisti tenisą. „Juozas Purelis pats pasistatė sau paminklą“, – taip J.Purelio indėlį į Bernardinų sodo aikštyno įrengimą įvertino žinomas teniso bendruomenės narys, technikos mokslų dr. Mindaugas Dagys viename savo straipsnių. 1952-1953 m., gavus Vilniaus miesto kūno kultūros ir sporto komiteto bei sostinės Vykdomojo komiteto pritarimą, papildomai įrengtos dar penkios aikštelės. 1973‑1974 m. dar kartą vyko aikštyno atnaujinimas, jis praplėstas iki 12 aikščių. Iki 2008 m. aikštynas priklausė Lietuvos sporto draugijai „Žalgiris“, o nuo 2008 m. jį administruoja bendrovė „Teniso pasaulis“. Prezidento taurės turnyras pirmą kartą įvyko 1931 m. Kaune. Laikinojoje sostinėje varžybos vyko dar tris sykius – 1932, 1933 ir 1938 m. Vėliau daug metų turnyras nebuvo rengiamas. Varžybos atgaivintos 1994 m., o 1998-aisiais jos įtrauktos į Tarptautinės teniso federacijos (ITF) kalendorių ir yra vienintelis profesionalų turnyras Lietuvoje. Po Nepriklausomybės atkūrimo Prezidento taurę pavyko iškovoti tik dviem Lietuvos tenisininkams – 1994, 1996, 1998, 2000 m. nugalėtoju tapo Rolandas Muraška, o 2013 ir 2015 m. – Laurynas Grigelis. Be to, L. Grigelis 2013 m. su italu Giuseppe Menga, o 2015 ir 2016 m. – su Vilniaus teniso akademijos auklėtiniu Luku Mugevičiumi – laimėjo dvejetų varžybas.