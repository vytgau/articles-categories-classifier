Ilgiausioje, olimpinėje triatlono distancijoje, kurioje dalyviai Elektrėnų baseine turėjo nuplaukti 1500 m, dviračiu įveikti 40 km ir nubėgti 10 km, nugalėjo praėjusio sezono triatlono taurės nugalėtojas Marijus Butrimavičius („Velonova Bioracer Team”), kuris nuotolį įveikė per 2 val. 07 min. 42 sek. laiką. „Savo pasirodymą vertinu labai gerai. Baseine pagerinau savo plaukimo rezultatą, nedaug atsilikau nuo lyderių, dviračių rungtyje netrūko pasitikėjimo savimi, gerai pasiruošiau sezonui. Dviračių trasa – patenkinama, ir sudėtinga, ir oro sąlygos gana sudėtingos, stiprus vėjas darė savo“, – iškart po finišo kalbėjo M. Butrimavičius. Jis atskleidė, kad nuo gruodžio mėnesio aktyviai ruošėsi naujam sezonui. „Dauguma žino, kad žiemą mėgstu slidinėti, dalyvauju varžybose, tenka ir į aukštikalnes nuvažiuoti. O jos savo duoda. Čia yra legalus dopingas. Deguonies trūkumas leidžia didinti ištvermę, gerina deguonies įsisavinimą organizme, ne veltui įvairių sporto šakų atletai, ruošdamiesi svarbiems startams, keliauja treniruotis į aukštikalnes“, – savo puikios sportinės formos paslaptį atskleidė M. Butrimavičius. Antrą vietą užėmė vilnietis Gediminas Pajėda („Aplenksave.lt“, 2.11:49 val.), trečias finišavo marijampolietis Andrius Murauskas – 2.16:32 val. Moterų įskaitoje, kaip vyrų grupėje, triumfavo praėjusio sezono Lietuvos triatlono taurės nugalėtoja Inga Aukselytė („TRItonas“), ji olimpinę distanciją įveikė per 2.32:54 val. „Sekėsi išties sunkiai. Vėjas buvo tiesiog nuostabus, jį jaučiau nuolat“, – iškart po finišo ironizavo I. Aukselytė.  Antrą vietą užėmė vilnietė Elena Šimaitienė – 2.53:39 val., trečia finišavo Polina Čachovskaja („3Club”) – 2.56:02 val. Perpus trumpesnėje – sprinto – distancijoje, kurioje atletai plaukė 750 m, dviračiu važiavo 20 km ir bėgo 5 km, pergalę šventė Lukas Prokopavičius ir Evelina Tomkevičiūtė, nuotolį atitinkamai įveikę per 1.08:14 val. ir 1.15:10 val. laiką. Panevėžio sporto gimnazijos auklėtiniai, ugdomi Vidmanto Urbono, yra jaunimo olimpinių žaidynių kandidatai. Vyrų absoliučioje įskaitoje antrą vietą užėmė Mantas Bartkus (Kaunas, „Orkos“, 1.11:43 val.), trečias – Marijampolės triatlono draugijos atstovas Žilvinas Grigaitis (1.14:26 val.). Moterų įskaitoje antrą vietą užėmė Beatričė Vinciūnaitė (Panevėžio triatlono klubas, 1.21:35 val.), trečia – Rugilė Girštautaitė (TSK „Darna“, 1.24:52 val.). Mėgėjams ir pradedantiesiems skirtoje TRI-FUN rungtyje, kurioje dalyviai turėjo nuplaukti 200 m, dviračiu numinti 10 km ir bėgti 2,5 km, nugalėjo Povilas Pečiukonis iš Veisiejų (37:38 min.) ir panevėžietė Brigita Šniukštaitė (Panevėžio triatlono klubas, 41:30 min.).   Lietuvos triatlono taurės antrasis etapas numatytas gegužės 26 d. Tauragėje, trečiasis – birželio 16 d. Zarasuose, ketvirtajame etape sportininkai varžysis Jonavoje liepos 21-ąją, rugpjūčio 5 d. triatlonininkus kvies Žasliai, rugpjūčio 18-ąją – Veisiejų etapas, o triatlono taurės sezono finišas numatytas Druskininkuose rugsėjo 1-ąją dieną.