Vasarą kardinaliai pasikeitęs „Utenis“ į Vilnių atvyko kovoti dėl pergalės. Bent jau taip prieš rungtynes pareiškė komandos vyriausias treneris Davidas Campana. Tikėjimo savo jėgomis Utenos ekipai suteikė 17 ture pasiekta pergalė (1:0) prieš Marijampolės „Sūduvą“ bei po to lygiosiomis (1:1) pasibaigusi akistata su Klaipėdos „Atlantu“. Tačiau „Žalgiris“ turėjo savų planų. 18 ture tik tašką iš A lygos autsaiderių „Kauno Žalgirio“ futbolininkų išplėšę žalgiriečiai mobilizavosi ir savo žiūrovų akivaizdoje pademonstravo čempionų vardo vertą žaidimą. 16 minutę pirmą įvartį pelnė Elivelto, vėliau dviem tiksliais smūgiais pasižymėjo Darvydas Šernas, po įvartį pridėjo ir Serge‘as Nyuiadzi bei Bahrudinas Atajičius.  „Žalgirio“ legionierius iš Brazilijos Elivelto po rungtynių pripažino, kad ši akistata turėjo ypatingą potekstę. „Mums tai buvo labai svarbios rungtynės. Po Čempionų lygos visi buvome nusiminę. Bet toks yra gyvenimas, turime pamiršti pralaimėjimą Razgrade ir judėti į priekį. Šiose rungtynėse mes parodėme, kaip iš tiesų galime ir mokame žaisti futbolą. Esu laimingas ne tik dėl pergalės, bet ir dėl mūsų žaidimo. Rungtyniavome kaip komanda, buvome vieningi ir kartu siekėme tikslo“, – konstatavo 25 metų futbolininkas. Emocingai komandai dirigavęs „Žalgirio“ vyriausias treneris Valdas Dambrauskas tikino, kad pergalės raktu tapo kruopštus pasirengimas bei futbolininkų nusiteikimas. „Šioms rungtynėms skyrėme daug dėmesio, nes paskutiniai mūsų rezultatai nebuvo tokie, kokių mes norėjome. Siekėme reabilituotis, parodyti visiems, kad praėjusiame ture Kaune pasiektos lygiosios buvo atsitiktinumas. Tad labai kruopščiai ruošėmės, išanalizavome varžovus, nors apie jų žaidimą teko spręsti tik iš dviejų rungtynių. Bet tam tikros tendencijos vis tiek matyti. Pastebėjome, kad tai yra kitokio stiliaus, kombinacinį futbolą žaidžianti komanda. Mes norėjome parodyti, kad esame geresni ir iškovoti tris taškus, nes tai mums svarbiausia“, – teigė V.Dambrauskas. Rungtynėse netrūko kietų pražangų ir masinių apsistumdymų. Karštose diskusijose dalyvavo ne tik futbolininkai, bet ir abiejų komandų treneriai. Tačiau nurimus aistroms „Utenio“ ekipos strategas D.Campana pripažino, kad jo auklėtiniai šį kartą gavo labai gerą pamoką, o varžovai paprasčiausiai buvo stipresni. „Žalgiris“ mus skaudžiai nubaudė, parodė, kad yra geresnė komanda, ypač puolime. Mes turime padaryti išvadas ir kuo greičiau subręsti. Žaidėjai privalo suprasti, kad prie savo vartų negalima daryti tokių grubių klaidų, – samprotavo D.Campana. – Kaip ir sakiau, atvykome į Vilnių siekti pergalės, norėjome žaisti savo futbolą. Rungtynių pradžia buvo nebloga, turėjome kelias progas, bet paskui kelis kartus suklydome ir varžovai mūsų klaidas pavertė įvarčiais. Esame labai jauna komanda, o šį kartą mums labai trūko patyrusių futbolininkų, galinčių nuraminti žaidimą. Vietoje to, praleidę įvartį mes metėmės į ataką, norėjome kuo greičiau išlyginti rezultatą ir buvome dar kartą nubausti. „Žalgiris“ savo progas išnaudojo tiesiog tobulai, jų kontratakos buvo labai pavojingos.“ Po rungtynių varžovams komplimentų pažėrė ir V.Dambrauskas. „Buvome nusiteikę sunkiai kovai, o rungtynių rezultatas gal ir neatspindi to, kas vyko aikštėje. Mes puikiai išnaudojome savo progas, tačiau ir varžovai turėjo ne vieną galimybę įmušti, tik mums pavyko apsiginti. „Utenis“ man paliko gerą įspūdį. Jie ne tik kovojo, bet ir žaidė futbolą, siekė pergalės. O tai, kad komandoje yra daug ispanų ir nei mažai lietuvių – tai ne „Utenio“, o Lietuvos futbolo problema. Tai rodo, kad mes paprasčiausiai nesugebame paruošti reikiamo lygio futbolininkų. „Utenio“ komanda labai jauna, čia suvažiavo žaidėjai, iki šiol neturėję galimybės pasireikšti aukšto lygio varžybose, bet atvykę į Lietuvą jie kaunasi su visais varžovais. Vadinasi ir lietuviai turi dirbti taip, kad įrodytų, jog yra verti vietos aikštėje ir komandoje“, – tikino „Žalgirio“ strategas. Kitas rungtynes „Žalgiris“ žais rugpjūčio 9 d. 20 val. Vilniuje su Marijampolės „Sūduva“. Būsimi žalgiriečių varžovai trečiadienį svečiuose lygiosiomis 1:1 sužaidė su „Sion“ ekipa iš Šveicarijos ir pateko į lemiamą – ketvirtą UEFA Europos lygos atrankos varžybų etapą. „Šis „Sūduvos“ pasiekimas yra labai geras ženklas visam Lietuvos futbolui. Noriu pasveikinti visus šios komandos žaidėjus, trenerius ir vadovus su patekimu į ketvirtą Europos lygos atrankos varžybų etapą. Tai yra fantastiškas rezultatas, ilgo ir nuoseklaus darbo pasekmė. Bet tai nereiškia, kad dabar mes su „Sūduva“ žaisime kažkaip kitaip. Mūsų rungtynėse ir šiaip nestigo intrigos. Vis dėlto, „Sūduva“ yra viena iš pretendenčių į medalius, stipri, gerai sukomplektuota komanda. Jos gretose netrūksta buvusių „Žalgirio“ futbolininkų, o tai visuomet prideda motyvacijos. Manau, kad tai bus tikra Lietuvos futbolo lyderių dvikova, abi komandos kausis tik dėl pergalės Būtų labai gerai, jei tas rungtynes stadione pamatytų kuo daugiau žiūrovų, nes kai tribūnos pilnos ir futbolininkų žaidimas būna geresnis“, – pareiškė V.Dambrauskas.