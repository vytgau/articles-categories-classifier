Paskutinį kartą Lietuvos futbolo taurės finale Kauno atstovai rungtyniavo 2008 metais. Tuomet FBK „Kaunas“ po pratęsimo 2:0 pranoko Vilniaus „Vėtrą“. Šį kartą taurės finale debiutuos Kauno „Stumbras“, kurio varžovu bus visus trofėjus pastaraisiais metais iškovojantis Vilniaus „Žalgiris“. LFF ir partneris „Ollex“ siūlo iš Vilniaus ir Kauno į taurės finalą Panevėžyje nuvykti ir grįžti pigiau bei patogiau – specialiais autobusais. Bilieto kaina – vos 5 eurai, į ją įskaičiuotas ir bilietas į rungtynes. Vilniaus „Žalgirio“ ir Lietuvos vyrų rinktinės saugas Mantas Kuklys teigė, kad šis pasiūlymas turi daug privalumų. „Pirmasis – „Ollex“ autobusai labai patogūs ir kokybiški. Antras privalumas – galimybė sutaupyti pinigų. Trečias pliusas – jei myli „Žalgirį“, privalai ji palaikyti stadione, o tai patogiausias, pigiausias ir maloniausias būdas ten nuvykti, – kalbėjo M. Kuklys – Taurės finalas yra vienerios rungtynės. Jos bus labai sunkios. Nesvarbu prieš ką žaisi – visi varžovai bus susikaupę ir kausis iš visų jėgų.“ Savo ruožtu „Stumbro“ ir šalies jaunimo rinktinės krašto gynėjas Aldas Korsakas kvietė Kauno futbolo aistruolius palaikyti savo miesto komandą. „Finalas visada yra ypatinga proga. Mes jau esame parodę, kad „Žalgiriui“ galime pasiūlyti rimtą kovą. Manau, kad fanams būtų didelis privalumas pasinaudoti tokia akcija. Pačiam teko keliauti „Ollex“ autobusais ir jais komfortabiliai pasiekdavome tikslą. Todėl kviečiu kauniečius atvykti – laukia ne tik įdomios finalo rungtynės, bet ir patogi kelionė į rungtynes ir atgal“, – sakė A. Korsakas. LFF taurės finalas Panevėžio „Aukštaitijos“ stadione vyks šį sekmadienį, rugsėjo 24 dieną, nuo 16 valandos. Bilietus į aistruolių autobusą galima įsigyti „Ticketmarket.lt“ internetu arba „Paypost“ kasose.