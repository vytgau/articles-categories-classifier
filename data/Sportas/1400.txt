Valstybės vadovė Lietuvos biatlono rinktinės lyderiui Tomui Kaukėnui įteikė trispalvę ir prie pusryčių stalo aptarė olimpiečių pasirengimą didžiausiam žiemos sporto renginiui. Šiemet Lietuvos garbę žiemos olimpinėse žaidynėse gins devyni sportininkai: keturi biatlonininkai, trys slidininkai, du kalnų slidininkai. Pasak Prezidentės, šiemet olimpinėse žaidynėse Lietuvos trispalvė plevėsuos dar stipriau. „Valstybės atkūrimo šimtmetis suvienys tautiečius visame pasaulyje, todėl mūsų olimpiečiai jaus milžinišką palaikymą“. Šalies vadovė palinkėjo, kad ši vienybė taptų dar didesne paskata garbingai atstovauti Lietuvai ir siekti pačių geriausių rezultatų. Tiesa, Prezidentūroje trūko kalnų slidininkų Andrejaus Drukarovo ir Ievos Januškevičiūtės, kurie šiuo metu treniruojasi Italijoje ir į olimpines žaidynes Pjongčange keliaus tiesiai iš ten. Žaidynėse iš viso dalyvaus apie 3000 sportininkų iš 95 valstybių. Bus išdalyti 102 medalių komplektai. XXIII žiemos olimpinės žaidynės vyks Pietų Korėjos mieste Pjongčange.  Lietuvos sportininkų sąrašas Pjongčango žiemos olimpinėse žaidynėse: Diana Rasimovičiūtė – biatlonas Natalja Kočergina – biatlonas Tomas Kaukėnas – biatlonas Vytautas Strolia – biatlonas Marija Kaznačenko – slidinėjimas Mantas Strolia – slidinėjimas Modestas Vaičiulis – slidinėjimas Andrej Drukarov – kalnų slidinėjimas Ieva Januškevičiūtė – kalnų slidinėjimas