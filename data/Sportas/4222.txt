Po atrankos varžybų kalbėjęs, kad gali plaukti greičiau, D. Rapšys savo žodžio laikėsi. Pusfinalyje panevėžietis pademonstravo dar geresnį laiką ir 0,56 sek. dar kartą per dieną pagerino Lietuvos rekordą. To užteko, kad su aštuntu geriausiu rezultatu D. Rapšys patektų į finalą. Greičiausias pusfinalyje buvo kinas Jiayu Xu (1:54,79), antrą geriausią rezultatą pademonstravo amerikietis Ryanas Murphy (1:54,93), trečią – rusas Jevgenijus Rylovas (1:54,96). Ryte vykusioje atrankoje D. Rapšys antrajame plaukime iš penkių nuotolį įveikė per 1:56,67 min. ir pagerino Lietuvos rekordą. Ankstesnis šalies rekordas taip pat priklausė panevėžiečiui – 1:56,72 min. Geriau atrankoje už lietuvį pasirodė tik amerikietis Ryanas Murphy (1:56,11) ir vengras Peteris Bernekas (1:56,53). Primename, kad Budapešte D. Rapšys apšilo 200 m plaukimo laisvu stiliumi rungtyje, kurioje du kartus per vieną dieną pagerino Lietuvos rekordą (1 min. 46,56 sek.) ir užėmė 10-ą poziciją. Iki šiol vienintelį apdovanojimą jis laimėjo Europos pirmenybėse, kuomet pernai Londone (Didžioji Britanija) 200 m plaukimo nugara rungtyje iškovojo bronzą. 