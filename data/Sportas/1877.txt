„Visada galvojau apie tai, kad norėčiau karjerą baigti 37 – erių. Užsiminiau klubo valdžiai, sudėliojome taškus ant „i“ ir tęsiu karjerą. Vinys, ant kurių bus kabinami bateliai, dar gali palaukti“, – su šypsena naują sutartį komentavo D. Česnauskis. „Trakų“ marškinėlius D. Česnauskis apsivilko 2014 – ųjų vasarą. Nuo to laiko pasikeitė būrys žaidėjų, tačiau veteranas prie visų lengvai prisitaikė. „Žaidėjų kaita yra natūralus procesas. Smagu buvo matyti, kaip komanda per tuos metus užaugo. Iš tuometinių žaidėjų, kai aš atvykau į klubą, liko vienintelis Justinas Januševskis. O mano funkcijos pernelyg nesikeis. Jau keletą metų stengiuosi kuo daugiau padėti ir patarti jaunimui. Mano patirtis leidžia tą daryti. Kitas dalykas – džiaugiuosi, kad „Trakų“ jauniesiems futbolininkams ne visvien, ką sakau“, – dėstė D. Česnauskis. Oficialiai pasiruošimą naujam sezonui „Trakai“ pradės šį šeštadienį (sausio 6 – ąją). Dar po savaitės sostinės „Sportimoje“ bus sužaistos pirmosios kontrolinės rungtynės su „Jonavos“ klubu, kurio garbę gins buvęs „Trakų“ kapitonas Arūnas Klimavičius. Rungtynių pradžia 18.00 val.