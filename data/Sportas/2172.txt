Kaip balsuoti už savo favoritą, rasite LTeam Facebook paskyroje. Iki balsavimo, kuris bus stabdomas gruodžio 15 dienos ryte, pabaigos liko savaitė. Kol kas tautos simpatijas užtikrintai renka Andrius Gudžius (nominacija „Metų sportininkas“), Airinė Palšytė („Metų sportininkė“), porinės keturvietės valties įgula su Aurimu Adomavičiumi, Martynu Džiaugiu, Rolandu Maščinsku ir Dovydu Nemeravičiumi („Metų vyrų komanda“) ir porinė Mildos Valčiukaitės bei Ievos Adomavičiūtės dvivietė („Metų moterų komanda“). Trenerių nominacijose tauta labiausiai pergalės linki A. Gudžiaus treneriui Vaclovui Kidykui (nominacija „Metų treneris“) bei A. Palšytės trenerei Tatjanai Krasauskienei („Metų trenerė“). Užtikrintai balsavime pirmauja ir „Metų proveržio“ kategorijai nominuota keturvietė baidarė, kurios sudėtyje – Aurimas Lankas, Edvinas Ramanauskas, broliai Mindaugas ir Simonas Maldoniai. Paskutinės dienos drama kvepia dviejose likusiose nominacijose – „Metų pergalė“ bei „Mėgstamiausias sportininkas“. Pirmojoje tauta kol kas labiau tiki A. Gudžiaus pasaulio čempionato auksu, tačiau nuo lengvaatlečio nedaug atsilieka irkluotojų keturvietės triumfas tokio paties lygio varžybose. Lietuvos mėgstamiausio sportininko kategorijoje verda kova tarp plaukiko Giedriaus Titenio ir dviratininko Ramūno Navardausko. Trečioje bei ketvirtoje pozicijose – krepšininkų Domanto Sabonio ir Mindaugo Kuzminsko pavardės. Priminsime, jog balsavimas už geriausius Lietuvos sportininkus vyksta iki gruodžio 15 dienos. Balsuoti už kiekvienos nominacijos favoritus galima kasdien. „LTeam apdovanojimai“ yra kasmetinis geriausių Lietuvos sportininkų pagerbimas. Į juos pretenduoja tik olimpinių sporto šakų atstovai. LTeam yra olimpinė Lietuvos rinktinė. Tai visos Lietuvos komanda, vienijanti stipriausius šalies sportininkus, iš viso – apie 300 atletų. Olimpinę Lietuvos rinktinę simbolizuoja LTeam ženklas - ąžuolo lapas. Tai tautos vienybės, stiprumo, patriotiškumo simbolis.