„Norvelita“ sekmadienį 3-0 (25:17, 25:16, 25:19) nugalėjo iš perspektyviausių Latvijos tinklininkų sudarytą „OC Limbaži/MSG“ (Latvija) ekipą. Nugalėtojams 15 taškų pelnė Artūras Vincelovičius, 13 – Patrikas Stankevičius. Šeštadienį Raseinių klubas 1-3 (19:25, 26:24, 16:25, 21:25) pralaimėjo pirmenybių lyderei Pernu „Parnu VK“ (Estija) komandai. Šiame mače vėl rezultatyviausi buvo A. Vincelovičius (14 tšk.) ir P. Stankevičius (11 tšk.). Pernu ekipoje nesulaikomai žaidė Edvinas Vaškelis. Jo sąskaitoje – 23 taškai. „Džiaugiamės, kad šį savaitgalį pavyko iškovoti vieną pergalę, o po pralaimėjimo visada sunku kitą dieną laimėti. Pernu ekipos žaidėjai buvo gerokai techniškesni, bet mes sekmadienį patobulinome visus aspektus. Geriau statėme užtvaras, geriau gynėmės. Priėmimo procentas geresnis. Norint siekti daugiau pergalių, turime nesustoti tobulėti“, – kalbėjo „Norvelitos“ žaidėjas Patrikas Stankevičius. „Elgos-Master Idea-SM Dubysos“ tinklininkai tą pačią Latvijos ekipą įveikė po dramatiškos kovos 3-2 (23:25, 25:21, 16:25, 25:18, 15:13). 18 taškų šeimininkams pelnė Arnas Rumševičius, 16 – Linas Petravičius, 14 – Audrius Aleknavičius. Tuo tarpu galingai Pernu komandai šiauliečiai pralaimėjo 0-3 (26:28, 20:25, 20:25). Šįkart A. Rumševičius surinko 12 taškų, A. Aleknavičiius – 11. Nugalėtojams E. Vaškelis pelnė 12 taškų. Po šešeri rungtynių 9 taškus turinti „Norvelita“ turnyro lentelėje užima aštuntą vietą, o „Elga-Master Idea-SM Dubysos“ (4 tšk.) ekipa yra 11-a tarp 14 komandų. Baltijos moterų tinklinio čempionate pergales pasiekė Alytaus ir Jonavos komandos Trečiąją pergalę Baltijos moterų tinklinio čempionate iškovojo „Alytaus Jotvingių“ komanda. Ji išvykoje 3-0 (25:15, 25:22, 25:23) įveikė Talino „TTU-Tradehouse“ (Estija) ekipą. 17 taškų viešnioms pelnė Vktorija Jemialjančiuk, po 10 – Tautvilė Grinkevičiūtė ir Natalija Bakun. Kitame susitikime išvykoje alytiškės 0-3 (15:25, 21:25, 19:25) nusileido „Talilinna Ulikool“ (Estija) komandai ir patyrė pirmąjį pralaimėjimą. Šįkart rezultatyviausiai žaidė dvi lietuvės – Agnė Daunytė (12 tšk.) ir T. Grinkevičiūtė (11 tšk.). Pirmąja pergale čių metų turnyre džiaugėsi Jonavos „Achemos-KKSC“ tinklininkės. Jos išvykoje 3-0 (25:18, 25:17, 25:14) nugalėjo Daugpilio „miLATss“ (Latvija) komandą. Jonavos klubuo net 25 taškus pelnė Valerija Sobol. Tuo tarpu čempionės titulą ginanti Kauno „Kauno-ASU“ komanda savaitgalį liko be pergalių, bet su vienu tašku. Kaunietės sekmadienį 2-3 (9:25, 25:21, 20:25, 27:25, 9:15) pralaimėjo „TTU-Tradehouse“ komandai. Kauno ekipai 16 taškų pelnė Karolina Uvarovaitė, po 12 – Marija Zubrickaja bei Rūta Mogenytė. Šeštadienį kaunietės 0-3 (13:25, 23:25, 19:25) neatsilaikė prieš „Tallinna Ulikool“ komandą. Rezultatyviausiai Lietuvos komandoje žaidė Eglė Makauskaitė su 9 taškais. „Alytaus Jotvingiai“ (9 tšk.) Baltijos lygoje užima trečią vietą, „Kaunas-ASU“ (7 tšk.) – ketvirtąją, o „Achema-KKSC“ (3 tšk.) – septintąją.