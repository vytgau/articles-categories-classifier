Pirmajam kėliniui įpusėjus „Sūduvai“ teko atlikti neplanuotą keitimą. Traumą patyrusį Povilą Leimoną pakeitė Giedrius Matulevičius. Maža to, po susidūrimo su varžovu iš nosies kraujas paplūdo šeimininkų vartininkui Ivanui Kardumui. Visgi antro keitimo neprireikė – medikai užtruko, tačiau kraujavimą sustabdė ir kroatas galėjo tęsti rungtynes.  Dėl dažnų stabdymų arbitras prie pagrindinio kėlinio laiko pridėjo 5 minutes, joms pasibaigus rezultatas buvo lygus 0:0. Gana pasyviai pirmą kėlinį žaidusi „Sūduva“ antrajam prasidėjus buvo nubausta. 57 min. po varžovo skerso perdavimo kamuolį galva itin nesėkmingai pamušė Algis Jankauskas, tiesiog perdavęs jį vienam prieš vartus atsidūrusiam Seydinai Keita. Senegalietis be didesnio vargo galva išvedė svečius į priekį. Ваш браузер не поддерживает iframe. Visgi per likusį laiką rungtynių rezultatas nepasikeitė. Nors „Liepaja“ komanda keitimais sustiprino puolimą, daugiau itin pavojingų progų latviams sukurti taip ir nepavyko, o baigiantis mačui daugiau galimybių pasižymėti turėjo „Sūduva“. Ypač pavojingai atakavo Ovidijus Verbickas, tačiau latvius gelbėjo vartininkas. Trečiame atrankos etape „Sūduvos“ komanda žais su šveicarų „Sion“ klubu, kuris praėjusiame Šveicarijos čempionate užėmė 4-ąją vietą. 2017-2018 m. šveicarų futbolo čempionatas dar neprasidėjo. Trečio atrankos etapo rungtynės vyks liepos 27 ir rugpjūčio 3 d. Pirmosios rungtynės bus žaidžiamos Marijampolėje. Kad patektų į UEFA Europos lygos grupių etapo varžybas, Marijampolės komandai reikėtų įveikti ne tik trečiąjį, bet ir ketvirtąjį kvalifikacinį etapą, vadinamą atkrintamosiomis varžybomis. Rezultatas „Sūduva“ 0 – 1 „Liepaja“, I rungtynės 2 - 0, bendras rezultatas 2 - 1 '57 Seydina Keita [0-1]  Primename, kad pirmose Liepojoje laimėtose rungtynėse įvarčius marijampoliečiams mušė O. Verbickas ir Karolis Laukžemis. Marijampoliečiai atrankos varžybų pirmame etape eliminavo Soligorsko ekipą „Šachtior“ iš Baltarusijos (0:0 svečiuose ir 2:1 namuose).