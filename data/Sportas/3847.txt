Buvusi pasaulio pirmoji raketė sulaukė kvietimo iš organizatorių varžytis moterų vienetų turnyre. Kartu su ja vardinius kvietimus taip pat gavo Taylor Townsend, Kayla Day, Sofia Kenin, Ashley Kratzer, Brienne Minor ir Amandine Hesse. Šiuo metu M. Šarapova užima 148 vietą WTA reitinge. Jos reitingas nebuvo pakankamas, kad galėtų iškart varžytis pagrindiniuose „French Open“, Vimbldono ar „US Open“ turnyrų etapuose. Tiesa, Vimbldono turnyro atrankoje M. Šarapova negalėjo žaisti dėl gegužę patirtos nedidelės kojos traumos. Jos paskutinė svari pergalė – 2014 m. laimėtas Atviras Prancūzijos teniso čempionatas. 2016 m. kovą tenisininkė prisipažino, kad vartojo meldoniumą ir Tarptautinė teniso federacija rusę diskvalifikavo dviem metams. Tačiau po apeliacijos jos bausmė sutrumpėjo iki 15 mėnesių. Po diskvalifikacijos ji sugrįžo dar balandžio pabaigoje Štutgarte (Vokietija) vykusiame turnyre. Vėliau ji nesėkmingai žaidė Madride: šešioliktfinalyje ją įveikė kanadietė Eugenie Bouchard. „US Open“ turnyras prasidės rugpjūčio 28 dieną.