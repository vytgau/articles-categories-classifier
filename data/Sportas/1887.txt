Šiemet organizatoriai tikisi sulaukti ne mažiau kaip 8 tūkstančių festivalio dalyvių. Jei prognozuojamas dalyvių skaičius pasitvirtins, tai bus naujas renginio rekordas. Praėjusiais metais jame sportavo 7000 žmonių: šeimos, moksleiviai, studentai, pradedantys, pažengę, profesionalai ir senjorai. Nepriklausomai nuo oro sąlygų „LTeam olimpiniame žiemos festivalyje“ mėgstamą veiklą ras tiek tradicinių, tiek naujų ir niekad nebandytų sporto šakų ar rungčių mėgėjai. Jonavos centre bus galima išbandyti apie 15 sporto šakų, dar tiek pat – rungčių, pavyzdžiui, biatlono iššūkį ar ledo ritulio įgūdžių turnyrą. Dalyvavimas daugumoje rungčių su „LTeam olimpinio žiemos festivalio“ pasu – nemokamas. LTeam pasas skirtas išbandyti sporto šakas ir prizui „užsidirbti“ „LTeam olimpinio žiemos festivalio“ dalyvio pasas – tai nemokamas bilietas, skirtas išbandyti visas renginio sporto šakas, rungtis ir pramogas. Negana to, kiekvienas, turintis festivalio pasą, pretenduoja „užsidirbti“ prizą. Už sąraše pateiktų rungčių įveikimą ar sporto šakų išbandymą LTeam paso savininkas gaus taškus. Juos susumavus – prizą. Kuo daugiau taškų surinks paso savininkas, tuo solidesnį prizą gaus. Pase taip pat bus galima rasti šventės programą, žemėlapį bei rungčių sąrašą su nurodytais taškais. Registracija festivalio dalyvio pasui gauti jau vyksta svetainėje LTeam.lt (http://www.lteam.lt/renginiai/LTEAM-pasas). Pasiimti pasą ir jį aktyvuoti reikės renginyje. Naujovės – sniego tinklinis ir pirčių zona Iki vasario 3 dienos Jonavoje išdygs 16 metrų aukščio laipiojimo siena, ledo aikštė su bortais, keturios sniego tinkliniui skirtos aikštelės ir pirčių zona. Sniego tinklinis – naujovė Lietuvoje, bet ne pasaulyje. Šio sporto rungtynės vyksta pagal paplūdimio tinklinio taisykles porose du prieš du. Rekomenduojama apranga – termo, avalynė – futbolo bateliai. „Jei neturėsime natūralaus sniego, būtino „LTeam sniego tinklinio“ turnyrui, juo pasirūpins sniego patrankos. O kokybiškomis vantomis, pilingu, saunos paslaptimis ir kūno temperatūros atstatymu, jei atsiras sušalusių – geriausi Lietuvos pirtininkai,“- apie naujoves pasakoja vienas renginio organizatorių, Lietuvos olimpinio fondo direktorius Vitalijus Vasiliauskas. „LTeam sniego tinklinio“ turnyre vietų skaičius ribotas. Jame galės varžytis ne daugiau kaip 40 komandų. Registraciją į turnyrą vyksta čia: http://www.lteam.lt/renginiai/Sniego-tinklinis Festivalis – bet kokiu oru Aštuntus metus vykstantis „LTeam olimpinis žiemos festivalis“ išmoko prisitaikyti prie lietuviškų žiemų. Didžioji dalis renginio turnyrų ir varžybų vyksta bet kokiu oru. Festivalio plane numatyta apie 30 įvairių sporto šakų startų, esant žiemiškoms sąlygoms jų skaičius dar labiau išaugs. Bet kokiu oru vyks 5 ir 10 kilometrų, olimpinės mylios bei vaikų bėgimai, „Winter Challenge“ (multisportas) bei „Ledo kirtis 2018“ (alpinizmas) varžybos, sniego tinklinio turnyras, kerlingas ir bavarietiškas akmenslydis, masinė mankšta, šiaurietiško ėjimo žygis, greitasis čiuožimas, ledo ritulio įgūdžių turnyras, biatlono iššūkis, SkiErg slidinėjimo varžybos ir t.t. Esant žiemiškoms sąlygoms, vyks olimpinės mylios šliuožimas lygumų slidėmis, Snaigės žygis, greitojo nusileidimo slidėmis ir snieglentėmis varžybos. Remdamasis festivalio organizavimo patirtimi, V. Vasiliauskas skaičiuoja, jog į Jonavą iš kitų Lietuvos miestų atvyks apie 4-5 tūkstančius dalyvių. Manoma, kad žiemos sportą išbandys ir toks pats jonaviečių skaičius. „LTeam olimpiniame žiemos festivalyje“ planuojami ir aštuonių sporto šakų Lietuvos Mokyklų Žaidynių finalai. Tradiciškai renginį vainikuos muzikos atlikėjų koncertas. Mažuosius renginio dalyvius ir žiūrovus džiugins TV ekranuose matyti personažai, o kas valandą visų dėmesį pritrauks Lietuvos ir užsienio komandų talismanų varžybos. Rezervuoti „LTeam olimpinio žiemos festivalio“ dalyvio pasą bei registruotis į atskirus turnyrus ar varžybas galite svetainėje http://www.lteam.lt/renginiai