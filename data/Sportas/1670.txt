Gruodį 23-ejų sulaukęs panevėžietis G. Sirgėdas prie „Kauno Žalgirio“ prisijungė praėjusio sezono pabaigoje bei kauniečių gretose A lygoje sužaidė penkis susitikimus. Futbolo gerbėjams jaunas saugas geriausiai įsiminęs 2013 m. Kaune vykusio Europos jaunių vaikinų (iki 19 metų) futbolo čempionato finalo turnyre, kurio metu Lietuvos jaunių rinktinė demonstravo gerus rezultatus, o G.Sirgėdas tapo rezultatyviausiu žaidėju. Po šio turnyro G.Sirgėdo kelias pakrypo į Štutgartą (Vokietija), kur perspektyvų lietuvį į savo gretas pasikvietė „VfB Stuttgart“. Šio klubo dublerių komandoje, o vėliau ir „Stuttgarter Kickers“ bei FC „Amberg“ ekipoms atstovavusio lietuvio karjerą pristabdė trauma, dėl kurios jis praleido 2017 m. pirmąją sezono pusę ir realibitavosi „Kauno Žalgirio“ klube. „Kauno Žalgirio“ marškinėlius 2018 m. taip pat vilkės ir Australijos bei Kroatijos pilietybes turintis A.Bakmazas. 25-erių metų vidurio gynėjo bei saugo pozicijose rungtyniaujantis futbolininkas į Kauną atvyko iš Latvijos „Jelgava“ ekipos. Pirmasis šio sezono „Kauno Žalgirio“ legionierius per savo karjerą dar yra rungtyniavęs Australijos, Kroatijos, Olandijos bei Maltos šalių čempionatuose. „Kauno Žalgiryje“ kitą sezoną taip pat rungtyniaus sutartis turintys Aurimas Raginis, Ernestas Mickevičius, Povilas Malakas, Edvinas Kloniūnas, Pijus Širvys.