Prie šių metų pavasarį tarp šimto pajėgiausių planetos paplūdimio tenisininkų patekusio kauniečio Skirmanto Mačinsko prisijungė ir jo brolis Eligijus, šiuo metu užimantis 97-ą reitingo vietą. S. Mačinskas šiame sąraše yra 85-as. “Džiaugiuosi, jog pagaliau pavyko žengti brolio pramintu taku ir patekti į stipriausių paplūdimio tenisininkų šimtuką. Svarbiausias šiame sezone manęs ir Skirmanto laukiantis iššūkis - rugsėjo mėnesio pradžioje Bulgarijoje vyksiantis paplūdimio teniso Europos čempionatas. Pasirengimą šioms varžyboms pradedame jau dabar, o iki Europos čempionato dar tikimės sužaisti keliuose ITF turnyruose Latvijoje ir Estijoje”, - pasakoja E. Mačinskas. Brolius Mačinskus taip pat bus galima išvysti ir Lietuvos paplūdimio teniso čempionate. Šios varžybos rugpjūčio 26-27 dienomis vyks Vilniuje.