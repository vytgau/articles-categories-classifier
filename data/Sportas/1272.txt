Trebevičiaus kalne įrengta bobslėjaus trasa – kadaise buvęs bene didžiausias Sarajevo olimpinis pasididžiavimas, stačiausia ir greičiausia tokia trasa visame pasaulyje – šiandien apleista ir negrabiai apipaišyta grafičiais. Kaip ir kiti sporto objektai, statyti 1984 metų Sarajevo žiemos olimpinėms žaidynėms, ši trasa smarkiai apgadinta per paskutinį XX amžiaus dešimtmetį vykusį Bosnijos karą. Dėl apverktinos dabartinės jos būklės kaltas aplaidumas, polinės batalijos ir elementarus kompetencijos stygius. Jauni bosniai negali net įsivaizduoti, kad ši grafičiais nuterliota didžiulė betono gyvatė, besiraizganti miškuose virš Bosnijos ir Hercegovinos sostinės, kadaise net ūžė nuo geriausių pasaulyje bobslėjaus sportininkų varžybų, o juos palaikė didžiulė minia sporto entuziastų iš viso pasaulio. Nieko nesigailintis karas, administracija, suskaldyta etninių nesutarimų, duobėtas perėjimo iš vienos politinės sistemos į kitą kelias – visi šie veiksniai lemia itin lėtą ir skausmingą kadaise populiarių žiemos sporto šakų prisikėlimą. Pavyzdžiui, tiek per, tiek po Sarajevo žiemos olimpinių žaidynių visi olimpiniai objektai, išsibarstę maždaug 22 kilometrų spinduliu aplink sostinę, priklausė ir buvo valdomi vienos vienintelės Sarajeve veikusios bendrovės. Po karo jas išsidalijo įvairios vietos institucijos, paskiri objektai, pavyzdžiui, slidinėjimo trasos, buvo išnuomotos verslininkams. Dėl nesutarimų valdžios viduje Sarajevas 2017 metais buvo priverstas gėdingai atšaukti planuotą didžiausią sportinį renginį po olimpinių žaidynių – Europos olimpinį jaunimo festivalį. Laimei, idėjos galutinai neatsisakyta: pradžiai didžiulio masto sporto šventė atidėta iki 2019 metų. Nors „Zetra“ olimpinė arena Sarajeve ir netoliese esančiuose kalnuose įrengtos slidinėjimo trasos ir buvo modernizuotos ir renovuotos, Trebevičiaus bobslėjaus trasa, slidinėjimo tramplynai ir kiti objektai Igmano kalnų masyve ir toliau lėtai merdi. Pareigūnų teigimu, jų renovacija kainuotų pernelyg brangiai ir nebūtų tvarus sprendimas. Bosnijos ir Hercogovinos rogučių sporto asociacijos prezidentas, du kartus pasaulio čempionu tapęs Sebadas Omanovičius mano, kad renovuota ledrogių trasa būtų pelninga – joje noriai treniruotųsi komandos iš užsienio. Jis tvirtina įtikinęs kitus sporto entuziastus prisidėti prie jo iniciatyvos sutvarkyti bent atkarpą trasos ir taip suteikti jauniesiems sportininkams iš šalies bobslėjaus komandos galimybę joje treniruotis.