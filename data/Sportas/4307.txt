Net šešis aukso medalius iškovojo kanojininkas Osvaldas Murza, po tris distancijas laimėjo kanojininkai Henrikas Žustautas ir Jevgenijus Kuračionokas bei baidarininkas Mindaugas Maldonis. Moterų varžybose keturis aukso medalius susižėrė baidarininkė Ieva Vaitiekūnaitė. Paskutinę čempionato dieną 200 metrų distancijoje medalius išsidalino sprinteriai. Vienviečių kanojų varžybose titulą apgynė H. Žustautas. Europos čempionas 200 m nuotolį įveikė per 39,86 sek. ir užtikrintai aplenkė antroje vietoje likusį šios distancijos pasaulio rekordininką Vadimą Korobovą (40,88 sek.). Dar vieną aukso medalį H. Žustautas iškovojo keturviečių varžybose kartu su Artūru Giliasevičiumi, Vytautu Prunsku ir Ilja Davidovskiu (38,70 sek.). „Smagu lenktyniauti 200 metrų distancijoje. Nors ir toliau treniruojamės ir ruošiamės 1000 m distancijai, tačiau 200 m distancijoje lenktyniausiu pasaulio jaunimo bei suaugusiųjų čempionatuose, todėl dabar treniruotėse daugiau dėmesio skirsiu ir sprintui. Jaunimo čempionate sieksiu susigrąžinti čempiono titulą, kurį esu laimėjęs dukart, suaugusiųjų pirmenybėse stengsiuosi kovoti dėl medalio“, - sakė tris aukso medalius Lietuvos čempionate laimėjęs H. Žustautas. Kanojų dviviečių sprinto varžybose nepralenkiamas buvo O. Murzos ir J. Kuračionoko duetas (40,42 sek.). O. Murza iš viso laimėjo net šešis aukso medalius – dar tris 500 m distancijoje vienviečių, dviviečių ir keturviečių varžybose bei du 1000 m distancijoje dviviečių ir keturviečių varžybose. Jo porininkas J. Kuračionokas iškovojo tris aukso medalius. Labai atkakli kova vyko vienviečių baidarių sprinte. Pergalę ir kelialapį į pasaulio čempionatą iškovojo Artūras Seja (35,82 sek.). Antrą vietą užėmė latvis Aleksejus Runjancevas, trečias finišavo olimpinis prizininkas Aurimas Lankas. Už prizininkų pakylos, ketvirtoje vietoje liko olimpinis prizininkas Edvinas Ramanauskas. „Nuo pat starto išsiveržiau į priekį, bet distancijos pabaigoje jėgos seko. Stengiausi iki pat finišo išlaikyti tempą ir pavyko iškovoti pergalę, nors vyko labai įtempta kova ir varžovai buvo labai arti. Tikiuosi išlaikyti tokią sportinę formą ir kitą savaitgalį vyksiančiame pasaulio jaunimo čempionate pakovoti dėl medalio. O suaugusiųjų pasaulio čempionate sieksiu pakartoti Europos čempionato pasiekimą ir patekti į finalą“, - teigė Europos čempionate septintą vietą užėmęs A. Seja. Dviviečių baidarių varžybose triumfavo broliai Simonas ir Mindaugas Maldoniai. M. Maldonis iš viso laimėjo tris aukso medalius, jis buvo nepralenkiamas ir 500 m vienviečių bei keturviečių varžybose. Netikėtumas užfiksuotas 200 m keturviečių baidarių varžybose. Pergalę iškovojo Šiaulių gimnazijos atstovai Karolis Eidėjus, Tomas Jurkevičius, Emilis Buivdas ir Julius Petrauskas, kurie vos 0,02 sek. aplenkė daug labiau patyrusius A. Lanką, E. Ramanauską, Kęstutį Bartkų ir Tomą Kavieckį. Moterų sprinto varžybose du aukso medalius iškovojo I. Vaitiekūnaitė, ji laimėjo vienviečių ir dviviečių varžybas. Dar du kartus Lietuvos čempione I. Vaitiekūnaitė tapo 500 m vienviečių ir keturviečių distancijose. Kanojininkių sprinte du aukso medalius laimėjo Rūta Dagytė, ji buvo nepralenkiama vienviečių varžybose ir kartu su Kelizaveta Jermakova dviviečių varžybose. Lietuvos čempionate iš viso dalyvavo daugiau negu 200 sportininkų. Kitą savaitgalį 19 Lietuvos baidarių ir kanojų irkluotojų varžysis pasaulio jaunių ir jaunimo čempionate Pitestyje (Rumunija). Svarbiausias šių metų startas – pasaulio suaugusiųjų čempionatas vyks rugpjūčio 24-27 d. Rašicėje (Čekija). Jame startuos 14 lietuvių. 