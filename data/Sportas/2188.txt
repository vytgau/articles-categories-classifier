Lygoje tvirtai pirmauja „Manchester City“, kuris surinko net 43 taškus. Antrojoje vietoje esantis „Manchester United“ turi 35. „Miestiečiai“ šalies čempionate laimėjo net 13 dvikovų iš eilės. Pepo Guardiolos auklėtiniai Anglijos pirmenybėse iš 15 rungtynių laimėjo 14 ir tik vieną mačą baigė lygiosiomis. Tiesa, „Manchester United“, kuris lygoje šventė 4 pergales iš eilės, per pastaruosius porą metų tapo neparankiu varžovu „City“ ekipai. Iš paskutinių penkerių tarpusavio rungtynių „raudonieji velniai“ suklupo tik kartą. Iš viso „Premier“ lygoje Mančesterio klubai galynėjosi 40 kartų. 20 sykių stipresni buvo „United“ futbolininkai, 12 – „City“, o 8 akistatos baigėsi taikiai. „Miestiečiai“ „Old Trafford“ stadione iš viso yra pelnę net 27 įvarčius ir pagal šį rodiklį dalijasi 1-2 vietas su Londono „Chelsea“. „City“ amžinų varžovų arenoje „Premier“ lygoje triumfavo penkis kartus. Tai antras rezultatas – „Chelsea“ iš čia parsivežė šešias pergales. Jei sekmadienį „City“ nugalės, pakartos lygos rekordą pagal iš eilės laimėtų rungtynių skaičių. 2002-aisiais Londono „Arsenal“ nuskynė 14 pergalių paeiliui. „City“ šią savaitę svečiuose 1:2 pralaimėjo UEFA Čempionų lygos mačą Donecko „Šachtar“ klubui, bet ši dvikova Anglijos komandai nieko nelėmė. „Miestiečiai“ jau buvo užsitikrinę pirmąją vietą grupėje. „Manchester United“ namie 2:1 palaužė Maskvos CSKA pasipriešinimą. J. Mourinho auklėtiniai savo grupėje buvo pirmi. Ypač didelį susidomėjimą kelia jo ir P. Guardiolos dvikova. Šie vieni geriausių pasaulio strategų dažnai susidurdavo akis į akį, kai treniravo atitinkamai Madrido „Real“ ir „Barcelona“ ekipas. Sekmadienį vyks dar vienas derbis – „Liverpool“ namie grumsis su „Everton“. Nors šis klubas dabar rungtyniauja blankiai, tačiau mūšiai su „Liverpool“ dažniausiai vyksta itin atkakliai. Vaizdo transliacijų internetu platforma viaplay.lt ir „Viasat Sport Baltic“ kanalas šeštadienį bei sekmadienį iš viso parodys penkis 16-ojo turo mačus. Transliacijų tvarkaraštis: gruodžio 9 d. 14.20 val. „West Ham United“ – „Chelsea“ (viaplay.lt; tiesiogiai), 19.25 val. „Newcastle United“ – „Leicester City“ (viaplay.lt ir „Viasat Sport Baltic“; tiesiogiai); 21.30 val. „West Ham United“ – „Chelsea („Viasat Sport Baltic“; vaizdo įrašas) gruodžio 10 d. 13.50 val. „Southampton“ – „Arsenal“ (viaplay.lt ir „Viasat Sport Baltic“; tiesiogiai), 16.05 val. „Liverpool“ – „Everton“ (viaplay.lt ir „Viasat Sport Baltic“; tiesiogiai), 18.20 val. „Manchester United“ – „Manchester City“ (viaplay.lt ir „Viasat Sport Baltic“; tiesiogiai).