Praėjusiame sezone kauniečiai A lygos antrame rate pateikė bene didžiausią staigmeną, kai savo aikštėje 2:0 įveikė „Žalgirį“. Iš viso 2017 m. Kauno komanda per keturias dvikovas iš žalgiriečių atėmė 5 taškus. Iki šiol tarp Vilniaus ir Kauno futbolo komandų vyksta teisinė kova ir dėl „Žalgirio“ vardo vartojimo. „Su buvusiu „Spyriu“ mes turime tam tikrų sąskaitų ir aikštėje visada bandome įrodyti, kad esame visa galva stipresni. Žinau, kad jų sudėtis yra pasikeitusi, komanda sustiprėjo, tad bus labai įdomu pamatyti, ką jie gali aikštėje. Aš galiu pažadėti, kad mes kausimės iš visų jėgų ir sieksime tik pergalės“, – pareiškė naujasis „Žalgirio“ ekipos kapitonas. Rungtynėmis su „Kauno Žalgiriu“ sostinės ekipos futbolininkai užbaigs septynias savaites trukusį pasirengimo naujam sezonui ciklą. Per tą laiką „Žalgiris“ sužaidė penkerias kontrolines rungtynes, iškovojo vieną pergalę (3:1 su Suvalkų „Wigry“), du kartus sužaidė lygiosiomis (2:2 su Prahos „Bohemians“ ir 0:0 su Grozno „Akhmat“) bei patyrė dvi nesėkmes (1:2 su Rygos RFS ir Poltavos „Vorskla“). Kalbėdamas apie pasirengimo lygį G. Freidgeimas teigė, kad sportinė forma nuosekliai gerėja. „Gal mums dar šiek tiek trūksta kontrolinių rungtynių, kad galėtume aiškiau pajausti savo pasirengimą, bet neabejoju, kad sezono eigoje situacija gerės. Kita vertus, ir paskutinės draugiškos rungtynės parodė, kad esame pakankamai geros sportinės formos. Su „Wigry“ mes jau neeksperimentavome, o siekėme rezultato ir pelnytai laimėjome. Apskritai, visa komanda nekantriai laukia sezono pradžios. Visą žiemą sunkiai dirbome, treniruotės buvo tikrai alinančios, bet visi futbolininkai darbavosi negailėdami jėgų ir yra pasirengę kovai“, – pareiškė G. Freidgeimas. Nieko kito iš savo auklėtinių nesitiki ir vyriausias „Žalgirio“ komandos treneris Aurelijus Skarbalius. „Aikštėje mes norime parodyti aistrą, užsidegimą, greitą futbolą ir žinoma – pasiekti pergalę. Komanda yra išalkusi tikrų rungtynių. Visi žaidėjai trykšta noru parodyti save, tą ypač jaučiame treniruotėse. Pavadinčiau tai futbolo alkiu“, – teigė A. Skarbalius. Oficialiam debiutui „Žalgirio“ vyriausio trenerio poste besirengiantis 44 metų futbolo specialistas, kalbėdamas apie pirmas A lygos rungtynes nedaugžodžiavo. „Kiekvienose rungtynėse mes renkamės savo planą ir braižą. Be abejo, analizuojame ir varžovus, jų stipriąsias ir silpnąsias puses. Matėme „Kauno Žalgirio“ rungtynes, žinome ką jie daro ir kažkiek tam ruošiamės. Kita vertus, mums svarbiausia yra parodyti tai, ką mes patys sugebame ir galime“, – konstatavo A. Skarbalius. „Žalgirio“ ir „Kauno Žalgirio“ akistata sekmadienį sostinės „Sportima“ arenoje prasidės 18 val. 