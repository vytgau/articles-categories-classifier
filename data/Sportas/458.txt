Graikijos lyga 58-erių I. Savvidžiui skyrė 100 tūkst. eurų baudą ir uždraudė trejus metus lankytis visuose šalies futbolo stadionuose. Nubaustas buvo ir PAOK klubas, kurio stadione kovo 11-ąją ir įvyko incidentas. Salonikų klubui skirta 63 tūkst. eurų bauda, iš komandos atimti 3 taškai turnyro lentelėje – tai reiškia, kad PAOK klubo galimybės kovoti dėl čempionų titulo smarkiai komplikuojamos. Maža to, trejas artimiausias namų rungtynes PAOK turės žaisti be žiūrovų. Netrukus po to, kai išgirdo apie skirtas sankcijas, I. Savvidis atsiprašė visos futbolo bendruomenės. „Aš noriu atsiprašyti PAOK gerbėjų, Graikijos ir viso pasaulio futbolo fanų. Labai apgailestauju dėl to, kas atsitiko. Neturėjau jokios teisės šitaip pasielgti. Daviau valią emocijoms, taip neturėjo atsitikti, – aiškino milijonierius. – Noriu pažymėti, kad aš tikrai niekam negrasinau, tiesiog situacija tapo nebekontroliuojama.“ Primename, kad rezonansinis incidentas įvyko rungtynių tarp PAOK ir AEK pabaigoje, kai šeimininkai pelnė įvartį po kampinio, tačiau teisėjas jo neįskaitė. Protestuodami ant vejos išsiveržė PAOK fanai, o jiems įkandin pasekė ir Salonikų klubo savininkas I. Savvidis, ant žolės išbėgęs kartu su savo apsaugininkais. Televizijos kameros užfiksavo, kad I. Savvidis – graikų kilmės rusų verslininkas, itin artimai bendraujantis su Rusijos prezidentu Vladimiru Putinu ir netgi buvęs Rusijos Dūmos nariu (2007-2011 m.), į aikštę išbėgo ginkluotas – ant jo diržo buvo pritvirtintas pistoletas. „Tau viskas, tavo teisėjo karjera yra baigta“, – besibraudamas link arbitro rėkė I. Savvidis, o šiuos žodžius patvirtino savo akimis incidentą iš arti matęs AEK treneris Manolo Jimenezas. „Mes nežinojome, kad jis ginkluotas, tačiau tuomet pamatėme ginklą. Tai buvo galima matyti, nes I. Savvidis jau tiesė ranką link savo diržo, kur buvo pistoletas. Jis grasino teisėjui mano akyse“, – pasakojo M. Jimenezas. Įsisiautėjusį I. Savvidį pavyko nuraminti, tačiau mačas nebuvo pratęstas. Nauju Graikijos lygos sprendimu pergalė 3:0 rungtynėse įskaityta AEK komandai. Po incidento Graikijos futbolo čempionatas kuriam laikui buvo sustabdytas.  Gruzijoje (tuometinėje Sovietų Sąjungoje), graikų diasporoje 1958-aisiais gimęs I. Savvidis (Ignatjevičius) turi dvi pilietybes – Rusijos ir Graikijos. Rusijoje jis praleido didžiąją gyvenimo dalį, yra itin artimas V. Putino bičiulis ir partijos „Vieningoji Rusija“ narys. I. Savvidis yra laikomas vienu turtingiausių Rusijos verslininkų, valdantis mėsos, žemės ūkio, žuvininkystės įmones, turintis viešbučių tinklą, komunikacijos agentūrų įmonių grupę. Pastaruoju metu I. Savvidis itin aktyviai investuoja Graikijoje. Jis remia kultūrinius, mokslinius projektus, nusipirko vieną iš garsiausių šalyje – PAOK futbolo klubą. Užsienio politologų nuomone – tai Rusijos mikštosios galios įrankis, per šį verslininką savo įtaką Graikijoje siekia didinti V. Putino valdžia.