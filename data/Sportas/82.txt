IAAF ketvirtadienį paskelbė lytinio brendimo skirtumų klasifikaciją, pagal kurią, tokios sportininkės kaip C. Semenya, privalės sumažinti testosterono lygį savo organizme ir jį tokį išlaikyti, jei norės toliau varžytis tarptautinėse arenose. Naujosios taisyklės, anonimiškai priimtos IAAF, bus taikomos bėgimo rungtyse nuo 400 m iki vienos mylios. Jos įsigalios nuo šių metų lapkričio 1 dienos. Prieštaringai dėl pranašumo prieš „paprastas“ moteris vertintos sportininkės su padidintu testosterono kiekiu organizme, kas jas fiziniu pajėgumu daro panašiomis į vyrus, turės sumažintą steroidinių hormonų lygį išlaikyti mažiausiai 6 mėnesius, kad galėtų startuoti varžybose. Toks jis turėtų likti ir iki jų karjeros pabaigos. Dar vienas įdomus faktas – atletėms, kurios norės dalyvauti tarptautiniuose renginiuose, tačiau nesumažins testosterono lygio savo organizme, bus leista varžytis su vyrais. Paskelbdamas šią naujieną IAAF prezidentas Sebastianas Coe tvirtino, kad „taip federacija imasi atsakomybės lygioms sąlygoms užtikrinti“. „Sportininkės su padidintu testosterono lygiu nebus ignoruojamos. Tiesiog šios taisyklės numato vienodas sąlygas ir prasmingą konkurenciją, kur sėkmę lemia talentas, pasišventimas ir sunkus darbas, o ne kiti veiksniai“, – sakė jis. Pernai po Londone vykusių pasaulio lengvosios atletikos pirmenybių apie šią problemą kalbėjo ir Lietuvos lengvosios atletikos federacijos prezidentas Eimantas Skrabulis. „Pasakysiu nepopuliariai, bet aiškiai – vyrai turi startuoti su vyrais, moterys – su moterimis. Kartais gamtoje būna nestandartinių sprendimų ir neturime teisės diskriminuoti tų moterų, kurios yra moterys. Moterų leidžiamas testosterono lygis yra pakeltas, o jei ir tas aukštesnis, tuomet varžybose dalyvauti turėtų būti draudžiama“, – DELFI kalbėjo jis. Anglijos sostinėje 800 m distancijoje C. Semenyą ir į ją panašias atletes pavyti mėginusi viena geriausių Lietuvos bėgikių Eglė Balčiūnaitė su sarkastiška šypsena vertino tokią konkurenciją. Pusfinalyje likus pusei rato iki finišo lietuvė laikėsi į priekį besiveržiančios C. Semenyos, tačiau netrukus turėjo šį sumanymą atmesti: „Turėjau minčių bėgant laikytis iki galo, bet ji stipresnė“. C. Semeya yra 2012 ir 2016 metų olimpinė 800 m bėgimo čempionė. Toje pačioje distancijoje ji triumfavo pasaulio čempionatuose Berlyne (2009), Degu (2011), o po pertraukos, kai buvo suspenduota, ir Londone (2017). Naujausias Pietų Afrikos atstovės laimėjimas – triumfas šių metų Sandraugos žaidynėse (angl. Commonwealth Games) 800 ir 1500 m distancijose.