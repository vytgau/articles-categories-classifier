Itin nesėkmingai pirmenybėse startavęs ir 100 metrų laisvuoju stiliumi atrankoje vos 43-ias likęs Simonas Bilis stebuklų nepademonstravo ir perpus trumpesnėje distancijoje. 11-ame iš 13-os kvalifikacijos plaukime 23-ejų metų panevėžietis 50 metrų nuplaukė per 22,51 sek., sienelę palietė vos aštuntas, galutinėje rikiuotėje liko tik 28-as ir į pusfinalį neprasibrovė. Nuo 16-os vietos, garantuojančios vietą vakarinėje plaukimų dalyje, mūsiškiui pritrūko 0,33 sek. Iš viso kvalifikaciniuose plaukimuose dalyvavo 118 atletų. Tiesa, vertėtų priminti, kad pasaulio čempionu trumpajame baseine gruodį tapęs S. Bilis į Budapeštą atvyko beveik nepasiruošęs varžyboms, nes jo galvą vis dar užgulę studijų vargai. „Priešingai nei kada nors anksčiau, dabar mano mintyse ne vien plaukimas. Turbūt jis tik antroje vietoje“, – kalbėdamas su DELFI ketvirtadienį atviravo lietuvis. Po atrankos varžybų jis išskubėjo į viešbutį. Bet ne tam, kad atsipūstų, o dėl to, jog laikytų egzaminą. Men 50m Freestyle Heats, road to the semi-final! 🏊🏻#Swimming #FINABudapest2017 pic.twitter.com/pmVurctgXh — FINA (@fina1908) July 28, 2017  Kiek vėliau į baseiną įšoko ir Tadas Duškinas, tačiau jam taip pat nepavyko peržengti atrankos barjero. Lietuvis penktame plaukime iš aštuonių peteliške 100 metrų distanciją įveikė per 53,97 sek. ir finišavo devintas. Galutinėje rikiuotėje mūsiškis liko 45-as tarp 72-iejų dalyvių. Nuo 16-os vietos jį skyrė 2,01 sek. Men 100m Butterfly Heats, road to the semi-final! 🏊🏻#Swimming #FINABudapest2017 pic.twitter.com/Wr7Gh1Jh1F — FINA (@fina1908) July 28, 2017 Paskutinė „Danube“ arenoje pasirodė Ugnė Mažutaitytė, dalyvavusi 200 metrų nugara atrankoje. Antrame iš keturių plaukimų mūsiškė užfiksavo 2:14,07 sek. laiką ir sienelę paliepė aštuntoji. Toli nuo pusfinalio likusi Ugnė galutinėje rikiuotėje užėmė 22-ą vietą tarp 32-iejų plaukikių. Nuo 16-os vietos ją skyrė 2,4 sek. Women 200m Backstroke Heats, road to the semi-final! 🏊🏻‍♀️#Swimming #FINABudapest2017 pic.twitter.com/Sk1TOHcxc5— FINA (@fina1908) July 28, 2017 