Pasak oficialaus Lietuvos olimpinės rinktinės „LTeam“ aprangų gamintojo „Audimas“ prekinio ženklo verslo vykdomosios direktorės Vestos Krungolcienės, viso procesu metu laikytasi aiškios vizijos. Kolekcija turėjo būti moderni, atitinkanti pasaulines tendencijas. Ši užduotis pateikta keliems dizaineriams. Lūkesčius geriausiai išpildė Ffion Appelton, kuri, puikiai išmanydama šiuolaikinį sporto mados pasaulį, suderino moderniąją Lietuvos pusę su naujausiomis mados tendencijomis bei funkcionalumu. Olimpines aprangas sportininkai dėvės atidarymo ir uždarymo ceremonijų metu bei laisvalaikiu olimpiniame kaimelyje. „Siekdami aprangomis paminėti Lietuvos valstybės atkūrimo šimtmečio sukaktį, bendradarbiavome su kūrybine agentūra NEW!, kuri ir sukūrė patį šimtmečio vizualinį identitetą, teigiamai įvertintą ir visos tautos balso. Baigiamuosius kolekcijos dizaino elementus sudėliojo, aksesuarus priderino ir atskiras dedamąsias į vientisą visumą sujungė dizaineris Giedrius Paulauskas. Jį pasirinkome dėl išskirtinio braižo, domėjimosi istorinėmis lietuvių uniformomis bei mūsų šalies vertybių puoselėjimo“, – pasakoja V. Krungolcienė. Kolekcijos autorė F. Appelton teigia ieškodama idėjų Lietuvos olimpinės rinktinės „LTeam“ aprangai žvelgusi į modernėjančią ir pažangiai mąstančią Lietuvą, šiuolaikinius jos pastatus. „Ypatingą dėmesį skyriau naujausioms sportinės aprangos tendencijoms, kurios kolekcijoje atsispindi spalvų blokais, išskirtinėmis detalėmis bei siluetus pabrėžiančia grafika. Vienos pagrindinių detalių yra metalo blizgesio elementai bei švytinti balta spalva, tarsi pakylėjanti produktą ir simbolizuojanti sportininko pasiekimus bei tikslus. Dizaine šiuolaikiškai panaudota Lietuvos vėliava sukuria dinamiškos ir pažangiai mąstančios šalies įspūdį“, – sako F. Appelton. Naujosios kolekcijos sprendimais liko patenkinti ir patys sportininkai, kuriems aprangos pasirodė esančios ne tik gražios, bet ir praktiškos. „Aprangos atrodo solidžiai, moderniai, elegantiškai. Manau, kad Lietuvos 100-mečiui skirti raštai atkreips kitų sportininkų ir viso pasaulio žiūrovų dėmesį. Apranga patogi, su ja tikrai gerai jaučiuosi. Ypač patiko marškinėliai ir kelnės laisvalaikiui“, – aprangą vertino slidininkas Tautvydas Strolia. Pasak F. Appelton, šiuo metu kuriant aprangas itin madingi horizontalūs monochrominiai skaidymai, spindinčios detalės, moderni grafika, platesni siluetai. „Mano pasiūlytas idėjas „Audimo“ kūrybinė komanda pritaikė Lietuvos Nepriklausomybės 100-čio šventę paversdama pagrindine 2018-ų metų žiemos olimpinių žaidynių paradinės aprangos žinia. Šiuolaikiškai interpretuota ir išpildyta pagrindinė grafika, šviesi spalvų gama, funkciniai bei technologiniai sprendimai ir stilingi megzti aksesuarai sukuria pagarbų Lietuvos olimpinės komandos įvaizdį“, – džiaugiasi dizainerė. Kitų metų vasario 9-25 dienomis vyksiančiose Pjongčango žiemos olimpinėse žaidynėse turėtų varžytis apie 5 tūkstančiai sportininkų iš daugiau nei 100 šalių. Jiems bus išdalinti 102 medalių komplektai.