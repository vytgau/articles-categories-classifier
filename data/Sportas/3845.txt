Nugalėtojoms po 6 įvarčius pelnė Aušra Šponė bei Austėja Rimkutė, po 5 - Inga Sadauskaitė, Akvilė Tolvaišaitė bei Rusnė Markinaitė, 4 - Karolina Čekuolytė. Po iškovotos pergalės naudingiausia Lietuvos rinktinės žaidėja R. Markinaitė teigė, jog nors žaidimu komanda yra patenkinta, tačiau taisytinų dalykų dar tikrai yra. Juolab, jog anot rankininkės, latvės nėra tos oponentės, po kurių galima būtų daryti aiškesnes išvadas. Tuo tarpu rankinio federacijos prezidentas tikino, jog toks merginų startas nuteikia išties optimistiškai, o taip žaidžiant galima pakovoti ir dėl kelialapio į jaunių elito divizioną.  Trečiadienį Lietuvos merginų rinktinė susitiks su Suomijos rankininkėmis, kurios pirmąją varžybų dieną 36:18 nugalėjo Didžiosios Britanijos ekipą. Kitame mūsų grupės mače antradienį susitiko Ukrainos ir Didžiosios Britanijos rinktinės. Ukraina 35:18 iškovojo antrąją pergalę per dvi žaistas rungtynes ir įsitvirtino pirmoje B grupės vietoje.