Komandą į iki tol neregėtas aukštumas – ketvirtąją vietą A lygoje – atvedusio 41 metų specialisto Jonavos klubas atsisakė ir savo strategu kitiems metams pasirinko šiemet pirmosios lygos ekipą Alytaus „Dainavą“ treniravusį 47-erių Darių Gvildį. M. Čepas „Jonavos“ vyriausiuju treneriu tapo šių metų vasarą, poste pakeitęs Donatą Vencevičių, kurio asistentu buvo iki tol. Iš pavasarį strigusios komandos iki sezono pabaigos M. Čepui pavyko sukurti darnų kolektyvą, kuris pasiekė aukščiausią vietą, į kurią Jonavos ekipa realiai galėjo pretenduoti. Todėl M.Čepo atleidimas buvo netikėtas. Pats treneris komentuoti situaciją atsisakė. „Noriu palinkėti „Jonavai“ sėkmės kitų metų čempionate“, – tepasakė jis. D. Gvildys A lygoje – ne naujokas. Jis yra dirbęs Marijampolės „Sūduvos“ ir Kauno „Stumbro“ vyriausiuoju treneriu.