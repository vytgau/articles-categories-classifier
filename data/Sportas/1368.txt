Nė vieno baudos rato „neuždirbęs“ L. Banys ilgą varžybų laiką buvo pirmoje vietoje, tačiau vėliau startavę varžovai jį išstūmė iš prizininkų trejeto. Nuo medalio lietuvį skyrė vos 19,5 sek. „Kai tik finišavau, švieslentėje pamačiau, jog esu pirmas, bet dėl medalio dvejonių buvo. Galvojau, kad galiu likti ketvirtas, nes žinojau, jog visi lyderiai startuoja ketvirtoje grupėje (pusvalandžiu vėliau nei L. Banys – aut. past.). Džiaugtis per anksti tikrai nebuvo ko, reikėjo laukti, kol visi finišuos“, – pasakojo L.Banys. 27-as į trasą iššliuožęs Lietuvos biatlonininkas geriausiųjų trejetuke išsilaikė iki tol, kol finišavo 86-ą numerį turėjęs rusas Saidas Karimulla Khalili. Vėliau mūsiškį taip pat aplenkė ukrainietis Bogdanas Cimbalas bei dar vienas rusas Igoris Malinovskis. „Nusivylimo, kai lenkė varžovai, nebuvo. Labai džiaugiausi, nes Obertiliache per IBU jaunimo taurės varžybas buvau 11-as ir tada liko kartėlis – norėjau pagerinti tą rezultatą. Šešta vieta yra „vau“ po nesėkmingos individualios rungties. Ten šaudymas nesisekė, niekas nesisekė ir manau, kad padariau viską, ką galėjau“, – džiaugėsi L.Banys. Ketvirtadienį 15 km asmeninėse lenktynėse biatlonininkas šaudydamas suklydo net 7 kartus bei liko 60-as, tad šešta vieta sprinte tapo maloniu siurprizu. Beje, kylanti biatlono žvaigždė juokavo, kad taikliau šaudyti norėjo ir dėl to, kad trasa varžybose buvo itin sunki, tad šliuožti baudos ratus būtų buvusi tikra kančia. Penktadienį Pokliukoje pustė tiek, kad lietuviai net negalėjo atlikti treniruotės, o šeštadienį vaikinų sprinto rungtis buvo nukelta valanda bei susidėjo ne iš tradicinių trijų ratų po 3,3 km, bet keturių po 2,5 km. „Šiandien jaučiausi stipresnis ne trasoje, bet šaudykloje. Šaudymas stovint buvo užtikrintas, šimtaprocentinis. Dar šaudydamas jaučiau, kad viską pataikysiu, tad beliko trasoje atiduoti viską, ką galiu“, – sakė lietuvis. 19-metis L. Banys šį sezoną jau „apšilo kojas“ ir pasaulio taurės varžybose. Sportininkas dukart startavo vyrų estafetės 4x7,5 km rungtyje, o Antholze (Italija) vykusiame šeštame planetos taurės etape pirmą kartą dalyvavo individualiai – sprinte buvo 103-ias, pranokęs kelis Pjongčango olimpiadoje dalyvausiančius varžovus. „Patirtis suaugusiųjų varžybose padėjo susitvarkyti su įtampa šiandien. Jaunimo varžybose tų žiūrovų tiek nėra, viską darai dėl savęs ir jaudulio nėra“, – aiškino L. Banys. Europos čempionu tapo I. Malinovskis, distanciją įveikęs per 30 min. 10 sek. S.K. Khalilis atsiliko 3,7 sek., o B. Cimbalas – 13 sek. L. Banys nugalėtojui nusileido 32,5 sek. Su vyresniais varžovais konkuravę Lietuvos jaunių rinktinės nariai užėmė žemesnes vietas: 17-metis Maksimas Fominas buvo 42-as bei drauge su L. Baniu iškovojo teisę sekmadienį startuoti persekiojime, 18-metis Nikita Romanovas liko 70-as, o 17-metis Jokūbas Mačkinė – 97-as. Į šešetuką patekęs L. Banys buvo pagerbtas po varžybų vykstančioje gėlių ceremonijoje. Be minėtų prizininkų ir lietuvio joje taip pat dalyvavo ketvirtą vietą užėmęs italas Danielis Cappellari bei penktas likęs suomis Tuukka Invenius.