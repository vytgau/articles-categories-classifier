Šiaurės Korėjos nacionalinio parolimpinio komiteto delegacija ir atletai kitą trečiadienį sausuma keliaus į Pietų Korėją, antradienį skelbė Pietų Korėjos susivienijimo ministerija. Tačiau lieka neaišku, kiek Šiaurės Korėjos sportininkų dalyvaus parolimpinėse žaidynėse ir ar, kaip buvo planuota iš pradžių, juos lydės šokėjų komanda. Šiaurės Korėja pirmą kartą dalyvaus parolimpinėse žaidynėse, kurios kovo 9-18 dienomis bus rengiamos Pjongčange. Dėl dalyvavimo abi Korėjos susitarė dar sausį ir Tarptautinis parolimpinis komitetas (TPK) paskelbė oficialų kvietimą. Šiaurės Korėjos sportininkai taip pat dalyvavo vasario 9-25 dienomis vykusiose Pjongčango žiemos olimpinėse žaidynėse, o uždarymo ceremonijoje pasirodė aukšto lygio Šiaurės Korėjos delegacija. Šiaurės Korėjos dalyvavimas žaidynėse suvokiamas kaip tramplinas, siekiant susitaikyti abiem šalims, tačiau JAV ir Japonija išlieka įtarios dėl branduoliniais ginklais apsiginklavusios Šiaurės Korėjos ketinimų.