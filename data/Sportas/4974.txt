Po kelerių metų pertraukos oficialiose varžybose kartu startavo porinę dvivietę valtį irkluojančios Milda Valčiukaitė ir Ieva Adomavičiūtė. Jos sekmadienį užtikrintai tapo savo valčių klasės nugalėtojomis. Šeštadienį jos abi dalyvavo vienviečių varžybose ir jose M. Valčiukaitė buvo pirma, o I. Adomavičiūtė – trečia. Tarp jų įsiterpė latvė Elza Gulbė. Po sekmadienio varžybų I. Adomavičiūtė ir M. Valčiukaitė dar kurį laiką irklavo Galvės ežere, o vėliau kurį laiką klausėsi Lietuvos rinktinės trenerio Mykolo Masilionio patarimų ir pastabų. Jos reikalingos, nes kai buvusi M. Valčiukaitės partnerė Donata Vištartaitė paskelbė apie karjeros pabaigą, Milda turėjo irkluoti viena, o I. Adomavičiūtė po studijų JAV tik prieš porą savaičių grįžo į Lietuvą, todėl norint jau šiame sezone kartu dalyvauti svarbiausiose pasaulio varžybose, reikia spartaus progreso. „Su treneriu aptarėme, kaip sekėsi varžybose. Tai buvo kontrolinė regata prieš pasaulio taurės etapą, todėl labai svarbu išgirsti trenerio komentarus, kad galėtume tobulėti toliau“, – sakė M. Valčiukaitė. „Prieš savaitę pirmą kartą kartu irklavome kontrolinėse varžybose, o šį savaitgalį buvo pirmos rimtos varžybos. Progresas - akivaizdus, tiek technikos, tiek rezultato prasmėmis. Tikimės toliau taip pat sparčiai tobulėti, – Eltai sakė I. Adomavičiūtė. – Žinoma dar trūksta labai daug. Čia tik pati pradžia. Sunku pasakyti, kiek reikia laiko kol pasieksime geriausius rezultatus“. Ar I. Adomavičiūtė ir M. Valčiukaitė pasaulio taurės etape plauks dviviete, ar vienvietėmis valtimis, paaiškės artimiausiomis dienomis. „Manau, kad po olimpinių žaidynių pirmi metai yra labai tinkami pokyčiams. Tai pats laikas pradėti naują kelią link Tokijo olimpinių žaidynių. Ar gali būti, kad irkluosime vienvietėmis? Visko gali būti, galbūt vėliau atsiras daugiau pajėgių merginų ir sėsime į aštuonvietę valtį“, – šypsojosi irkluotojos. M. Masilionis pritarė, kad Ieva su Milda kartu irkluoja paprasčiausiai dar per trumą laiko tarpą, todėl didelių tikslų artimiausiuose startuose nekeliama. „Merginos dar per mažai laiko irklavo kartu. Jos laimėjo šitą regatą Trakuose, bet irkluoja dar ne taip, kaip reikia. Tikiuosi laikas padės išspręsti šias problemas. Dar spręsime, kaip jos startuos Šveicarijoje. Nėra reikalo plaukti su dviviete ir kovoti dėl 18-19 vietos. Tokiu atveju geriau leisti joms abiem startuoti su vienvietėmis valtimis, nes pasaulio taurėje tokia galimybė yra. Dar turime savaitę treniruočių ir jų metu nuspręsime, koks variantas geriausias“, – kalbėjo M. Masilionis. Vyrų vienvienčių valčių klasėje abu kartus nugalėjo Žygimantas Gališanskis. Jis, kaip ir „Gintarinių irklų“ varžybas praleidęs tituluotas Lietuvos irkluotojas Mindaugas Griškonis, pasaulio taurės etape Šveicarijoje veikiausiai plauks vienviete valtimi. Pokyčių bus ir Europos čempione prieš mėnesį tapusioje Lietuvos porinėje keturvietėje valtyje. Sekmadienį Trakuose irklavusi Aurimo Adomavičiaus, Rolando Maščinsko, Sauliaus Riterio (Ritter) ir Dominyko Jančionio įgula tapo „Gintarinių irklų“ nugalėtoja, finale aplenkusi pajėgią Estijos įgulą, kurios sudėtyje buvo ir olimpinių prizininkų. Pasak M. Masilionio, S. Riteris, kuris su M. Griškoniu tapo olimpiniu vicečempionu, keturvietėje turėtų startuoti ir pasaulio taurės etape. Su S. Riteriu į valtį sės A. Adomavičius, R. Maščinskas bei Martynas Džiaugys arba D. Jančionis. Tuo tarpu porinę dvivietę valtį Šveicarijoje irkluos jaunieji Armandas Kelmelis ir Dovydas Nemeravičius, kuriems tai bus puiki repeticija prieš Europos jaunimo (iki 23 metų) čempionatą. Šeštadienį S. Riteris su M. Džiaugiu startavo porinių dviviečių valčių varžybose, bet po pusfinalio Europos čempionu su keturviete valtimi tapęs M. Džiaugys pasijuto blogai ir dėl ligos pasitraukė iš varžybų. „Lietuvoje tokios varžybos ir yra, kad būtų galima kažką naujo atrasti. Visada „Gintariniuose irkluose vieną dieną irkluoju dvivietę, o kitą – keturvietę. Tai labai aukšto lygio varžybos su pajėgiais varžovais iš užsienio. Smagu, kad į jas susirenka daug žiūrovų“, – naujienų agentūrai ELTA pasakojo S. Riteris. Pirmą kartą Lietuvos istorijoje buvo surengtos ir parairkluotojų varžybos, kuriose mūsų parolimpietis Augustas Navickas pranoko Baltarusijos sportininką.