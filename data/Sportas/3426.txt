Pirmajame šeštadienio pusfinalyje susitiks 2016 metų LFF taurės finalininkai „Sūduva“ ir „Žalgiris“. Tą kartą po Andrija Kaludžerovičiaus ir Manto Kuklio įvarčių antrajame kėlinyje vilniečiai triumfavo 2:0 ir kėlė į viršų trofėjų 11 kartą. Tai bus ketvirtas kartas, kai taurės burtai suveda abi ekipas ir „Sūduva“ sieks pirmą kartą pereiti „Žalgirio“ barjerą. Visgi ši dvikova Marijampolėje turėtų būti intriguojanti. Abi komandos vasarą auginosi raumenis kovodamos UEFA turnyruose, tačiau krito po to pačio varžovo Razgrado „Ludogorec“ smūgių. „Žalgiriui“ kelionė Čempionų lygoje baigėsi antrajame etape, tuo tarpu viena žemiausiai Europos lygoje reitinguotų komandų „Sūduva“ sugebėjo eliminuoti tris varžovus. LFF taurėje suvalkiečiai taip pat buvo užtikrinti ir ketvirtfinalyje 4:1 nugalėjo kitą Europos lygoje taip pat toli nužengusią „Trakų“ komandą. „Žalgiris“ savo ruožtu 8:0 sutriuškino Vilniaus „Panerį“. Pastaruoju metu komandose įvyko rokiruotės. Namų rungtynėse su „Ludogorets“ sužibėjęs Serge‘as Nyuiadzi nuomos sąlygomis išvyko į Džurdžu „Astra“ klubą Rumunijoje, tuo tarpu „Sūduva“ įsigijo Plovdivo „Lokomotiv“ komandos universalų gynėją Guilherme Choco. Iš viso po nepriklausomybės atkūrimo per oficialias varžybas komandos tarpusavyje žaidė 66 kartus. 30 kartus laimėjo „Žalgirio“ ekipa, 13 kartų Marijampolės komanda, o 23 kartus rungtynės baigėsi lygiosiomis. „Sūduvos“ žygis LFF taurėje šį sezoną: II etapas: „Hegelmann Litauen“ 0:3 „Sūduva“ III etapas: „Koralas“ 0:4 „Sūduva“ IV etapas: „Sūduva“ 4:1 „Trakai“ „Žalgirio“ žygis LFF taurėje šį sezoną: II etapas: „Banga“ 1:1 „Žalgiris“ (po baudinių serijos 1:3) III etapas: „Žalgiris“ 1:0 „Atlantas“ IV etapas: „Panerys“ 0:8 „Žalgiris“ Prieš mačą „Sūduvos“ gynėjas Andro Švrljuga klubo svetainei teigė, kad jo atstovaujama ekipa turės akivaizdų privalumą – tai sava aikštė ir tribūnų palaikymas. „Bus sunkios rungtynės. Visi žinome, kas yra Vilniaus „Žalgiris“ Lietuvos futbole. Komanda jau 5 metus laimi visus titulus, tad neabejotinai bus sunku. Tačiau mes žaisime savo stadione ir tai yra mūsų pranašumas“, – kalbėjo kroatas. LFF taurės turnyre žaidžiamos tik vienerios rungtynės, jų laimėtojas žengia į kitą etapą, o pralaimėjusieji traukiasi iš kovos dėl trofėjaus. „Tikrai turime galimybę laimėti, – neabejojo A. Švrljuga. Kietos kovos tikisi ir „Žalgirio“ vienas lyderių, kapitonas Mantas Kuklys. LFF taurės turnyro pusfinalio rungtynės tarp „Sūduvos“ ir „Žalgirio“ šeštadienį prasidės 15 val.  Vilniuje – „Vilniaus Vyčio“ ir „Stumbro“ akistata Antrajame taurės pusfinalyje susitiks du jauni klubai – vienintelė Pirmos lygos komanda „Vilniaus Vytis“ ir A lygos vidutiniokai Kauno „Stumbras“. Algimanto Liubinsko treniruojami „vyčiai“ dabar užima šeštą vietą Pirmoje lygoje ir septyniais taškais atsilieka nuo lyderiaujančių „Palangos“ ir Gargždų „Bangos“ klubo, o per pastaruosius penkis mačus (visuose turnyruose) šventė dvi pergales ir du kartus patyrė pralaimėjimą. Visgi vilniečiai per 21 susitikimą praleido 21 įvartį. Tai yra geriausias rezultatas tarp visų antrojo šalies diviziono klubų. Tuo tarpu „Stumbras“ užima šeštą vietą A lygoje, kur tik šešiais taškais lenkia iškritimo zonoje esantį Kauno „Žalgirį“ ir penkiais taškais atsilieka nuo ketvirtoje vietoje žengiančio Klaipėdos „Atlanto“, todėl teoriškai komanda gali ir iškovoti bilietą į Europą. Artimiausias kelias jiems tai padaryti būtų LFF taurės finalo laimėjimas, bet iki to laiko Mariano Barreto auklėtiniai turi susitvarkyti su banguojančia sportine forma – nuo liepos 22-osios, kai po pertraukos grįžo Lietuvos futbolo pirmenybės, komanda per aštuonis mačus iškovojo tik dvi pergales. Pastaroji buvo rugpjūčio gale, kai po dramatiškos akistatos 5:3 buvo įveikta „Jonava“. Pastarosiomis savaitėmis „Stumbre“ įvyko mažų pokyčių – komandą paliko vienas talentingiausių žaidėjų Nauris Petkevičius, kuris padėjo parašą ant sutarties su „Lille“ klubu. „Vyčio“ klubas žaidėjų rinkoje buvo ramus, bet savo sudėtyje turi du LFF taurės laimėtojus – Vilniaus „Žalgirį“ šiais metais palikusį vartininką Saulių Klevinską ir saugą Arminą Vaskelą. Tai bus pirmasis tarpusavio oficialus susitikimas, nors „Stumbro B“ komanda su „Vyčiu“ jau susitiko Pirmos lygos pirmenybėse. Pusfinalio mačo pradžia LFF stadione – 18.00 val. „Vyčio“ žygis LFF taurėje šį sezoną: II etapas: „Kėdainiai“ 1:7 „Vilniaus Vytis“ III etapas: „Dainava“ 3:6 „Vilniaus Vytis“ III etapas: „Panevėžys“ 0:1 „Vilniaus Vytis“ „Stumbro“ žygis LFF taurėje šį sezoną: II etapas: „Šilutė“ 0:1 „Stumbras“ III etapas: „Prelegentai“ 0:8 „Stumbras“ III etapas: „Jonava“ 3:5 „Stumbras“ LFF taurės finalas vyks rugsėjo 24 dieną Panevėžyje.