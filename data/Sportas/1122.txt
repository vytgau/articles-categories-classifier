Klastingame didžiojo slalomo rungties pirmame nusileidime jis pranoko 42 varžovus ir finišavo 68-as. Apie 40-uką svajojęs lietuvis trasoje užtruko 1 minutę 19,98 sekundės ir nuo lyderio austro Marcelio Hirscherio (1 min. 8,27 sek.) atsiliko 11,71 sek. Net 20 sportininkų nefinišavo, dar keturi buvo diskvalifikuoti, vienas nestojo prie starto linijos ir iš 110 jų beliko 85-i. Antrame nusileidime A. Drukarovas, kaip ir žadėjo, buvo dar drąsesnis ir greitesnis: jis finišavo per 1 min. 18,21 sek. ir užėmė 55-ą poziciją, o bendroje įskaitoje jam atiteko 59-a vieta (2 min. 38,19). Olimpinis auksas sužibo ant austro Marcelo Hirscherio kaklo (bendras laikas – 2 min. 18,04). Jis 1,27 sek. aplenkė norvegą Henriką Kristofferseną (2:19,31), kuris po pirmo nusileidimo rikiavosi tik dešimtas, bet buvo pats greičiausias per antrąjį. Latvis Kristapas Zvejniekas užėmė 35-ą vietą, estas Tormis Laine buvo 40-as (12,84 sek.). Bronzos medalis įteiktas prancūzui Alexiui Pinturault (2:19,35). Primename, kad sekmadienį 13 val. 15 min. val. bendrojo starto lenktynėse (15 km), kuriose dalyvaus tik 30 stipriausių olimpiados biatlonininkų, išvysime ir Tomą Kaukėną.