„Labiausiai džiaugiuosi dėl komandos. Mes šiais metais iš esmės kuriame naują komandą, lipdome kolektyvą. Tai užima daug laiko, tačiau būtent tokio pobūdžio rungtynės labai suartina futbolininkus. Dar prieš kelias dienas sakiau, kad geriausia, kas gali mums nutikti, tai atsiliekant vienu ar dviem įvarčiais išplėšti pergalę. Tada atsiranda jausmas, kad tu gali net ir sunkiausiomis sąlygomis kautis dėl pergalės. Ir ne tik kautis, bet ir laimėti. Dabar tai bus ne šiaip galvojimas, o žinojimas, nes futbolininkai jau bus tai padarę“, – teigė A. Skarbalius. Jau 7-ąją rungtynių minutę „Žalgirio“ vartininkas Džiugas Bartkus buvo priverstas traukti kamuolį iš savų vartų tinklo. Žalgiriečių klaida pasinaudoję „Trakų“ futbolininkai surengė kontrataką, kurią tiksliu smūgiu užbaigė rezultatyviausias varžovų komandos futbolininkas Mukanya Kabobola. 43-iąją min. „Žalgirio“ gynyboje atsivėrusia spraga pasinaudojo antrą įvartį pelnęs Justinas Marazas, tačiau po pertraukos žalgiriečiai pademonstravo geriausias savo savybes ir sugebėjo atsitiesti. „Ir pirmame kėlinyje mes puolime su kamuoliu viską darėme taip kaip norėjome, bet kelis kartus baisiai suklydome gynyboje, pražiopsojome varžovų žaidėjų kirtimus ir buvome nubausti. Pertraukos metu kalbėjome, kad turime žaisti atidžiau, numatyti „Trakų“ futbolininkų veiksmus ir atimti iš jų šį ginklą. Tikėjau savo komanda. Kaip žaidėjas ir treneris esu patyręs šį jausmą, kai po pirmo kėlinio atsilieki 0:2. Blogiausia yra galvoti, kad bus labai sunku pakeisti rezultatą, bet man yra pavykę iš tokių situacijų išplėšti pergalę. Tai ir sakiau savo žaidėjams, kad turime galvoti tik apie vieną įvartį. Sakiau, kad antrame kėlinyje privalome laikytis savo žaidimo plano, turime įmušti įvartį ir jokiu būdu nepraleisti. Džiaugiuosi, kad mums tai pavyko padaryti“, – pareiškė A. Skarbalius. „Žalgirio“ pergalę nulėmė trys puolėjo iš Slovakijos Tomašo Maleco įvarčiai. 199 cm ūgio puolėjas pirmą įvartį pelnė po perdavimo nuo kampinio gairelės, o kitus du pridėjo užbaigdamas greitas „Žalgirio“ kontratakas. A. Skarbaliaus teigimu, šio futbolininko rezultatyvūs smūgiai jo nestebina. „Mes žinome jo kokybę, jo sugebėjimus. Jo perdavimai yra labai tikslūs ir stiprūs, tad tai, kad jis būdamas prieš varžovų vartus sugeba vidine pėdos dalimi pasiųsti kamuolį į vartus mūsų tikrai nestebina. Stebina kitkas. Būdamas dviejų metrų ūgio, jis spėja dalyvauti gynybiniuose komandos veiksmuose, po to ir nubėga į kontrataką bei užbaigia ją tiksliu smūgiu. Jo atliekamas darbas aikštėje neapsiriboja vien tik puolimo veiksmais. Jis pasižymi labai dideliu darbingumu. Tai parodo jo požiūrį į futbolą, rodo, kad jam rūpi ne asmeniniai pasiekimai, o komandos rezultatai“, - konstatavo „Žalgirio“ vyriausias treneris. Tiek „Žalgiriui“, tiek ir „Trakams“ tai buvo pirmosios rungtynės Lietuvos futbolo federacijos (LFF) stadione šį sezoną. Pasak A. Skarbaliaus, pasikeitusios aplinkos faktorius rimtesnės įtakos mačo eigai neturėjo. „LFF stadione futbolas šiek tiek greitesnis, bet tai tinka abiem komandom. „Trakai“ taip pat gali žaisti greitai ir mes tai matėme, todėl ir norėjome pasitikti juos kuo aukščiau, spausti, neleisti įžaisti kamuolio. Norėjome, kad jie bėgiotų be kamuolio. Ir mums tai pavyko, tačiau savo įvarčius jie pelnė po greitų kontratakų. Visgi, antrame kėlinyje mano žaidėjai rodė didesnį norą rizikuoti. Pagaliau, mums ir nebuvo kur trauktis, buvome priversti rizikuoti. Be to, po pertraukos ir mūsų darbingumas padidėjo, užvirė dar kietesnė kova. Mūsų tikslas buvo parodyti, kad mes už „Žalgirį“ žaidžiame visa širdimi, kad mums kiekvienas kamuolys yra „mirk ar gyvenk“ svarbos. Apskritai, manau, kad tai buvo puikios, aukšto lygio rungtynės. Ir jei stadione jas stebėtų bent 10 tūkst. žiūrovų, jautriai reaguojančių į žaidimo eigą, visi sakytų, kad tai buvo nuostabios rungtynės“, – pastebėjo A. Skarbalius. Kitas rungtynes „Žalgiris“ žais balandžio 11 dieną Klaipėdoje su vietos „Atlantu“.