Jų įspūdingą žygį šeštadienį Mančesteryje bandys nutraukti Londono „Tottenham Hotspur“ ekipa, kuriai „miestiečiai“ pastaruosius keletą metų yra parankus varžovas. Šias ir dar ketverias 18-ojo turo rungtynes tiesiogiai rodys vaizdo transliacijų internetu platforma viaplay.lt ir „Viasat Sport Baltic“ kanalas. Pirmąją vietą užimantis „Manchester City“ turi net 49 taškus. Ketvirtojoje pozicijoje esantys „Spurs“ futbolininkai, kurie dabar šventė dvi pergales iš eilės, surinko 31. Tiek pat taškų sukaupė ir „Liverpool“ bei „Burnley“. „Tottenham Hotspur“ komanda „miestiečius“ Anglijos čempionate yra nugalėjusi net 23 kartus, o pralaimėjo jiems tik 11 sykių. 6 mačai baigėsi taikiai. Iš pastarųjų ketverių tarpusavio rungtynių net trejose triumfavo Londono klubas. „Spurs“ svečiuose „City“ ekipą „Premier“ lygoje paklupdė net 10 kartų. Tiek sykių išvykoje Londono ekipa nėra įveikusi nė vieno klubo. Antrąją vietą užimantis „Manchester United“ (38 taškai) sekmadienį svečiuose bandys palaužti „West Bromwich Albion“ futbolininkus. Pastarieji turi tik 14 taškų ir rikiuojasi 17-ti. Šis klubas praėjusiame ture išvykoje atsilaikė prieš „Liverpool“ (0:0), bet po laimėtų pirmų dviejų mačų paskui pergalės skonio nepatyrė jau per 15 dvikovų iš eilės. Trečiojoje pozicijoje esantis Londono „Chelsea“ (35 taškai) šeštadienį namie priims „Southampton“ ekipą. Ji surinko 18 taškų ir žengia 11-ta. Tiesioginių transliacijų per viaplay.lt ir „Viasat Sport Baltic“ tvarkaraštis: gruodžio 16 d. 14.20 val. „Leicester City“ – „Crystal Palace“, 16.50 val. „Chelsea“ – „Southampton“, 19.20 val. „Manchester City“ – „Tottenham Hotspur“; gruodžio 17 d. 16.05 val. „West Bromwich Albion“ – „Manchester United“, 18.20 val. „Bournemouth“ – „Liverpool“.