Naujasis „Sūduvos“ legionierius jaunystėje žaidė keliose Olandijos ekipose, taip pat Vokietijos Acheno „Alemannia“ klube. Lemtingu tapo persikėlimas į Kerkradės „Roda“ jaunimo akademiją. Šis Olandijos aukščiausios lygos senbūvis puolėjui 2013 metais ir pasiūlė pasirašyti pirmą profesionalo kontraktą. Tiesa, pirmajame savo sezone R. Cicilia progos debiutuoti aukščiausioje Olandijos lygoje nesulaukė, o „Roda“ iškrito į žemesnį divizioną. 2014-2015 metų sezone R. Cicilia, gindamas „Roda“ klubo spalvas, sužaidė 23 rungtynes ir pasižymėjo dviem įvarčiais. „Roda“ sugrįžo į Olandijos aukščiausiąją lygą, R. Cicilia pasirodė aikštėje dvejose rungtynėse, bet po to buvo paskolintas „Eerste Divisie“ lygos ekipai „Waalwijk“. „Waalwijk“ klube aukštaūgis puolėjas buvo svarbi komandas dalis ir per 2015-2016 metų sezoną sužaidė 24 rungtynes (pelnė 7 įvarčius).  Po neprasto sezono Olandijoje R. Cicilia sulaukė pasiūlymo iš Anglijos ir papildė „Port Vale“ gretas. Praeitą sezoną Didžiojoje Britanijoje futbolininkas sužaidė 35 rungtynes, per kurias pelnė 5 įvarčius. „Sūduvos“ naujokas neslėpė, kad prieš atvykdamas į Marijampolę apie naująją komandą žinojo nedaug, tačiau atvykęs čia buvo maloniai nustebintas. „Anksčiau nebuvau girdėjęs apie „Sūduvą“, tačiau sulaukęs pasiūlymo kiek pasidomėjau, mačiau, kaip komandai sekėsi UEFA Europos lygos atrankoje. Marijampolėje esu neilgai, bet mėgaujuosi būdamas čia. Miestas gražus, komandoje mane supa puikūs žmonės, turime geras sąlygas treniruotis ir žaisti rungtynes, tad negaliu kažkuo skųstis“, – sakė 197 centimetrų ūgio futbolininkas. Naujasis „Sūduvos“ puolėjas rungtyniaus vilkėdamas 94 numeriu pažymėtais marškinėliais. Artimiausias rungtynes Marijampolės komanda žais pirmadienį 18.30 val. Klaipėdoje su „Atlantu“, o į „Arvi“ futbolo areną sugrįš spalio 11-ąją 18 val., kai bus žaidžiamos rungtynės su „Kauno Žalgiriu“.