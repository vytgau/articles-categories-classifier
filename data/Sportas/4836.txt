Pirmojoje rungtyje lietuvė kone visą laiką pretendavo patekti į stipriausių šuolininkių 20-uką, tačiau nesėkmė paskutiniame bandyme nulėmė galutinę 24-ą vietą tarp 25-ių dalyvių, surinkus lygiai 221 balą. „Aistė rungtyniavo labai susikaupusi ir stabiliai atliko B programos 7 šuolius. Gaila, kad paskutiniojo metu padaryta klaida apkartino pagirtiną pasirodymą. Tikimės geresnės sėkmės bokšto rungtyje“, – po auklėtinės starto sakė treneris Kęstutis Autukas. Vis tik, sėkmė nuo šuolininkės nusisuko. Po gero pirmojo šuolio antrajame A.Andrašiūnaitė patyrė nugaros traumą, kuri ėmė trukdyti pasirodymui, šuoliai tapo sukaustyti, todėl juos teisėjai vertino neaukštais balais. Nepaisant to, lietuvaitė nusprendė nesitraukti iš varžybų, jas baigė jausdama skausmą ir, surinkusi 187,65 balo, neturėjo galimybės aplenkti bent vienos iš 18 varžovių. Europos jaunimo čempionate dalyvavo per 170 sportininkų iš 23 senojo kontinento šalių, suskirstytų į dvi amžiaus grupes. Daugiau Pirmenybių arbitrų tarpe šuolininkus vertino pripažinta šuolių į vandenį teisėja Alė Pikturnienė.