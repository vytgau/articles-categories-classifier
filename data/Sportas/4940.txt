Išvakarėse vokiečių leidinys „Bild“ publikavo tik tyrimo ištraukas. FIFA medžiagos autorius nepriklausomas etikos inspektorius Michaelas Garcia. Remiantis šiais dokumentais, Kataras išteisintas dėl galimos korupcijos per pasaulio čempionato šeimininkės rinkimus. FIFA prezidentas Gianni Infantino jau anksčiau reikalavo skelbti visą tyrimo medžiagą tam, kad būtų galima išvengti įvairių interpretacijų. Ankstesni FIFA etikos komiteto pirmininkai Cornelis Borbely ir Hansas-Joachimas Eckertas atsisakydavo nuo tokios publikacijos. FIFA džiaugiasi tuo, kad tyrimo medžiaga jau tapo vieša. Rusijos atstovai skuba džiaugtis, kad ši šalis taip pat sąžiningai iškovojo teisę rengti 2018 metų pasaulio čempionatą. FIFA vadovas G. Infantino ir Rusijos prezidentas Vladimiras Putinas praėjusį savaitgalį kartu stebėjo Konfederacijų taurės turnyro atidarymo rungtynes Rusija – Naujoji Zelandija (2:0). Pasak FIFA tyrimo, nėra jokių įrodymų, kad Rusijos ar Kataro atstovai darė spaudimą ar siūlė kyšius FIFA Vykdomojo komiteto nariams prieš pasaulio čempionatų šeimininkių rinkimus. JAV ir Šveicarijos prokuratūros tęsia savo tyrimus dėl galimos FIFA vadovų korupcijos per rinkimus.