Skelbiama, kad bavarai susitarė su Niko Kovaču, kuris pastaruosius dvejus metus vadovavo Frankfurto „Eintracht“ ekipai. Kroatas turėtų pakeisti šį sezoną į „Bundesliga“ viršūnę ir UEFA Čempionų lygos pusfinalį „Bayern“ atvedusį Juppą Heynckesą. 72-erių J. Heynckesas rudenį po ketverių metų pertraukos grįžo į futbolą tam, kad iki sezono pabaigos užimtų atleisto Carlo Ancelotti vietą. N. Kovačas galės tapti „Bayern“ treneriu tik tuomet, kai dabartinei jo ekipai „Eintracht“ bus sumokėta 2,2 mln. eurų išpirka. 46-erių specialistas Miunchene nebus naujokas. Savo futbolininko karjeros viršūnėje N. Kovačas vilkėjo „Bayern“ marškinėlius 2001-2003 metais. 2009 metais baigęs karjerą Zalcburgo „Red Bull“ klube N. Kovačas vėliau Austrijoje treniravo jaunimą, o 2013-2015 metais vadovavo Kroatijos nacionalinei komandai.