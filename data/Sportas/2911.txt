Galiūnų varžybose – užsieniečių triumfas Festivalio metu vyko tarptautinis galiūnų turnyras „Savickas Calssic“, kurį organizavo stipriausiu planetos žmogumi tituluojamas Žydrūnas Savickas. Jame tris prizines vietas iškovojo užsieniečiai. Visą varžybų laiką pliaupęs lietus gerokai apsunkino sportininkų darbą – nešami įrankiai nuolat slydo iš rankų, tačiau kova nuo to buvo tik įdomesnė. Dalyviai varžėsi rąsto kėlimo, traktoriaus tempimo, burbulų atkėlimo, vilkiko trakimo, lagaminų nešimo ir estafetės rungtyse. Varžybose nugalėjo Gruzijos atstovas Konstantinas Janashia, surinkęs 45 taškus. Jis nelaimėjo tik rąsto kėlimo rungties, o visose kitose dominavo. Antras liko lenkas Krzysztoffas Radzikowskis. Jis per 6 rungtis pelnė 41 tašką. Trečią vietą iškovojo Latvijos atstovas Oskaras Martužanas su 38 taškais. Karolis Aleksandravičius liko ketvirtas – jo sąskaitoje 25 taškai, Mindaugas Jaras su 23 taškais – penktas, o Audrius Jokūbaitis, surinkęs 8 taškus – aštuntas. Įdomu tai, kad varžyboms teisėjavo vienas geriausių Lietuvos galiūnų Vidas Blekaitis. „Kaip ir tikėjomės, pirmąsias vietas užėmė Gruzijos ir Lenkijos galiūnai. Kova buvo labai atkakli. Pliaupiant tokiam lietui nėra įprasta varžytis, todėl buvo labai sunku. Sportininkai sušalo, sušlapo ir labai pavargo. Džiugina Karolio Aleksandravičiaus rezultatas – jis jaunas, perspektyvus sportininkas, manau, kitais metais jį jau matysime tarp prizininkų“, – įspūdžiais iškart po varžybų dalinosi Ž. Savickas. Likus kelioms savaitėms iki „Savickas Classic“, Ž. Savickas svarstė galimybę jose dalyvauti. Tačiau, pasitaręs su kolegomis, priėmė sprendimą galiūnų kovas stebėti iš šalies. „Nusprendžiau nedalyvauti savo vardo varžybose ir leisti laimėti kitiems sportininkams. Mano užduotis vis tiek būtų įteikti apdovanojimus nugalėtojams – kaip aš juos sau teikčiau?“ – juokavo stipriausias planetos žmogus. Iššūkis pavyko Sauliaus Ritterio aplenkti nepavyko niekam, tačiau pasaulio irklavimo čempionas kelis kartus turėjo ne juokais sunerimti. Ant irklavimo treniruoklio vykusiame PWR iššūkyje „Būk greičiausias – su Sauliumi Ritteriu“ per minutę reikėjo nuirkluoti kuo daugiau metrų ir pabandyti aplenkti S. Ritterį. Pirmasis irklavo būtent pasaulio čempionas ir nubrėžė ribą – 491 metras per minutę. Net du dalyviai – Rapolas ir Tomas įveikė po 444 metrus ir visai nedaug nusileido vienam geriausių šalies irkluotojų. Tarp šių vyrukų turėjo įvykti finalas, tačiau į jį Tomas neatėjo, todėl pažadėtas prizas - „Sony“ garso kolonėlė, atiteko Rapolui. Geriausiai tarp merginų pasirodė festivalio viešnia Giedrė – ji įveikė 316 metrų per minutę. Sunkiaatlečių kovose – dvylikametės triumfas Vilniaus sporto centro sunkiosios atletikos varžybose – „Franco Kovalevskio taurėje“ netrūko emocijų. Dvikovės varžybose varžėsi ir vaikai, ir suaugę, o tarp rezultatų netrūko ir staigmenų. Moterų varžybose nugalėjo dvylikametė klaipėdietė Kotryna Selezniova. Ji išrovė 43 kilogramus, o išstūmė 52. Surinkusi 95 kilogramus ji aplenkė kur kas vyresnes savo varžoves. Antroji liko 29-erių Dovilė Janulynaitė. Nors ji surinko daugiau kilogramų – 134-is – bet dėl pačios didesnio svorio jai buvo įskaityta mažiau varžybinių taškų. Trečiąją vietą užėmė Vanesa Niurnaitytė – ji išrovė ir išstūmė bendrai 83 kilogramus. Vyrų varžybose lygių nebuvo marijampoliečiui Radvilui Balkūnui. Jis viso surinko net 320 kilogramų (150 rovimo ir 170 stūmimo) ir tapo absoliučios įskaitos nugalėtoju. Antrąją vietą užėmė dar vienas Marijampolės atstovas – Martynas Brokas. Jis, kaip ir trečioje vietoje likęs vilnietis Vykintas Padlipskas, surinko po 270 kg. (abu raunant 120 ir stumiant 150). Antroji vieta marijampoliečiui įskaityta dėl paties lengvesnio svorio. Berniukų (gim. 2004 m. ir jaunesni) varžybose daugiausiai taškų surinko klaipėdietis Aivaras Žukauskas, antrą vietą užėmė Martynas Adomėnas, trečias liko Airidas Kmieliauskas iš Marijampolės. Jaunučių (2002-2003 m. gim.) nugalėjo Kornelijus Pamarnackas iš Panevėžio. Antrąją vietą užėmė Arnas Gasiūnas iš Marijampolės, trečiąją – marijampolietis Tadas Čemerka. Jaunių (1998 m. gimn. ir jaunesnių) amžiaus grupėje čempionu tapo klaipėdietis Mindaugas Rimkus, antrąją vietą užėmė Marijampolės atstovas Petras Barauskas, trečias liko Lukas Sokolovas iš Panevėžio. Gimnastų triukams abejingų neliko Gatvės gimastikos čempionatas „Vilnius street workout battle“ sulaukė ypatingo festivalio svečių susidomėjimo. Dauguma žiūrovų varžybas stebėjo trimis akimis – dvejomis savo ir viena telefono kameros. Objektyvų dėmesio atletai buvo verti – įspūdingi jų triukai ant skersinių ir lygiagrečių nepaliko abejingų. Viso varžybose dalyvavo 16 kviestinių dalyvių. Varžybų organizatoriaus Deniso Tomkutonio teigimu, tai – vieni geriausių Lietuvos gatvės gimnastų. Tarp jų geriausiai pasirodė Mindaugas Šiurkus – jis tapo čempionu. Antrąją vietą užėmė Justas Mizgeris, trečias liko Robertas Polonskis. Varžyboms teisėjavo šių metų pasaulio gatvės gimnastikos čempionato dalyvis ir finalininkas latvis Paulsas Jemeljanovsas ir du lietuviai – Gediminas Skomskis ir Albertas Naimovičius.