„Vakare atskrenda Diniaras Bilialetdinovas, todėl prie treniruočių proceso turėtų prisijungti sekmadienį, Alonas Netzeras į Lietuvą atvyks sausio 16 – ąją. Visi kiti, įskaitant ir peržiūroje dalyvaujančius futbolininkus, yra čia“, – sakė klubo direktorius Virmantas Lemežis. Tarp minėtų peržiūroje dalyvaujančių futbolininkų daugiausiai jauni futbolininkai, jau turintys A lygos patirties. „Trakų“ klubas kiekvienais metais jauniems žaidėjams suteikia šansą ir šie metai nebus išimtis. Į peržiūrą pakvietėme Roką Gedminą, Luką Artimavičių, Edviną Baniulį, Ernestą Stočkūną, Simoną Stankevičių ir mums jau pažįstamą puolėją iš Belgijos. Jei klausiate, ar tai visi galimi būsimi naujokai, atsakymas – ne. Tačiau viskas turi eiti palaipsniui“, – kalbėjo V. Lemežis. Devintam sezonui iš eilės su komanda ruoštis pradėjo Justinas Januševskis. Praėjusiais metais didelį žingsnį į priekį savo karjeroje žengęs gynėjas tikisi, jog šiemet pavyks padaryti tą patį. „Žinoma pasiilgau ir komandos draugų, ir žaidimo su kamuoliu. Po sezono vienai savaitei norisi nuo visko pailsėti, tačiau tuomet pradedi po truputį judėti, kad atėjus į pirmą komandinę treniruotę kūnui nebūtų šoko. Turime laiko pasiruošti, o tada maloniausia dalis – žaidimas“, – sakė J. Januševskis. Antrą sezoną komandai vadovaus vyriausiasis treneris iš Rusijos Olegas Vasilenka. Jam talkins Gintaras Rimkus, vartininkų treneris Albertas Rybakas ir fizinio rengimo treneris Paulius Ragauskas. „Buvo laikas ilsėtis – dabar laikas dirbti. Pasiruošimas kažkiek skirsis nuo praėjusių metų, nes nuo pat pirmų treniruočių dirbsime su kamuoliu. Kitą savaitę žaisime pirmas kontrolines rungtynes. Turėsime galimybę įvertinti tai, ką nuveikėme per savaitę. Ir taip septynias savaites iš eilės. O tada startuos čempionatas – laikas bus nebevertinti, o rinkti taškus“, – kalbėjo O. Vasilenka. Beje, prieš prasidedant pirmajai treniruotei „Geriausio jauno žaidėjo“ statulėlė buvo įteikta pernai LFF organizuojamuose rinkimuose triumfavusiam Oscarui. Kaip atrodo 2018–iesiems besiruošiantys „Trakai“, futbolo gerbėjai galės išvysti sausio 13–ąją, 18 valandą sostinės „Sportimos“ manieže. Pirmuoju riterių varžovu bus „Jonavos“ klubas.