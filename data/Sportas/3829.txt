F-1-B klasėje (modeliai su gumos varikliais) Lietuvos atstovai Rolandas Mackus, Virginijus Ivančikas ir Renaldas Šeinauskas iškovojo trečią vietą komandų įskaitoje, į priekį praleisdami tik Serbijos ir Izraelio komandas, o už savęs palikdami net 39-ių šalių ekipas. Asmeninėje įskaitoje uteniškis R. Mackus iškovojo trečią vietą. Nedaug iki medalių trūko F-1-C (modeliai su vidaus degimo varikliais) klasėje dalyvavusiems Lietuvos atstovams. Jie užėmė ketvirtą vietą tarp 39 ekipų, atsilikdami nuo trečią vietą užėmusių varžovų iš Didžiosios Britanijos tik 4 taškais. F-1-A kategorijoje tarp 113 startavusių dalyvių aukštą penktą vietą iškovojo Paulius Budovas. Taip pat penktą poziciją tarp 80 oponentų asmeninėje įskaitoje užėmė Varėnos techninio sporto klubo „Erdvė“ atstovas Virginijus Furmaniukas. Be viso to varžybose buvo sumuojami visų trijų klasių sportininkų, atstovaujančių tai pačiai šaliai, taškai. Šioje bendrojoje įskaitoje Lietuva iškovojo antrą vietą, nusileisdama tik prancūzams. Šis pasiekimas yra aukščiausias Lietuvos istorijoje. Gana vidutiniškai pasirodė varžybų favoritais laikyti Jungtinių Amerikos Valstijų, Kinijos, Rusijos ir Ukrainos aviamodeliuotojai. „Šią sėkmę galima sieti su tuo, kad kiekybė peraugo į kokybę. Lietuvos komandos vadovas, varėniškis Virginijus Ivančikas, kuris varžybose taip pat surinko maksimalų taškų skaičių, sutelkė aplink save labai gerus aviamodeliuotojus ir kartu pasiekė tokius neįtikėtinus rezultatus. Aišku, tobulėja ir technika. Tiek R. Mackus, V. Ivančikas, V. Furmaniukas, tiek kiti aviamodeliuotojai, bendrauja su naujausias technologijas naudojančiais Italijos, Ukrainos, Rusijos aviamodeliuotojais, keičiasi patirtimi ir tobulina modelius. Asmeniškai labai džiaugiuosi, nes tiek V. Furmaniukas, tiek V. Ivančikas yra mano buvę auklėtiniai“, - pasakojo nuo 1967 metų šiame sporte žinomas, praeityje čempionu tapęs, o dabar varžybose teisėjaujantis aviamodeliavimo ekspertas Gediminas Vaitekūnas. Anot G. Vaitekūno, daug varžybose Vengrijoje lėmė ne tik technika, bet ir sportininkų meistriškumas bei gebėjimas numatyti net menkiausius oro sąlygų pasikeitimus. „Mes tai vadiname mikrometeorologija. Sportininkas turi gebėti stebėti pokyčius danguje. Viską lemia kylančio oro srovė, į kurią per varžybas turi patekti modelis. Aviamodeliuotojas turi pajausti, kada yra tinkamas laikas paleisti modelį. Kaip ir didiesiems, taip ir mažiesiems sklandytuvams, modeliams su gumos ar vidaus degimo varikliu, visiems jiems reikalinga oro srovė, nes ore jie skrenda jau be žmogaus įsikišimo. Vengrijoje sąlygos buvo sunkios, nes temperatūra viršijo 39 laipsnius, o vėjo stiprumas buvo 4-9 metrai per sekundę. Džiaugiuosi, kad vyrai nuvažiavo į čempionatą anksčiau, pasitreniravo kelias dienas, aklimatizavosi ir tikrai pasiekė neįtikėtinus rezultatus“, - neeilinę mūsų šalies atstovų pergalę įvertino vienas žymiausių Lietuvos aviamodeliavimo meistrų G. Vaitekūnas. Iš viso Lietuvos spalvas šiose varžybose gynė devyni aviamodeliuotojai: Arūnas Grašys, V. Furmaniukas, Darijus Atkočiūnas, Paulius Budovas, Sigitas Jakutis, Modestas Snukiškis, R. Mackus, Renaldas Šeinauskas ir komandos vadovas V. Ivančikas.