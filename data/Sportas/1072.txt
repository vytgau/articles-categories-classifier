Antrąją vietą užėmė vengrė Anna Kemenyfi (613 tšk.), trečiąją – rusė Jelizaveta Jevstratova (581 tšk.). „Ši pergalė man yra viena svarbiausių. Prie pernai laimėto pasaulio čempionato aukso šis Europos pirmenybių aukso medalis labai dera. Pernai pakeičiau lanką, todėl laimėti nelabai tikėjausi, juolab kad vasario pradžioje Baltijos čempionatą laimėjau su nelabai įspūdingu rezultatu. Apskritai renginys buvo tikrai puikus, dalyvių skaičius rekordinis. Įspūdinga, kai vienu metu šaudo daugiau nei 200 lankininkų“, – sakė M. Večkytė. Bronzos medalį Lietuvai iškovojo vaikų paprastųjų lankų varžybose startavusi Elzė Večkytė. Ji surinko 701 tašką ir nusileido tik po 708 taškus surinkusioms vengrei Abigel Toth bei latvei Norai Ronei. Septintas šiame čempionate liko Gediminas Astrauskas (medžiokliniai lankai be apribojimų). Jis su 864 taškais pasiekė naują Lietuvos rekordą ir aplenkė 15 varžovų. Vyrų ilgųjų lankų grupėje Arvydas Banys užėmė septintąją poziciją. Jo rezultatas – 601 taškas – naujas Lietuvos rekordas. Toje pačioje grupėje startavęs Stasys Svetlauskas užėmė devintąją, o Egidijus Sekorskas – 12-ąją vietas. Vyrų istorinių lankų varžybose devintoji vieta atiteko Žydrūnui Večkiui. Moterų ilgųjų lankų varžybose šeštąją vietą užėmė Aida Grigienė. Vyrų paprastųjų lankų grupėje Vladimiras Mosinas liko 31-as. Šiame čempionate dalyvavo virš 500 lankininkų. Ten pat vykusiose 3D šaudymo iš lanko varžybose „Fehova 3D Indoor Championship“ lietuviai savo klasėse iškovojo penkis medalius. Aukso apdovanojimą pelnė M. Večkytė, sidabro – E. Večkytė, bronzos – Edita Astrauskienė, Ž. Večkys ir A. Grigienė. Baltijos čempionate lietuviai raškė medalius Ventspilyje (Latvija) vykusio Baltijos uždarų patalpų šaudymo iš lanko čempionato asmeninėse varžybose Lietuvos sportininkai iškovojo devynis medalius. Vyrų olimpinių lankų grupėje triumfavo Adrianas Kovalevskis (LSK). Jis iki finalo įveikė visus keturis varžovus, o finale 7:3 įrodė pranašumą prieš patyrusį tautietį Vladą Šigauską (KSA). „Pergalę lėmė geras fizinis ir psichologinis pasiruošimas, susikaupimas ir šiek tiek sėkmė. Taip pat labai prie pergalės prisidėjo draugų palaikymas. Visada į varžybas vykstu siekti pergalės, nesvarbu – ar tai Baltijos, ar pasaulio čempionatas. Fiziškai sunkių kovų nebuvo, visuomet tam esu pasiruošęs, bet psichologiškai, artėjant link finalo, buvo vis sunkiau. Spaudimas ir įtampa augo, todėl finalas buvo pats sunkiausias. Ar rezultatai reiškia, kad lietuviai stipriausi Baltijos šalyse? Praktiškai taip, bet teoriškai pataikyti ir laimėti mano grupėje galėjo daugiau nei pusė visų dalyvių. Šiandien laimi vienas, rytoj gali laimėti kitas. Tiek latviai, tiek estai yra labai stiprūs varžovai“, – mintimis dalinosi A. Kovalevskis. Moterų olimpinių lankų grupėje sidabro apdovanojimą pelnė jaunoji Paulina Ramanauskaitė („ASRC-Žaliasis lankas“). Ji pusfinalyje po papildomo šūvio 6:5 įveikė pajėgią latvę Mariną Rjabkovą ir tik finale 3:7 turėjo pripažinti kitos latvės Rimmos Matvejevos pranašumą. Moterų skriemulinių lankų grupėje sidabro medalį iškovojo Inga Timinskienė („Žaliasis lankas“). Ji pusfinalyje po labai atkaklios kovos 143:142 nugalėjo estę Meeri-Maritą Paas, o finale 141:146 nusileido varžybų favoritei estei Lisell Jaatmai. Lietuvos sportininkai dominavo paprastųjų lankų varžybose. Čempionu tapo Arūnas Gurevičius (LSK), kuris finale 6:2 nugalėjo kitą lietuvį, bendraklubį Nerijų Švedą. Mažajame finale dar vienas Lietuvos atstovas Mindaugas Junevičius (LSK) 4:6 nusileido latviui Oskarui Šporsui. Tarp moterų trys LSK klubo lietuvaitės užėmė visą apdovanojimų pakylą. Finale Margarija Matvijenko 6:2 įveikė Anželiką Molis, o mažajame finale Akvilė Daubaraitė 6:4 pranoko latvę Baibą Šperą-Šporą. Moterų olimpinių lankų komandų varžybose sidabro medalius iškovojo Lietuvos-2 komanda (Margarita Butiakova, Laila Kuzmienė ir Gabija Sergejevaitė), o tarp vyrų bronzą pelnė antroji Lietuvos ekipa – Dovydas Bagdanavičius, Aidas Jurgaitis ir A. Kovalevskis. Vyrų skriemulinių lankų komandų turnyre antrąją vietą užėmė Remigijaus Bileišio, Mariaus Grigaravičiaus ir Arvydo Prapuolenio trio. Jie finale 223:225 pralaimėjo Latvijos lankininkams. Paprastųjų lankų komandų varžybose triumfavo pirmoji Lietuvos komanda (Arūnas Gurevičius, Aleksandras Jocius ir Mindaugas Junevičius). Tuo tarpu moterų skriemulinių lankų komandiniame turnyre antrąją vietą užėmė jungtinė ekipa, kuriai atstovavo ir dvi lietuvės Asta Grigaravičienė bei Inga Timinskienė.