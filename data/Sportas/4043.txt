L. Jasiūnaitė geriausiu trečiuoju bandymu ietį numetė 55,80 m ir atrankos A grupės įskaitoje aplenkusi 2 varžoves užėmė 14 vietą. Pirmuoju bandymu ietis skriejo 50,51 m, antruoju bandymu – 55,05 m. Finalą būtų garantavęs 63,50 m rezultatas. „Pagal rezultatą matosi, kad nelabai pavyko. Nežinau, ką komentuoti, – išėjusi iš stadiono su ašaromis akyse kalbėjo L. Jasiūnaitė. Ji prisipažino, kad prieš trečiąją lemiamą metimą galvoje sukosi viena mintis: „Galvojau, kad nenoriu laukti dviejų metų ir norėjau šiandien padaryti (patekti į finalą – DELFI)“, – komentavo ji. „Didelis stadionas, daug žmonių, gal nepratusi, todėl šiek tiek keista buvo“, – teigė Kaune studijuojanti ieties metikė ir pravirkusi atsisakė toliau komentuoti. Galutinėje įskaitoje lietuvė iš 30-ies dalyvių užėmė 26-ą vietą. Atsigriebti L. Jasiūnaitė galės jau netrukus – rugpjūčio 20 dieną Taivane startuoja Universiada. Sportininkė sezono rekordą (60,24 m) pasiekė prieš kiek daugiau nei dvi savaites Palangoje vykusiame šalies čempionate. 