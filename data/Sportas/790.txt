Visų nuostabai prieš finalines kovas arenoje prasidėjo neįprastas sujudimas. Kameromis ir mikrofonais apsiginklavusi filmavimo komanda į imtynių čempionatą atlydėjo LaVarą Ballą. Prienų-Birštono „Vytauto“ klubo amerikiečių LiAngelo ir LaMelo tėvui knietėjo pažiūrėti, ką ant imtynių kilimo sugeba Lietuvos jaunuoliai ir panelės. Pats LaVaras yra žaidęs amerikietišką futbolą puolimo linijoje tight end pozicijoje. Viena šios žaidėjų užduočių – blokuoti varžovus, todėl jis puikiai nutuokia apie kontaktinį sportą ir tikėjosi smagaus reginio. „Dar didesnį LaVaro smalsumą sužadino žinia apie tai, kad kovos merginos. Jis kelis kartus pasitikslino, ar tikrai galynėsis panelės. Moterų imtynių kovos jį gerokai suintrigavo“, – apie LaVaro reakciją, sužinojus, kad finaluose bus merginų dvikovų, kalbėjo prodiuseris Karolis Malinauskas. Prieš 24 metus L. Ballas savo kišenėje turėjo kontraktą su Nacionalinės futbolo lygos (NFL) klubu Niujorko „Jets“, tačiau būdamas šios komandos dalimi taip ir nekovojo nei vienose oficialiose NFL rungtynėse. Kiek vėliau jį, kaip treniruočių partnerį, į savo gretas kvietė kitas lygos klubas Karolinos „Panthers“. Kaip bebūtų, amerikietiško futbolo pratybose Ballui teko lavinti takedown'ų – varžovų numušimo – techniką, kuriai pravartūs ir imtynių įgūdžiai. Atvykęs į Prienų sporto areną, L. Ballas greitai įsijautė į neįprastą šiai arenai aplinką, po efektingų metimų iš nuostabos kraipė galvą ir nevaržydamasis garsiai šaukė „vau!“. Įsibėgėjus finalinėms kovoms svečias netikėtai tapo čempionato dalyviu – L. Ballui buvo patikėta pasveikinti ir apdovanoti kelių svorio kategorijų nugalėtojus bei prizininkus. Čempionate reikėjo išdalinti iš viso dvidešimt medalių komplektų, kurių po lygiai atiteko graikų-romėnų ir moterų imtynių atstovams. Pirmenybėse dalyvavo 65 graikų-romėnų stiliaus imtynininkai ir 31 moterų imtynių atstovė. Pajėgiausius šalies jaunimo amžiaus grupės imtynininkus ir imtynininkes taip pat sveikino Prienų rajono savivaldybės meras Alvydas Vaicekauskas, pasaulio imtynių čempionas Rimantas Bagdonas ir Lietuvos imtynių federacijos prezidentas Giedrius Dambrauskas. Čempionato nugalėtojais tapo: Graikų-romėnų imtynės 55 kg Adomas Grigaliūnas 60 kg Vilius Savickas 63 kg Gytis Kulevičius 67 kg Justas Liaugminas 72 kg Edgaras Gendvilis 77 kg Titas Kerševičius 82 kg Arminas Lygnugaris 87 kg Redas Milašauskas 97 kg Arnoldas Baranovas 130 kg Dominykas Gorbonosovas Moterų imtynės 50 kg Emilija Sudarytė 53 kg Kamilė Šernauskaitė 55 kg Laura Stanelytė 57 kg Viktorija Augustauskaitė 59 kg Kornelija Zaicevaitė 62 kg Auksė Rutkauskaitė 68 kg Rimgailė Čeponytė 72 kg Vidmantė Burbaitė 76 kg Kamilė Gaučaitė