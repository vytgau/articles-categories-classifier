21-erių metų slidininkas finale distanciją įveikė per 3 min. 5,75 sek. Norvegas tapo jauniausiu olimpiniu vyrų slidinėjimo čempionu. Iki šiol rekordas priklausė švedui Gundei Svanui, kuris 1984 metais triumfavo 15 km lenktynėse, būdamas 22-ejų. Sidabro medalį iškovojo 27-erių metų italas Federico Pellegrino (+1,34 sek.). Jis vos 0,02 sek. pranoko trečiojoje vietoje likusį 21-erių metų rusą Aleksandrą Bolšunovą. Kaip jau skelbta, Lietuvos atstovas Modestas Vaičiulis atrankoje tarp 80 dalyvių buvo 44-as, o Mantas Strolia - 64-as. Moterų 1,25 km sprinto klasikiniu stiliumi rungtyje triumfavo 24-erių metų švedė Stina Nilsson - 3 min. 3,84 sek. Tai jau antrasis Švedijos slidininkių auksas Pjongčange. Moterų skiatlono varžybose šeštadienį greičiausia buvo Charlotte Kalla. Antrąją vietą sprinte užėmė Sočio olimpinių žaidynių ir dabartinė pasaulio čempionė 27-erių metų norvegė Maiken Caspersen Falla. Ji nugalėtojai pralaimėjo 3,03 sek. Trečioji pozicija atiteko 23-ejų metų rusei Julijai Belorukovai (+3,37 sek.).