Ketvirtojo etapo kulminacija buvo itin nesėkminga per karjerą 30 „Tour de France“ etapų laimėjusiam M. Cavendishui. Iki finišo likus 100 m įtariama, kad slovakas P. Saganas „pavaišino“ jį alkūne ir britas griuvo. „Šiaip su Peteriu gerai sutariu, tačiau nesu alkūnių gerbėjas, – po lenktynių kalbėjo M. Cavendishas. – Griuvimas yra griuvimas, tačiau norėčiau daugiau sužinoti apie tą alkūnę“. Sagan pushes Cavendish into the railings #TDF2017 #LeTour pic.twitter.com/NLWwAOTtvw— Mary Mc Intyre (@Mc1988) July 4, 2017  „British Dimension Data“ komandos dviratininkas po medikų pagalbos baigė etapą, tačiau kol kas nežino, ar galės tęsti lenktynes. „Man reikėjo siūti sužeistą pirštą. Kažkas negerai ir su pečiu. Nesu daktaras, tačiau tai nenuteikia optimistiškai“, – kalbėjo M. Cavendishas. Antras finišo liniją kirtęs P. Saganas vėliau buvo diskvalifikuotas. „Jis artėjo iš nugaros, neturėjau laiko tinkamai sureaguoti ir pasitraukti į kairę“, – teisinosi su lenktynėmis atsisveikinęs pasaulio čempionas. 207,5 km ilgio ketvirtojo etapo nugalėtoju tapo Prancūzijos čempionas Arnaud Demare'as. Po P. Sagano diskvalifikacijos antras buvo norvegas Alexanderis Kristoffas, trečias – vokietis Andre Greipelis. 31-erių metų I. Konovalovas antradienį finišavo 136-as. Lietuvis (+5 min. 7 sek.) bendrojoje įskaitoje iš 150-osios vietos pakilo į 141-ąją. Iš viso klasifikuoti 195 dviratininkai.  Po keturių etapų absoliučioje įskaitoje pirmauja britas Geraintas Thomas. Jis turi 12 sek. pranašumą prieš savo komandos „Team Sky“ draugą Christopherį Froome'ą ir australą Michaelą Matthewsą. Lenktynės, kurias sudaro 21-as etapas, baigsis liepos 23-ą dieną. 