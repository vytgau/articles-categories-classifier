Iš 23 futbolininkų, kurie dalyvaus rinktinės stovykloje, 10 atstovauja užsienio klubams. Po sunkios traumos atsigavo ir po ilgos pertraukos rinktinėje bus „Koln“ klube rungtyniaujantis Manfredas Ruzgis. Į U-21 rinktinę pirmą kartą pakviesti Vilniaus „Žalgirio“ vartininkas Pijus Petkevičius, „Brighton“ gynėjas Kipras Kažukolovas ir Nacionalinės futbolo akademijos komandos saugas Matas Vareika. Pastarieji du šiais metais atstovavo Lietuvos U-19 rinktinei. Lietuvai tai bus antrosios rungtynės šiame atrankos cikle. Birželį komanda iškovojo pirmąją pergalę prieš Farerų salų rinktinę. Su danų jaunimu ne vienerius metus dirbęs treneris C .Falchas teigia laukiantis šios akistatos labiau nei bet kurios kitos, bet yra pilnai susitelkęs paruošti ekipą sudėtingai dvikovai. „Žinoma, bus keista, kai Olborge stovėsiu stadione ir skambės danų himnas, o aš būsiu kitoje barikadų pusėje. Tikiuosi labai sunkios kovos – danai yra techniška ir gerai sprendimus priimanti komanda. Mums reikės nuspėti jų žingsnius į priekį, nes varžovai turi savo sistemą ir žaidėjai žino, ką darys toliau dar negavę kamuolio“, – kalbėjo C. Falchas. Specialistas džiaugiasi, kad rinktinės neišretino traumos ir jis turi galimybę pasirinkti kelis variantus: „Nekantrauju sulaukti vaikinų stovykloje, su jais visada malonu dirbti. Sudarydamas kandidatų sąrašą, dėl traumų problemų neturėjau. Manfredas Ruzgis sugrįžo į rikiuotę po sudėtingos traumos - mes įvertinsime jo galimybes žaisti. Dėl kitų žaidėjų klaustukų nėra, tačiau kiekvieną kartą norisi tikėtis, jog jie sugrįš gavę daugiau žaidybinio laiko savo klubuose“. Lietuvos U-21 rinktinė su Danijos komanda susitiks Olborgo stadione rugsėjo 5 d., 19 val. Lietuvos laiku. Kandidatų sąrašas rungtynėms su Danija: Vartininkai: Edvinas Gertmonas („Rennes”, Prancūzija) Titas Krapikas (Genujos „Sampdoria“, Italija) Pijus Petkevičius (Vilniaus „Žalgiris“) Gynėjai: Rimvydas Sadauskas (Kauno „Stumbras“) Audrius Laučys (be klubo) Kipras Kažukolovas („Brighton“, Anglija) Aldas Korsakas (Kauno „Stumbras“) Dominykas Barauskas (Kauno „Stumbras“) Martynas Medelinskas („Royal Antwerp”, Belgija) Sigitas Olberkis (Mogiliovo „Dnepr“, Baltarusija) Saugai: Karolis Šilkaitis (FK „Jonava“) Domantas Antanavičius (Marijampolės „Sūduva“) Daniel Romanovskij (Vilniaus „Žalgiris“) Justas Lasickas (Belgrado „Zemun“, Serbija) Eligijus Jankauskas („Žilina, Slovakija) Klaidas Janonis (Kauno „Stumbras“) Matas Vareika (Nacionalinė futbolo akademija) Domantas Šimkus (Klaipėdos „Atlantas“) Paulius Ditkevičius (be klubo) Giedrius Matulevičius (Marijampolės „Sūduva“) Linas Mėgelaitis („Lecce”, Italija) Puolėjai: Edvinas Baniulis („Kauno Žalgiris“) Manfredas Ruzgis („1. FC Köln“, Vokietija)