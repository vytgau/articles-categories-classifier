Jaunių merginų medžioklinių lenktųjų lankų varžybose M. V. Večkytė surinko 1745 taškus ir antrąją vietą užėmusią vokietę Laetitią Hofmann aplenkė net 915 taškų. Įdomu tai, kad su 1745 taškais lietuvaitė būtų iškovojusi sidabro medalį suaugusių varžybose. M. V. Večkytė net dvejose šaudymo serijose pagerino pasaulio jaunių rekordus. „Field“ rungtyje mūsiškė surinko 337 taškus, o „Hunter“ rungtyje – 362. Ankstesni pasaulio rekordai buvo 40 taškų mažesni. Balandžio mėnesį Rumunijoje vykusiame IFAA pasaulio uždarų patalpų šaudymo iš lanko čempionate M. V. Večkytė pagerino net tris pasaulio jaunių rekordus. Lankininkių treneris Tomas Kučinskas buvo maloniai nustebintas aukštais lietuvių rezultatais. „Vilniaus miesto sporto centro sportininkės M. V. Večkytės pasiekimai tikrai džiugina, nes vos per pusmetį ji penkis kartus gerino pasaulio jaunių rekordus. Meda yra kukli ir rami mergina, uoliai treniruojasi ir siekia užsibrėžtų tikslų. Žinoma, kad jai labai padeda ir ją palaiko visa lankininkės šeima, ypatingai tėtis Žydrūnas, kuris taip pat yra aistringas lankininkės puoselėtojas“, – sakė T. Kučinskas. M. V. Večkytės rezultatai kiekvienose varžybose yra vis aukštesni. Prieš dvi savaites vykusiame Lietuvos jaunučių, jaunių, jaunimo ir neįgaliųjų čempionate ji pagerino Lietuvos jaunių paprastųjų lankų grupės rekordą (667 tšk., buvęs rekordas – 631 tšk.) ir tapo šalies čempione. „Ir toliau taip stropiai besitreniruodama ir paaugusi ji tikrai gali pagerinti dar ne vieną jaunimo ir net suaugusių grupės rekordą bei iškovoti aukštas vietas svarbiausiuose turnyruose“, – pridūrė T. Kučinskas. Dar vieną aukso medalį Lietuvai pelnė Medos sesuo Elzė Augustina Večkytė. Ji triumfavo vaikų grupėje (2116 tšk.). Artimiausią varžovę ji aplenkė daugiau nei 500 taškų. „Elzė mina savo sesės pėdomis, o iškovotas aukso medalis tą puikiai įrodo. Jai dar viskas priešakyje. Jeigu ji skirs tiek pat dėmesio šiam sportui kiek ir vyresnioji sesuo, tai ji savo pasiekimais ateityje dar nustebins“, – teigė treneris. Europos čempionate savo jėgas išbandė dar keletas Lietuvos sportininkų. Moterų ilgųjų lankų varžybose penktąją vietą užėmė Aida Grigienė. Ji buvo pirma tarp B klasės sportininkių ir už tai buvo apdovanota aukso medaliu. Neringa Brusokienė užėmė devintąją poziciją. Vyrų ilgųjų lankų grupėje Vytas Karpavičius užėmė 18-ąją vietą, Egidijus Sekorskas – 19-ąją. Istorinių lankų grupėje startavęs Žydrūnas Večkys liko 11-as. Varžybos vyko įspūdingo grožio kalnų miškuose ir pievose, tarp gausybės prisirpusių aviečių ir valgomų bei nevalgomų grybų, šalia besiganančių žalmargių karvių bei besiilsinčių slidininkų keltuvų, greta čiurlenančių kalnų upelių ar žiojėjančių senų šachtų angų, po ūksmingomis eglių ir maumedžių lajomis. Europos čempionate dalyvavo 650 lankininkų.