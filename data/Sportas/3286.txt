Mūsų sportininkai už Atlanto nuvyko savaite vėliau nei planuota, nes Floridoje siautęs uraganas Irma buvo atkirtęs šią JAV valstiją nuo pasaulio. Dėl sujaukto skrydžių tvarkaraščio teko skubiai keisti bilietus esant labai mažai pasiūlai, todėl sportininkų kelionė per Atlantą nebuvo pati patogiausia. „Visos vietos buvo vidurinės, tačiau viskas dabar jau gerai, pirmadienį visi buvome ant vandens“, – pasakojo Lietuvos irklavimo federacijos generalinė sekretorė Inga Daukantienė. Sarasotos-Bradentono rajonas, kuriame vyks irkluotojų kovos, nepateko į Irmos epicentrą, tačiau uragano siautėjimo požymių lietuviai vis tiek mato daug. „Ten, kur mes gyvename, nesimato jokių pasekmių, tačiau vakar buvome mieste, ten dar nespėjo sutvarkyti gatvių pakraščių, gausu išverstų medžių, – sakė I. Daukantienė. – Kanale plūduriuoja išvartytos palmės, bet kasdien viskas vis labiau tvarkoma. Nežinodamas, kas čia vyko, galėtum sakyti, kad vakar vyko akcija „Darom“, tik surinkti daiktai ir šiukšlės dar neišvežti. Kai kurių namų langai vis dar užkalti, kaip po karo, matyt, šeimininkai išvyko ir dar negrįžo.“ Vis dėlto LIF vadovė pasaulio čempionato organizatorių darbą įvertino labai gerai. „Matyti labai aukštas pasirengimo lygis, nes nepaisant visko tiek gyvenimo sąlygos, tiek maistas – puikūs. Nespėjama viską paruošti stovyklaujantimes, bet minimumas to, ko reikia – trasa – vietoje. Visa kita atsiranda kasdien, kaip Lietuvoje grybai“, – teigė I. Daukantienė. Šių metų pasaulio čempionate dalyvaus 5 Lietuvos įgulos. Porines dvivietes irkluos Mindaugas Griškonis ir Saulius Ritteris bei Milda Valčiukaitė ir Ieva Adomavičiūtė, porinę keturvietę – Dovydas Nemeravičius, Martynas Džiaugys, Rolandas Maščinskas ir Aurimas Adomavičius, keturvietę be vairininko – Saulius Ilonis, Dominykas Jančionis, Giedrius Bieliauskas ir Povilas Stankūnas, o parairklavimo varžybose startuos šiuo metu Italijoje besitreniruojantis Augustas Navickas.