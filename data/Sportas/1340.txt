Slovakijos sostinėje Bratislavoje gimęs, bet Austrijoje užaugęs ir šioje valstybėje profesionalaus futbolininko karjerą pradėjęs T. Šimkovičius 2006 ir 2007 metais su Austrijos jaunimo rinktinėmis dalyvavo Europos ir Pasaulio jaunimo pirmenybėse, o nuo 2009 metų penkis sezonus rungtyniavo Austrijos aukščiausios lygos – „SC Wiener Neustadt“ ir Vienos „Austria“ klubuose. 2012/2013 m. sezone su „Austria“ T. Šimkovičius tapo šalies čempionu. Iš viso Austrijos aukščiausioje lygoje jis sužaidė 128 rungtynes, įmušė 20 įvarčių ir 19 kartų rezultatyviai asistavo komandos draugams. 2014 m. iš Austrijos T. Šimkovičius išvyko į Kazachstaną ir iki 2017 m. vidurio žaidė Kostanajaus „Tobol“ ekipoje. Šioje komandoje tuo metu rungtyniavo ir buvęs „Žalgirio“ saugas Artūras Žulpa. Praėjusių metų liepą futbolininkas atsisveikino su Kostanajaus komanda ir sezoną užbaigė „Aktobe“ gretose. Naujoje komandoje jis per 14 rungtynių pelnė 6 įvarčius ir atliko 4 rezultatyvius perdavimus. Iš viso per keturis sezonus Kazachstano aukščiausioje lygoje 30-metis futbolininkas sužaidė 101 rungtynes, pelnė 24 įvarčius ir atliko 19 rezultatyvių perdavimų. Pirmadienį naujasis komandos narys jau dalyvavo „Žalgirio“ treniruotėje. Vyriausias Vilniaus ekipos treneris Aurelijus Skarbalius liko patenkintas naujoko pasirodymu. „Apie kiekvieną potencialų „Žalgirio“ naujoką renkame papildomą informaciją iš tų žmonių kurie yra su juo žaidę, arba jį treniravę. Apie Tomašą gavome pačius geriausius atsiliepimus. Jis yra kūrybingas, techniškas žaidėjas, gali ir pats įmušti, ir rezultatyviai asistuoti komandos draugams. Tai patyręs futbolininkas, lyderis, ankstesnėse komandose ėjo kapitono pareigas. O svarbiausia, kad jis pats norėjo žaisti „Žalgiryje“, norėjo siekti naujų tikslų. Jo ambicijos atitinka ir „Žalgirio“ tikslus – kovoti dėl Lietuvos čempionų titulo ir kuo geriau pasirodyti Europos turnyruose. Tad motyvacijos jam tikrai netrūksta“, – teigė A. Skarbalius. T. Šimkovičius tapo jau aštuntuoju „Žalgirio“ gretas papildžiusiu futbolininku. Po praėjusio sezono prie komandos prisijungė brazilas Marquinhos, serbas Marko Tomičius, prancūzas Jeremy Manzorro ir slovakas Tomašas Malecas, po pertraukos į ekipą sugrįžo Georgas Freidgeimas, Serge'as Nyuiadzi ir Dominykas Barauskas. „Žalgirio“ stratego A. Skarbaliaus teigimu, T. Šimkovičius padidins atakuojantį komandos potencialą. „Iš tiesų, jis gali žaisti ir dešinėje, ir kairėje, taip pat jam nėra svetimas atakuojančio saugo ar net antro puolėjo vaidmuo. Jei atkreipsite dėmesį į mūsų komandą papildžiusius futbolininkus, pastebėsite, kad beveik visi gali žaisti bent dviejose pozicijose. Tokios yra šiuolaikinio futbolo tendencijos, tokie yra ir „Žalgirio“ poreikiai. Tokiu būdu mes būsime lankstūs rinkdamiesi žaidėjus prieš konkrečias rungtynes,“ – konstatavo A.Skarbalius. Šią savaitę žalgiriečiai ne tik treniruosis, bet ir sužais dvejas kontrolines rungtynes. Vasario 7 d. „Žalgiris“ išmėgins jėgas su Rusijos aukščiausioje lygoje rungtyniaujančiu Grozno „Akhmat“, o vasario 10 d. susitiks su Poltavos „Vorskla“ iš Ukrainos. A. Skarbaliaus tikinimu, naujasis „Žalgirio“ komandos narys turės galimybę pademonstruoti savo sugebėjimus ir rungtynėse. „Trečiadienį jis tikrai žais, bet konkretus minučių skaičius priklausys nuo jo savijautos po treniruočių“, – sakė „Žalgirio“ komandos vyriausias treneris. Vasario 11 d. žalgiriečiai iš Turkijos sugrįš į Lietuvą ir pasiruošimą sezonui užbaigs Viniuje. 