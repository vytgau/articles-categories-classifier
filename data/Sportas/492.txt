Talentingą tinklininkę pradžiugino jos širdies draugas, kuris pasiryžo beveik 1700 kilometrų kelionei automobiliu iki Austrijoje vykusio čempionato. „Nieko nežinojau, buvau tikrai nustebinta. Draugas atvyko palaikyti manęs, o po varžybų kartu automobiliu keliavome į Lietuvą. Grįžome tik pirmadienį vakare. Stebino ne tik draugas. Tribūnose jautėme didelį, gausų palaikymą, buvo atvykę giminaičiai, draugai. Keista tai, kad už mus sirgo ir vietos žiūrovai. Finale tribūnos plojo ne turkėms, o mums. Žaidėme kaip namie, vyravo neįtikėtina atmosfera“, – grįžusi iš Austrijos džiaugėsi M. Povilaitytė. Ji kartu su savo komandos drauge Ieva Dumbauskaite praėjusį savaitgalį Austrijoje, Vagraino-Klainarlo slidinėjimo kurorte pateko į Europos tinklinio istoriją: pirmąkart surengtame Senojo žemyno sniego tinklinio čempionate lietuvės pasidabino aukso medaliais. Tuščiomis neliko ir vienintelė vaikinų pora Arnas Rumševičius ir Lukas Každailis, kurie iš debiutinių sniego tinklinio pirmenybių grįžo su bronzos medaliais. Prieš čempionatą ypatingo pasiruošimo neprireikė – lietuviai prakaitą liejo įprastai, ant smėlio. Minėtos lietuvių poros kelialapius į Europos pirmenybes iškovojo laimėdamos šalies čempionate. Kitos mūsų šalies tinklininkių poros bilietus į Europos pirmenybes iškovojo sėkmingai dalyvaudamos Europos sniego tinklinio turo etapuose: Urtė Andriukaitytė ir Irina Zobnina nugalėjo Gruzijoje, o Gerda Grudzinskaitė bei Ieva Vasiliauskaitė į Austriją išvyko pagal turėtą reitingą. G. Gruzinskaitė ir I. Vasiliauskaitė pasidalino 5-8 vietas, o U. Andriukaitytė ir I. Zobnina – 9-16.  Reikėjo pertraukos Prieš pusantrų metų emocijomis, kovingumu, ryžtu ir iškovotais titulais ne vienerius metus sporto mėgėjus žavėjusi paplūdimio tinklinio pora šalies tinklinio bendruomenę nustebino pasukdamos skirtingais keliais. 2016-ųjų vasarą po nesėkmingos Rio de Žaneiro olimpinių žaidynių atrankos, kurioje mūsiškėms pavyko iškopti į finalinį olimpinės atrankos etapą, Ieva ir Monika varžybose ėmė žaisti su kitomis komandos draugėmis. Išsiskyrimas ilgai netruko – pernai vasarą talentingos tinklininkės vėl tapo komanda ir kartu džiaugėsi solidžiomis pergalėmis. Iš naujo sulipdyta pora, šlavusi vieną po kito medalius jaunių ir jaunimo varžybose, praėjusį sezoną, panašu, atrado psichologinį komfortą ir parodė savo jėgą suaugusiųjų varžybose. Dabar merginos drąsiai kalba apie komandos ateities planus ir svarbiausius tikslus. „Su metais mes augame, keičiasi ir mūsų mintys, elgesys, požiūris į daugelį dalykų. Treneriai sako, kad sulaukusios 40-ies dar kitaip mąstysime. Dabar truputį pasijuokiame iš to, kas buvo, kas praėjo ir žiūrime į priekį“, – kalbėjo M. Povilaitytė. Talentingiausios tinklinio poros žvilgsniai nukreipti į olimpinę atranką ir reitingo taškų kaupimą. „Buvome Amerikoje, penkių žvaigždučių turnyre, ten mums nepasisekė, sužaidėme blogai, neįveikėme kvalifikacijos ir anksti keliavome namo. Dabar po dviejų savaičių treniruočių stovyklos laukia keturių žvaigždučių turnyras Kinijoje, reikės įveikti atranką, kad galėtume varžytis pagrindiniame turnyre. Matysime, kaip seksis“, – pasakojo M. Povilaitytė. „Kalbant apie artimiausius planus, žinoma, norime kovoti kartu dėl vietos 2020 m. Tokijo olimpinėse žaidynėse“, – tvirtino M. Povilaitytė. Tačiau Ieva juokavo, kad nebus pasenusios ir po aštuonerių metų: sniego tinklinis jau 2022 metų žiemos olimpinėse žaidynėse turėtų būti kaip parodomasis sportas, o 2026 metais, tikimąsi, jog bus įtrauktas į olimpinių žaidynių programą. Konkurencija ant sniego tik augs Kalbant apie iškovotą Europos čempionų titulą, anot Monikos, smagu tapti istorijos dalimi, tačiau dabar didelių dividendų šis titulas neduos. „Galbūt kai kurios varžovės įsidėmės, kad esame čempionės, bet mes puikiai suprantame – greta mūsų yra šimtą kartų geriau žaidžiančių komandų, mes šio titulo labai nesureikšminsime. Ateityje, manau, konkurencija sniego tinklinio varžybose tik stiprės“, – teigė M. Povilaitytė. Kadangi paplūdimio ir sniego tinklinis savo savybėmis yra labai panašus, didelių problemų persiorientuoti nekyla. Lietuvaitės tikisi, kad esant progai, ir ateityje bandys suderinti skirtingas tinklinio disciplinas. „Tinklinis yra vienas. Nesvarbu, kur ir ant ko žaidžiamas. Mums smagu, kad galime žaisti ir ant sniego, ir ant smėlio. Ypač, kai yra geri rezultatai. Tai yra didelė šventė mūsų mažai tinklinio šeimai. Labai tikimės, kad tokių pergalingų renginių dar bus. Manau, kad galima suderinti žaidimą ant sniego ir ant smėlio, bet žinoma, kol kas mūsų prioritetas yra paplūdimio tinklinis“, – teigė I. Dumbauskaitė. Merginų treneris Tadas Donėla teigė, kad sprendimai išskirti porą prieš pusantrų metų buvo padaryti jų pačių labui. „Dar merginoms reikia laiko suaugti, subręsti kaip asmenybėms. Labiausiai trūksta stabilumo, o jaunas žmogus paprastai nepasižymi dideliu stabilumu. Kai kuriose varžybose galime susikaupti ir sužaisti puikiai, bet kartais pralaimime ten, kur neturėtume nusileisti. Tai psichologiniai dalykai, kaip kas tą dieną nusiteikia, ypač merginų sporte“, – šypsojosi talentingiausio merginų dueto treneris. Nors dabar dar į sniego tinklinį nežiūrima labai rimtai, kol kas čia nesusirenka stipriausi pasaulio žaidėjai, anot T. Donėlos, ši nauja tinklinio šaka turi didžiulį potencialą. „Kalbant apie žiemą vykusius sniego tinklinio etapus, žaidėjų tik daugėjo. Manau, ateityje dalis žaidėjų derins sniego ir paplūdimio tinklinį, o dalis gali rinktis žaidimą tik ant sniego. Ypač tiems, kuriems labiau patinka žiemos sportas“, – teigė T. Donėla. Mažajame finale – be įtampos L. Každailis ir A. Rumševičius džiaugėsi bronzos medaliais, bet teigė, kad pusfinalyje nesėkmę lėmė ne žemesnis lygis, o psichologinis nusiteikimas. Dėl to, po pokalbio su treneriais, mažajame finale žaidė besimėgaudami žaidimu. „Trečia vieta yra gera, bet mes visada vykstame kovoti dėl aukščiausių pozicijų. Specialaus pasiruošimo ant sniego neturėjome, greitai apsipratome vietoje. Buvo susirinkusios neblogo lygio komandos, Čempionatas buvo laba geras ir patraukus. Žaidėme ant kalno, atmosfera buvo puiki“, - kalbėjo L. Každailis. Dabar Lietuvos merginų ir vaikinų komandų keliai kuriam laikui išsiskirs, nes I. Dumbauskaitė ir M. Povilaitytė kartu su dar dvejomis merginų poromis vyks į stovyklą Turkijoje, tuo tarpu A. Rumševičius ir L. Každailis lemiamoms kovoms prisijungs prie savo komandų Lietuvos salės tinklinio pirmenybėse. Vėliau Europos sniego tinklinio čempionato prizininkai ketina dalyvauti paplūdimio tinklinio turnyre Kinijoje. Stipriausioms Lietuvos vaikinų ir merginų poroms šiemet bus keliamas tikslas patekti į Europos paplūdimio tinklinio čempionatą.