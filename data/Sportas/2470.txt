„Pirmadienį programa pristatyta federacijoms. Ji pradėta ruošti birželio mėnesį. Į darbo grupę buvo įtraukti departamento nariai, techninių, žaidimų, komandinių, individualių olimpinių ir individualių neolimpinių sporto šakų atstovai. Įvyko apie penkiolika darbo grupės susirinkimų. Programą ketinama peržiūrėti ir, prireikus, koreguoti kasmet, – kalbėjo KKSD generalinis direktorius Edis Urbanavičius. – Tai kompromisų sprendimas. Visiems tinkamo formato rasti neįmanoma, nes per daug skirtingi interesai“. Programą pristatė generalinio direktoriaus pavaduotojas Vytautas Vainys. Pagal programą, federacijos bus vertinamos pagal bendruosius, lemsiančius, ar federacija pretenduoja į finansavimą, ir specialiuosius, pagal kuriuos bus skaičiuojama finansavimo suma, kriterijus. Kad federacija gautų finansavimą, ji turi būti suorganizavusi bent du Lietuvos čempionatus, per keturmečio laikotarpį delegavusi bent vieną sportininką į pasaulio ar Europos čempionatą (pasaulio/Europos taurės varžybas), priklausyti tarptautinei federacijai, kuri veikia bent 55 šalyse keturiuose žemynuose, federacija turi būti pripažinusi Pasaulinį antidopingo kodeksą, federacijos valdžios organų nariai neturi turėti teistumo už sunkias tyčines nusikalstamas veikas, iš federacijų bus reikalaujama interneto puslapyje skelbti apie visus savo sprendimus, pateikti finansines ataskaitas, federacijos įstatuose turės būti įtvirtinta vadovų rotacija. Tiesa, kai kurių kriterijų įgyvendinimui, pavyzdžiui, federacijos veiklos viešinimui interneto svetainėse, turėtų būti nustatytas pereinamasis laikotarpis. Bendrųjų kriterijų neatitiksianti federacija negaus finansavimo iš KKSD. Federacijoms skiriamos lėšos bus skirstomos į tris dalis: 75 proc. – sportininkų rengimas (sportininkų pasiekti rezultatai per olimpinį ciklą bus vertinami taškais, o nuo surinktų taškų skaičiaus priklausys gaunama suma), 15 proc. – nacionalinių varžybų sistema (ši dalis priklausys nuo nacionaliniuose čempionatuose dalyvaujančių sportininkų skaičiaus), 10 proc. – federacijų veikla (vertinamas rėmėjų pritraukimas, lyčių pasiskirstymas federacijos struktūroje, tarptautinių varžybų organizavimas, mokymai ir pan.). Specialieji kriterijai skirtingoms federacijoms šiek tiek skirsis. Pavyzdžiui, Lietuvos teniso sąjungai (LTS) numatoma išlyga, kad bus vertinamas ne sportininkų dalyvavimas pasaulio ir Europos čempionatuose, o aukščiausio rango turnyruose. Skiriant finansavimą, federacijos suskirstytos į tris grupes: strategines olimpines sporto šakas (išsidalins 60,81 proc. lėšų), olimpines sporto šakas (22,52 proc.) ir kitas sporto šakas (16,67 proc.). Pasak KKSD vadovo E. Urbanavičiaus, į šią sistemą turėtų įsilieti ir neįgaliųjų sporto federacijos. Kol kas tai yra neįmanoma, nes neįgalieji turi atskirus vertinimo kriterijus, o finansavimą jiems skiria dvi organizacijos – KKSD ir Neįgaliųjų reikalų komitetas. Planuojama, kad federacijos visus vertinimui reikalingus duomenis turėtų pateikti iki gruodžio 8 dienos. KKSD duomenis įvertintų iki 2018 metų sausio 8 dienos, lėšos turėtų būti paskirstytos iki sausio 10 dienos, o sutartys su federacijomis pasirašytos iki sausio 31-osios. KKSD taip pat vykdys lėšų panaudojimo kontrolę. E. Urbanavičiaus teigimu, tinkamas monitoringas ir kontrolė iki šiol nebuvo vykdomi, tad nuo kitų metų ketinama įgyvendinti su tuo susijusius pokyčius. „Biudžetas suskirstytas į tris programas: didelio meistriškumo programa (6 mln. eurų), Kūno kultūros ir sporto rėmimo fondo programa (6,5 mln.) ir valstybės investicinė programa (12 mln. eurų). Pagal didelio meistriškumo programą bus skirstomos lėšos federacijoms. Fondo programoje taip pat yra didelio meistriškumo finansavimas, tačiau, patvirtinus naująją finansavimo programą ir Seimui patvirtinus kitų metų biudžetą, jos fonde neturėtų likti ir visos lėšos galėtų būti skirtos fiziniam aktyvumui“, – teigė E. Urbanavičius. „Ruošdami didelio meistriškumo sporto plėtojimo programą iš federacijų didelio nepasitenkinimo nesulaukėme. Nuolat palaikėme ryšį su federacijomis, jų atstovai dalyvavo programos rengimo darbo grupėje. Stengėmės nedaryti drastiškų pakeitimų. Su programa norime startuoti nuo esamos situacijos, bet mūsų tikslas – koncentruotis į didelį meistriškumą“, – sakė E. Urbanavičius. Pasak KKSD vadovo, didelio meistriškumo sporto plėtojimo programa turėtų būti patvirtinta per šią savaitę ir tapti oficialiu dokumentu. E. Urbanavičius taip pat išreiškė viltį, kad Sporto įstatymas bus priimtas per Seimo rudens sesiją ir įsigalios nuo kitų metų sausio 1 dienos.