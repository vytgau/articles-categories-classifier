S. Krupeckaitė pasaulio čempionato sprinto rungtyje septinta buvo ir 2004 bei 2015 metais. Į dešimtuką Simona pasaulio pirmenybėse pateko 25-ą kartą. Šešioliktfinalyje S. Krupeckaitė, kurią treniruoja jos vyras Dmitrij Leopold, nugalėjo meksikietę Luz Danielą Gaxiolą (25 vieta atrankoje), o aštuntfinalyje įveikė ukrainietę Oleną Starikovą (9). 14-ą kartą pasaulio pirmenybėse dalyvaujanti ir antrą vietą pasaulio sprinto reitinge užimanti S. Krupeckaitė atrankoje tarp 33 dalyvių buvo aštunta, o Miglė Marozaitė – 12-a. Lietuvės 200 m distanciją iš eigos įveikė atitinkamai per 10,975 sek. ir 11,047 sek. Geriausiai atrankoje pasirodžiusi S. Morton nuotolį nuvažiavo per 10,645 sek. (vid. greitis – 67,637 km/h). Antrą ir trečią vietas užėmė vokietės – atitinkamai Pauline Sophie Grabosch (10,713 sek.) ir Rio de Žaneiro olimpinių žaidynių, triskart pasaulio ir dukart Europos sprinto čempionė Kristina Vogel (10,810 sek.). Trečią kartą pasaulio čempionate dalyvaujanti M. Marozaitė šešioliktfinalyje turėjo pripažinti nežymų britės Madalyn Godby pranašumą. Dviratininkes skyrė vos šešios tūkstantosios sekundės. Pusfinaliuose iki dviejų pergalių penktadienį kovos S. Morton ir Honkongo atstovė Wai Sze Lee bei vokietės P. S. Grabosch ir K. Vogel. Penktadienį Olivija Baleišytė dalyvaus daugiakovės varžybose (keturios rungtys), o Vasilijus Lendel ir Svajūnas Jonauskas – sprinto lenktynėse.