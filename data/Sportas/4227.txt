Šiais metais turnyre planuoja dalyvauti apie 12 komandų iš Lietuvos, Latvijos ir Kaliningrado. Čempionate laukiama „Klaipėdos kovo“, Šiaulių „Šiaulių“, Šiaulių „Vairo-Kalvio“, Jurbarko „Lūšies“, „Jūrmala“ (Latvija), Plungės „Dorbės“, Panevėžio „PRC-Ryšių statybos“, Kauno „Žalgirio-1“, Kauno „Žalgirio-2“, Vilniaus VRA, Jonavos „Tauro-Brum Brum“, „Baltic Old Boys“ ir Kaliningrado (Rusija) ekipų. Paplūdimio regbis – dinamiška ir vis populiarėjanti regbio atmaina. Paplūdimiuose vykstančiose varžybose yra žaidžiama 5 prieš 5. Kaip teigė vienas turnyro organizatorių Simas Banys, paplūdimio regbio populiarumas sparčiai auga visoje Europoje. „Paplūdimio regbis – tai regbio-15 atmaina, kuri yra labai populiari šalyse, kuri vyrauja šilti orai visus metus. Šių metų turnyras bus tarsi generalinė repeticija prieš kitais metais vyksiantį 20-ąjį Lietuvos čempionatą. Lietuvos paplūdimio regbio komandos, lyginant su kaimyninėmis šalimis, yra labai aukšto lygio ir meistriškumo“, – sakė S. Banys. Europos regbio federacija („Rugby Europe“) pradėjo organizuoti Europos paplūdimio regbio čempionatus, todėl planuojama, kad ateityje Lietuvos čempionatai susidarys iš dviejų etapų, o pirmenybių nugalėtojai iškovos teisę dalyvauti Europos pirmenybėse. Lietuvos paplūdimio regbio čempionatas truks vieną dieną. Varžybų pradžia Smiltynės paplūdimyje -šeštadienį 10 val.