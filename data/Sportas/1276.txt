„Rungtynės su „Akhmat“ buvo labai geras išbandymas tiek man asmeniškai, tiek ir visai komandai. Tai tikrai pajėgus varžovas, visi futbolininkai fiziškai gerai pasirengę, susižaidę. O mes iš esmės esame nauja komanda, mums dar labai trūksta savitarpio supratimo. Manau, kad mes garbingai kovojome, ir nors teko daugiau laiko praleisti gynyboje, tačiau tam tikrais epizodais neblogai atakavome, trūko tik geresnio atakų užbaigimo“, – teigė T. Šimkovičius. Tik kelias treniruotes su kitais „Žalgirio“ futbolininkais turėjęs T. Šimkovičius neslėpė, kad aikštėje labiausiai trūko savitarpio supratimo. „Fiziškai jaučiuosi gerai. nuo sausio 7 d. su „SC Wiener Neustadt“ ekipa ruošiausi sezonui, dalyvavau treniruotėse, tad į „Žalgirį“ atvykau neblogai fiziškai pasirengęs. Be abejo, šiuo metu labiausiai trūksta žaidybinės patirties, nes paskutinį kartą oficialiose rungtynėse žaidžiau lapkričio pradžioje, bet tai yra lengvai ištaisomas dalykas. Turime dar kelis kontrolinius mačus, jų metu tikiuosi žaisti daugiau ir po truputį pajusti varžybų ritmą. Kalbant apie mūsų komandą, noriu pasakyti, kad pirmas įspūdis labai geras. Futbolo prasme galime tapti kokybiška komanda, kadangi turime aukšto lygio futbolininkų, čia dirba stiprūs ir kvalifikuoti treneriai. Tiesiog šiuo metu mes dar menkai pažįstame vieni kitus, reikia laiko, kad atsirastų savitarpio supratimas“, – pabrėžė per savo karjerą Austrijoje ir Kazachstane žaidęs futbolininkas. Tiesa, problemų dėl bendravimo su kitais komandos nariais T.Šimkovičiui nekyla. Slovakijos sostinėje Bratislavoje gimęs, bet nuo šešerių metų Austrijoje gyvenęs futbolininkas laisvai kalba slovakų, vokiečių, anglų ir rusų kalbomis. „Susikalbėti galiu su visais, tad šia prasme viskas gerai. Aišku, kol kas dar nespėjau gerai susipažinti su komandos draugais, tačiau tai tik laiko klausimas. Kita vertus, dabar mūsų svarbiausia užduotis – atrasti bendrą kalbą aikštėje. Draugystės yra gerai, bet svarbiausia – komandinis žaidimas ir bendro tikslo siekimas“, – tikino T. Šimkovičius. Futbolininko teigimu, būtent ambicingi „Žalgirio“ komandos tikslai ir tapo svariausiu argumentu nulėmusiu sprendimą prisijungti prie legendinio Lietuvos futbolo klubo. „Prisipažinsiu, kad dabartinių komandos narų iki šiol nepažinojau. Tačiau apie „Žalgirio“ futbolo klubą man daug pasakojo lietuviai, su kuriais teko žaisti Kazachstane – Arūnas Klimavičius ir Artūras Žulpa. Iš jų išgirdau tik teigiamus atsiliepimus – tiek apie klubą, tiek ir apie Vilnių. Tačiau viena svarbiausių priežasčių – galimybė žaisti Europos taurių turnyruose. 2013 m. su Vienos „Austria“ rungtyniavau Čempionų lygos grupių etape, bet žaidžiant Kazachstane į Europos taurių turnyrus patekti nepavyko. Tikiuosi, kad su „Žalgiriu“ turėsiu galimybę vėl prisiminti šių varžybų skonį. Tiesa, šiais metais tai bus Europos lygos, o ne Čempionų lygos varžybos, bet tai ir yra dar vienas svarbus aspektas. Žinau, kad pernai „Žalgiris“ prarado Lietuvos čempionų titulą, tad šiais metais mes privalome jį susigrąžinti. Noriu kovoti dėl titulų, siekti aukščiausių tikslų, tai prideda motyvacijos. Be abejo, dideli lūkesčiai sukuria ir tam tikrą išorinę įtampą. Bet man patinka įtampa ir psichologinis spaudimas, nes tik tokiomis sąlygomis gali tobulėti kaip žaidėjas“, – atviravo 2012/2013 m. su Vienos „Austria“ šalies čempionu tapęs futbolininkas. Pirmąsias oficialias 2018 m. sezono rungtynes „Žalgiris“ žais vasario 25 d., kai savo aikštėje priims „Kauno Žalgirio“ ekipą. Iki tol žalgiriečių dar laukia dvi kontrolinės rungtynės. Šeštadienį „Žalgiris“ susitiks su Ukrainos aukščiausioje lygoje rungtyniaujančia Poltavos „Vorskla“, o vasario 16 d. Vilniaus „Sportima“ arenoje išmėgins jėgas su Suvalkų „Wigry“ komanda. Kalbėdamas apie artimiausias kontrolines dvikovas futbolininkas teigė, kad tai puiki galimybė suderinti komandinių veiksmų mechanizmą. „Noriu laimėti kiekvienas rungtynes, bet taip pat žinau, kad šioje sezono stadijoje pergalės nieko nereiškia. Dabar didžiausią reikšmę turi ne rezultatas, o rungtynių metu atliktas darbas ir trenerio taktinių sumanymų įgyvendinimas. Treneris po rungtynių su „Akhmat“ pagyrė žaidėjus už gerą gynybą. Mano manymu, būtent patikima gynyba yra svarbiausias žaidimo aspektas. Jei nepraleisime įvarčio, tada užteks ir vieno tikslaus smūgio, kad iškovotume pergalę. Viskas prasideda nuo gynybos, ypač tai svarbu Europos taurių turnyruose. Džiugu, kad mūsų gynėjų grandis yra gan aukšto lygio. Tačiau ir atakuojančio plano futbolininkai surinkti labai įdomūs, universalūs, galintys žaisti įvairiose pozicijoje. Ir tik laiko klausimas, kada mes pradėsime demonstruoti kokybišką žaidimą ne tik gynyboje, bet ir puolime“, – teigė T. Šimkovičius.