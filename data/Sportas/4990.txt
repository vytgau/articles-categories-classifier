Šiaulių centriniame stadione vykusiose rungtynėse „Vairas-Kalvis“ šventė pergalę 10:8 (0:5). Prieš porą savaičių vykusioje šių dviejų ekipų tarpusavio akistatoje pergalę 28:27 iškovojo „Baltrex-Šiauliai“, todėl pranašumą tarpusavyje lėmė vos vienas vienintelis taškas. „Baltrex-Šiauliai“ pirmieji išsiveržė į priekį po vienintelio Mariaus Vaikėno žeminimo pirmajame kėlinyje, bet antrajame kėlinyje rezultatą išlygino ir persvėrė Donatas Vilimavičius (7:5). Vytaras Bloškys po tikslaus baudos smūgio sugrąžino minimalią persvarą „Baltrex-Šiauliams“, bet vėliau „Vairas-Kalvis“ išprovokavo varžovų pražangą, o tas pats D. Vilimavičius taikliu baudos smūgiu pelnė, kaip vėliau paaiškėjo, čempioniškus tris taškus. „Nuotaikos labai pakilios. Visa komanda labai džiaugiasi. Didžiuojuosi savo komanda, vyrų atsidavimu. Tai dovana visai „Vairo“ bendruomenei. Lyginant su pirmosiomis rungtynėmis, susitvarkėme gynyboje, sulaikėme jų pagrindinius atakuojančius žaidėjus ir tikriausiai sugriovėme jų planus. Mūsų grumtynės atrodė solidžiai. Mūsų nebestebina atsarginiai žaidėjai ir jautėme didelį jaunų žaidėjų indėlį. Jų laukia gera ateitis, - kalbėjo žaidžiantysis „Vairo-Kalvio“ treneris Gediminas Marcišauskas. - Dabar vyrams reikalingos atostogos. Reikia atsipūsti, o vėliau rinksimės į pirmąją stovyklą, dalyvausime turnyre Švedijoje ir ruošimės „Top“ lygos kovoms“.   „Dar nesu matęs komandos, kuri laimėtų žaisdama be kamuolio. Situacija tokia, kad 80 proc. laiko nekontroliavome kamuolio. Kai retais atvejais perimdavome kamuolį, po kelių fazių vėl jį prarasdavome. Žaidžiant su tokiu varžovų viską lemia mažos detalės, keli taškai. Manau, kad mes per mažai norėjome laimėti. Per mažai žmonių norėjo nugalėti. „Vairas“ parodė gerą kovą ir nusipelnė laimėti, - kalbėjo „Baltrex-Šiaulių“ kapitonas Tomas Zibolis. - Rudenį laukia „Top“ lyga ir vėl kausimės. Tikimės, kad vėl rinksis tiek daug žiūrovų ar net dar daugiau, nes regbis Šiauliuose vis dar pats stipriausias“. „Vairas-Kalvis“ su trimis pergalėmis ir vienu pralaimėjimu jau baigė pasirodymą LRF taurės Šiaurės divizione. Tuo tarpu „Baltrex-Šiaulių“ dar laukia dvi akistatos su Kauno „Žalgiriu“.