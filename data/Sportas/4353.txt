Ar pasikartos dramatiška L. Mykolaičio ir T. Barščio kova? Praėjusiais metais pirmąkart vykusiame Jonavos triatlone pergalę šventė pagrįstai Lietuvos triatlono lyderiu tituluojamas Tautvydas Kopūstas. 2015 m. Europos jaunių čempionas ir šių metų Senojo žemyno jaunimo (20-24 m.) vicečempionas iš Jonavos išsivežė puikius atsiminimus. Retai Lietuvoje startuojantis panevėžietis šiuo metu dažniau prakaitą lieja Ispanijoje. T. Kopūstas šeštadienį Jonavoje negins praėjusiais metais pasiektos pergalės, nes turi suplanuotas varžybas Ispanijoje. Pernai jis olimpinę distanciją (1500 m plaukimas/ 40 km dviračiu/ 10 km bėgimas) įveikė per 2 val. 5 min. 23 sek. Tad šis rezultatas gali būti geru orientyru šiemet stipriai pasitempusiems kitiems Lietuvos triatlono taurės lyderiams. Pernai Jonavos triatloną stebėję žiūrovai tikriausiai pamena, kokie intriguojantys buvo paskutinieji praeitų metų Jonavos etapo metrai kovoje dėl antrosios vietos! Tąkart bėgimo rungtyje metras į metrą kartu bėgo Laurynas Mykolaitis ir Tautvydas Barštys. Paskutiniuose metruose savo pranašumą įrodė Laurynas Mykolaitis. Antrą vietą dramatiškame finiše iškovojęs vilnietis L. Mykolaitis olimpinę distanciją įveikė per 2.12:19 val., trečias liko vos 2 sek. nuo Lauryno atsilikęs Tautvydas Barštys (2.12:21 val.). Tikėtina, kad šiemet abu atletai distanciją įveiks keliomis minutėmis greičiau nei praėjusiais metais. Abu triatlonininkai žiemą ir pavasarį laiko veltui neleido, prakaitą liejo besiruošdami naujam sezonui ir šiemet abu demonstruoja solidžią sportinę formą. Beje, artimiausiose varžybose Jonavoje finišo vieta lyginant su praėjusiais metais bus šiek tiek koreguota, o žiūrovams bus padaryta speciali stebėjimo zona, iš kurios puikiai matysis ne tik varžybų finišas, bet ir tranzito zona, kur po plaukimo atletai ruošis dviračių rungčiai, o po jos ruošis bėgimui. Kas nugalės? Prieš tai dvejuose vykusiuose taurės etapuose nugalėjo skirtingi lyderiai: Tauragėje į viršų rankas kėlė Martynas Tinfavičius, Zarasuose triumfavo Tautvydas Barštys. Liepos pradžioje Trakų triatlone pergalę šventė taip pat triatlono taurės startų nepraleidžiantis Marijus Butrimavičius, nuolat greta lyderių žengia marijampolietis Andrius Murauskas, kuris bendroje įskaitoje po dviejų etapų ndaug atsilieka nuo pirmaujančio T. Barčio. Kova dėl pergalės Jonavoje bus ypač aštri ir nenuspėjama. Kas triumfuos moterų gretose? Lyg viesulas į Lietuvos triatlono bendruomenę įsiveržusi Inga Aukselytė šiemet iškovojo dvi pergales pirmuosiuose LTT taurės etapuose Tauragėje ir Zarasuose. Ji – aiški Lietuvos triatlono taurės lydėrė, o gerą sportinę formą įrodo ir pergalė Trakų triatlone, kuris vyko liepos pradžioje. Ji būtų aiški favoritė ir Jonavoje, tačiau šįkart dėl asmeninių priežasčių ji varžybas nusprendė praleisti. Tad atviras kelias pirmą pergalę iškovoti kitoms ištvermingoms damoms. Zarasuose ir Tauragėje antra finišavo Inga Paplauskė, tad jai atsiveria geras šansas iškovoti pirmąją pergalę Jonavoje. Jai konkurenciją turėtų sudaryti Giedrė Ambrazevičiūtė, Alina Ranceva ar Unė Narkūnaitė. Šansas mėgėjams Renginio centrinė vieta – Joninių slėnis, paplūdimys prie I Varnutės tvenkinio. Triatlonininkai be olimpinės distancijos taip pat dalyvaus sprinto rungtyje (750 m plaukimas/ 20 km dviračiu/ 5 km bėgimas), mėgėjų ir pradedančiųjų laukia „TRI-FUN“ rungtis, kurioje dalyviai turės nuplaukti 200 m, dviračiu nuvažiuoti 21 km ir nubėgti 2,5 km. Ši „TRI-FUN“ rungtis – puiki proga dar nedrįstantiems šturmuoti triatlono olimpinės ar sprinto distancijos ir išbandyti savo jėgas kur kas kuklesnių atstumų triatlono rungtyje. Olimpinės ir sprinto rungties startas – 9 val., „TRI-FUN“ dalyviai prie starto linijos rinksis 12.30 val. Nuo 14 val. vyks visų distancijų apdovanojimai. Triatlono metu Jonavoje bus draudžiamas eismas (išskyrus specialiųjų tarnybų transportui) nuo 9 val. iki 13.45 val. šiose gatvėse: Vasario 16 gatvės atkarpa nuo Žeimių g. iki Gėlių g., Sodų gatvė nuo Joninių slėnio iki Vasario 16 osios g. Dviračių trasa Jonavoje drieksis Sodų, Kauno gatvėmis, rajoniniu keliu Vilijampolė – Žeimiai – Šėta, Ateities g. Suvalkiečių, P. Vaičiūno, Žemaitės gatvėmis, šiose vietose eismas bus dalinai ribojamas. Lyderių įskaita po dviejų etapų Olimpinė distancija Vyrai 1. Tautvydas Barštys (1987 taškai) 2. Andrius Murauskas (1942 taškai) 3. Laurynas Mykolaitis (1934 tšk.) 4. Vilgaudas Kaupa (1911 t.) 5. Marijus Butrimavičius (1903 t.) Moterys 1. Inga Aukselytė (2000) 2. Inga Paplauskė (1929) 3. Giedrė Ambrazevičiūtė (1811) 4. Alina Ranceva (919) 5. Polina Čachovskaja (790) Sprinto distancija Vyrai: 1. Tadas Cesevičius (1978) 2. Andrius Dapkevičius (1973) 3. Žilvinas Grigaitis (1918) 4. Kęstutis Binkauskas (1898) 5. Aleksandr Kazanskij (1869) Moterys: 1. Viltė Narkūnaitė (1596) 2. Milda Šmitaitė (1402) 3. Viktorija Vasiliauskienė (1378) 4. Anna Kiausas (1288) 5. Karolina Lukšytė (763) „FRI-FUN“ 1. Beatričė Vinciūnaitė (1932) 2. Pijus Dapkus (1875) 3. Aurimas Gudaitis (1838) Daugiau informacijos apie LTT – www.triatlonotaure.lt.