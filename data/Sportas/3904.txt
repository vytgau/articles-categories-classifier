Žalgiriečiai pirmavo 12-ą min. po Darvyso Šerno smūgio, bet 20-ą min. Arūnas Klimavičius išlygino skirtumą iš 11 metrų baudinio. „Trakų“ gynėjas 58-ą min. persvėrė rezultatą 2:1 vėl nuo 11 metrų žymos. 62-ą min. vilniečių legionierius iš Brazilijos Elivelto sugrąžino lygybę. „Žalgiriui“ tai buvo penktos lygiosios šį sezoną ir jis su 47 taškais lieka lygos lyderiu. „Trakai“ surinko 38 taškus ir užima antrą vietą.  Rezultatas: „Trakai“ 2 – 2 Vilniaus „Žalgiris“ 12' Darvydas Šernas [0 - 1] 20' Arūnas Klimavičius [1 - 1] (iš 11 metrų baudinio) 58' Arūnas Klimavičius [2 - 1] (iš 11 metrų baudinio) 62' Elivelto [2 - 2]  „Riterių“ vartininkui Ignui Plūkui jau mačo pradžioje teko šuoliu gelbėti komandą po Slavko Blagojevičiaus smūgio, tačiau jis negalėjo padėti savo komandai 13-ą minutę, kai krašte pabėgęs Serge'as Nyuiadzi tiksliu perdavimu surado D. Šerną, kuris vienu lietimu nukreipė kamuolį į tinklą. Po minutės arbitrui teko stabdyti rungtynes ir palaukti, kol išsisklaidys švenčiančios įvartį ištikimiausios „Žalgirio“ gerbėjų tribūnos paleisti dūmai. Pauzė labiau naudinga buvo „Trakams“, kurie netrukus išlygino rezultatą. Aleksandras Byčionokas perėmė kamuolį netoli baudos aikštelės ir, pranėręs pro kelis varžovus, joje buvo nugriautas. Baudinį 20-ą minutę realizavo A. Klimavičius. Netrukus jau D. Šernas negalėjo patikėti, kad I. Plūkas sugebėjo atremti pavojingą jo smūgį. Kitos atakos metu, „Trakų“ gynėjams blokavus tolimą Manto Kuklio bandymą, S. Nyuiadzi smūgis buvo tikslus, bet arbitras įžiūrėjo nuošalę. Nominalūs aikštės šeimininkai atsakė pavojingu laisvės gavusio A. Byčionoko „šūviu“, kurį Armantas Vitkauskas palydėjo šuoliu. Vilniečių legionierius iš Prancūzijos turėjo puikią progą įmušti sužaidus pusvalandį, tačiau atsidūręs greitos atakos smaigalyje į vartus nepataikė. Prieš pertrauką Deivido Česnauskio smūgį pažeme vartininkas sugavo, tuo tarpu kitoje aikštės pusėje puikus Donovano Slijngardo reidas flangu baigėsi nemažu gaisru „Trakų“ vartininko aikštelėje, nuo kurį „riteriai“ užgesino ne be vargo. Antrame kėlinyje karštį aikštėje pakeitė didžiulė liūtis. Sąlygos žaisti kokybišką futbolą tapo labai sunku. Po varžovų pražangos šalia baudos aikštelės, D. Šernas baudos smūgiu mušė aukštai virš vartų. Vėliau lygiai taip pat tolimas bandymas nepavyko ir Vytautui Lukšai. 58-a minutę „Trakai“ išsiveržė į priekį. Po perdavimo iš gilumos prieš vartus iššokusi Maksimą Maksimovą nugriovė A. Vitkauskas, o į žalgiriečių vartus skirtą antrą baudinį vėl realizavo A. Klimavičius. „Riterių“ persvara laikėsi tik kelias minutes. Standartinės situacijos metu Linas Klimavičius galva kamuolį numetė link vartų, kur kilęs gaisras baigėsi Elivelto į vartus įgrūstu kamuoliu 61-ą minutę. Abi komandos ir toliau stengėsi atakuoti. Po pražangų, nutraukusių pavojingus išpuolius, arbitrui teko vieną po kitos rodyti futbolininkams geltonas korteles. Vis tik, nurimus liūčiai, mažiau pavojingos tapo ir atakos, padaugėjo netikslių perdavimų, tikslo nepasiekė ir tolimi smūgiai. Tik mačui artėjant prie pabaigos po dar vienos standartinės situacijos trakiškius privertė pasijaudinti L. Klimavičius, mušęs virš vartų. Turnyro lentelė:  