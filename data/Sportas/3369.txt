„Energija“ savo prašymą motyvuoja tuo, jog tik rugsėjo 7 dieną sužinojo apie Baltarusijos aukščiausios lygos (antros pagal pajėgumą) vadovybės nutarimą padidinti komandų skaičių nuo 12 iki 14. „Energijos“ vadovų tvirtinimu, klubas Baltarusijos pirmenybėse turės sužaisti 52 rungtynes, kurias reikės derinti su 24 Lietuvos čempionato reguliariojo sezono rungtynėmis. „Energijos“ teigimu, dalyvavimas Baltarusijos pirmenybėse bus gera galimybė vyrų rinktinės kandidatams pasiruošti kitų metų pasaulio ledo ritulio čempionato IB diviziono kovoms Kaune, o taip pat jaunimui – U-18 ir U-20 rinktinių kovoms čempionatuose. NLRL taryba „Energijos“ prašymą atmetė. „Energija“ savo apsisprendimą čempionato vadovybei turėjo pranešti iki trečiadienio 17 valandos vakaro, tačiau ieškodami galimybių žaisti abiejuose čempionatuose, elektrėniškiai paprašė terminą pratęsti iki kitos savaitės pradžios. „Energijai“ leista apsispręsti iki ateinančio pirmadienio, tačiau automatiškai vėluos Lietuvos ledo ritulio čempionato startas. „Energija“ prieš šį sezoną į komandos sudėtį surinko net 41 žaidėją, tačiau aplinkybės Baltarusijoje gali sutrukdyti klubui žaisti dviem frontais, kadangi iki vasario mėnesio pabaigos abiejuose turnyruose tektų sužaisti per 70 mačų, rungtyniaujant beveik kas antrą dieną.