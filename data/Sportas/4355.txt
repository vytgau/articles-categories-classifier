Keistas ginčas pasiekė net Lietuvos Aukščiausiąjį teismą, kuris panaikino žemesnės instancijos teismo nutartį dėl laikinųjų apsaugos priemonių, draudusią A lygoje rungtyniaujančiam Kauno klubui naudoti „Žalgirio“ pavadinimą. „Žinoma, džiaugiamės teismo sprendimu, nes dabar galėsime daugiau koncentruotis į patį futbolą. Tą ir darysime. Istorijos pabaiga“, – futbolas.lt teigė kauniečių klubo „galva“ Paulius Motiejūnas. Bet istorija dar nesibaigė. Vilniečiai netruko sureaguoti į situaciją ir klubo oficialioje svetainėje internete priminė, kad teismas pasisakė tik dėl praėjusį pavasarį skirtų laikinųjų apsaugos priemonių, kurios realybėje net nebuvo įgyvendintos, Kauno ekipai ignoruojant nutartį. Tuo metu Vilniaus „Žalgirio“ ieškinys net nepradėtas nagrinėti iš esmės. „Trimituoti apie pergalę neprasidėjus rungtynėms yra blogas ženklas. Kauno „Žalgirio“ vadovų džiaugsmas yra šiek tiek per ankstyvas. Esame įsitikinę, kad futbole, taip pat kaip ir krepšinyje, turi būti tik vienas „Žalgiris“, – rašoma Lietuvos futbolo čempionų interneto svetainėje. Primename, kad konfliktas kilo, kuomet 2015 metais į A lygą iškopusi Kauno „Spyrio“ ekipa susisaistė su Kauno „Žalgirio“ krepšinio klubu ir perėmė pastarojo pavadinimą. Vilniaus „Žalgiris“ pateikė ieškinį dėl teisių į prekės ženklą pažeidimo ir nesąžiningos konkurencijos. Futbolo čempionai su krepšinio čempionais teisiasi ir kitoje byloje, teismo paprašę panaikinti penkių Kauno „Žalgiriui“ priklausančių prekių ženklų registraciją.