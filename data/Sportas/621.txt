Praėjusiame ture nesusikoncentravę „Trakai“ buvo užklupti „Palangos“, kai ši greitu įvarčiu išsiveržė į priekį. Panašu, kad O. Vasilenkos kariauna atliko tinkamas išvadas, kadangi per pirmas šešias minutes spėjo pasižymėti net du kartus. 2-ąją minutę pirmą įvartį pelnė 18-metis Justinas Marazas, sulaukęs Roko Gedmino perdavimo iš kairiojo krašto, atitrūkęs nuo varžovo baudos aikštelėje ir tiksliai smūgiavęs į artimąjį kampą. Dar po keturių minučių Ettiene'o galva muštą kamuolį atmušė „Palangos“ vartininkas Antonas Cvetkovas, o šalia buvęs Modestas Vorobjovas jį pasiuntė į tuščius vartus. Vis dėlto svečiams pavyko greitai sušvelninti rezultatą. 13-ąją minutę grubiai šalia savo baudos aikštelės suklydo „Trakų“ vidurio gynėjas Jevgenijus Osipovas, tad jo grubia klaida netruko pasinaudoti Simonas Urbys, taikliai pažeme smūgiavęs į artimąjį vartų kampą. Pirmo kėlinio įvarčių škvalas nurimo, bet abiejų komandų vartininkai turėjo darbo, dažniausiai gaudydami iš toli varžovų smūgiuojamus kamuolius. Puikią progą prieš pat pertrauką turėjo Ettiene'as, tačiau legionieriaus smūgis iš kelių metrų skriejo virš vartų. Antrame kėlinyje „Trakai“ užtikrintai kontroliavo situaciją, savo ruožtu, „Palanga“ atsakė keliomis aštriomis kontratakomis. Vienos iš jų metu po keitimo aikštėje pasirodęs Ransfordas Osei'us smūgiavo galva ir privertė Timofejų Šeremetą gelbėti komandą. Šeimininkai antrame kėlinyje turėjo daug galimybių pasižymėti, tačiau realizavo tik vieną progą standartinės padėties metu. Po pakelto kampinio kamuolys dėkingai atšoko Justinui Januševskiui, kuris 64-ąją minutę iš arti jį galva nukreipė į vartus. „Trakų“ sąskaitoje – aštuoni taškai po penkerių rungtynių, tačiau T. Šeremetai dar nė sykio nepavyko išlaikyti savo ginamų vartų „sausų“. Rungtynių statistika: „Trakai“ – „Palanga“ 3:1 (2:1) Įvarčiai: 2 min. J. Marazas, 6 min. M. Vorobjovas, 64 min. J. Januševskis; 16 min. Sim. Urbys „Trakai“: T. Šeremeta, D. Česnauskis, J. Januševskis, J. Osipovas, V. Borovskis, V. Šilėnas, V. Jeriomenka, M. Šyška, J. Marazas (84 min. K. Janonis), R. Gedminas (74 min. E. Stočkūnas), Ettiene‘as (87 min. A. Kazakevičius). „Palanga“: A. Cvetkovas, V. Kaborda, W. Dioufas, M. Bagužis, J. Raziūnas, D. Norvilas, V. Fudrui, L. Haruna (46 min. B. Goupy), T. Dombrauskis (7 min. Sig. Urbys), Y. Moyo (56 min. R. Osei), Sim. Urbys. 8 taškus po penkerių rungtynių turintys „Trakai“ turnyro lentelėje žengia treti, o 2 taškus turinti „Palanga“ užima septintąją vietą.   A lygos rikiuotė (vieta, komanda, rungtynės, pergalės, lygiosios, pralaimėjimai, įvarčių santykis, taškai): 