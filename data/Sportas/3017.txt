Čempiono titulą jau anksčiau užsitikrinęs „Vairas-Kalvis“ sėkmingiau pradėjo rungtynes ir po brolių - Gedimino ir Kęstučio Marcišauskų baudos smūgių pirmavo 6:0. Vis dėlto, savo šanso pasidabinti sidabro medaliais nenorėję prarasti „Žalgirio“ regbininkai perėmė iniciatyvą ir po 11 iš eilės Dainiaus Tamoliūno taškų išsiveržė į priekį 11:6. Po Domanto Tautkaus žeminimo ir tikslios D. Tamoliūno realizacijos smūgio žalgiriečiai pirmavo jau 18:6. Antrajame kėlinyje „vairietis“ Justinas Urbonas atliko žeminimą, vėliau tą patį padarė Mantautas Vilimavičius ir rezultatas tapo lygus 18:18. 71-ąją ir 77-ąją minutėmis du baudos smūgius realizavo tas pats D. Tamoliūnas ir „Žalgirio“ pranašumas siekė 6 taškus (24:18). Nepaisant to, „Vairas-Kalvis“ vos nesugadino šventės šeimininkams. Paskutinę rungtynių minutę kamuolį pačiame įskaitinio ploto krašte prispaudė J. Urbonas ir svečiai įgijo progą išplėšti pergalę. Vis dėlto sudėtingas paskutinis realizacijos smūgis nebuvo tikslus ir „Žalgirio“ regbininkai šoko pergalės šokį. Ši „Žalgirio“ pergalė reiškia, kad 2015 ir 2016 metų „Top“ lygos čempionai Šiaulių „Baltrex-Šiaulių“ regbininkai, nepriklausomai nuo jų paskutinių rungtynių su Kekavos „Transact Pro-Miesnieki“ (Latvija) ekipa, turės tenkintis bronzos medaliais. „Žalgirio“ klubas nuo 2015 metų gyvuojančioje „Top“ lygoje medalius iškovojo pirmąjį kartą. Turnyro lentelėje „Vairas-Kalvis“ turi 9 taškus, „Žalgiris“ - 8, „Baltrex-Šiauliai“ - 5, „Transact Pro-Miesnieki“ - 0.