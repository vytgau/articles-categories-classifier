Kalnų slidininkų rojaus pašonėje surengtas „Zell am See – Kaprun Open 2017“ turnyras A. Kaunui nebuvo sėkmingas. Dvi dienas 140 dalyvių grūmėsi dėl vietos elitiniame 40-uke, į kurį patekę žaidėjai paskutiniame varžybų etape konkuravo dėl 30 tūkst. eurų prizinio fondo. Vienintelis Lietuvos atstovas liko toli „už brūkšnio“ – jo pademonstruotas rezultatas buvo 96-as. Pats A. Kaunas dėl to nesistebi: paskutinį kartą lazda profesionalų varžybose jis mojavo praėjusį lapkritį, kuomet pelnė teisę dalyvauti turnyre Austrijoje, o prieš tai trejus metus apskritai neturėjo jokios adekvačios praktikos. „Man tai buvo pirmas turnyras šiais metais, konkurentai susirinko labai stiprūs, todėl buvau susitaikęs su mintimi, kad gali nepavykti. Buvo ir jaudulio, ir nepasitikėjimo savimi. Man dar reikia įsivažiuoti. Šiemet dalyvausiu nemažai turnyrų, todėl sportinė forma turėtų sugrįžti“, – DELFI sakė žaidėjas. Golfo paslapčių jis mokėsi Prancūzijoje, kur vaikystėje išvyko gyventi kartu su tėvais. Treniruojamas patyrusio specialisto iš Tulūzos, lietuvis 2011 metais pirmasis tarp tėvynainių gavo profesionalaus žaidėjo licenciją, svajojo apie olimpines žaidynes, į kurių programą golfas sugrįžo 2016-aisiais. Bet gyvenimas pasisuko kitaip. Sukūręs šeimą A. Kaunas vis daugiau laiko praleisdavo gimtinėje, atsidėjo verslui – su partneriu Vilniuje įkūrė uždarų patalpų golfo centrą, ėmė konsultuoti mėgėjus. Vis dėlto galiausiai jis suvokė pasiilgęs golfo profesionalo kasdienybės. „Ne ten koncentravau savo dėmesį ir laiką. Turnyrų organizatoriai manęs nelabai suprato, stebėjosi, kad nesirodau varžybose. Galiausiai pasiūlė pasirinkti: arba žaisti, arba būti verslininku. Nusprendžiau, kad mažiausiai dvejus metus noriu rimtai treniruotis ir žaisti, o tuomet žiūrėsime, pavyks ar ne. Manau, kad iš visų savo veiklų geriausiai moku žaisti golfą, be to, šis užsiėmimas man pačiam patinka labiausiai“, – aiškino A. Kaunas. Golfo centro priežiūrą jis ketina patikėti žmonai Indrei, o pats leisis į turą: kitą savaitę laukia turnyras Lenkijoje, tuomet – Vokietija ir taip toliau. Lietuvoje žaidėjas nuo šiol bus žymiai retesnis paukštis, mat ir naujo trenerio ketina dairytis Paryžiuje. „Per metus turiu sužaisti mažiausiai 20 turnyrų, jei noriu kažko pasiekti“, – planavo A. Kaunas. Beje, vienu aspektu grįžęs į varžybų maratoną A. Kaunas situaciją rado tokią pačią, kokią buvo palikęs. Jis – vis dar vienintelis golfo profesionalas Lietuvoje. „Lietuviai labai nori į profesionalų pasaulį, bet ne taip lengva ten patekti. Būna, kad vienam ar kitam profesionalui kartais labai nepasiseka – tuomet atrodo, kad ir Lietuvos golfo žaidėjai galėtų neprastesnį rezultatą pademonstruoti. Bet sunkiausia tapti profesionalu, mat konkurencija atrankoje yra labai didelė“, – svarstė A. Kaunas.