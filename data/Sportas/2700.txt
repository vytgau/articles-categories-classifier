„Mes labiau spaudėme, kūrėme, dar iki pertraukos atlikome du labai pavojingus smūgius. Pirmajame kėlinyje beveik visą laiką buvome varžovų aikštės pusėje, daug kūrėme, bet rezultato pasiekti nesisekė. Antrajame kėlinyje pradėjome pulti labai didelėmis pajėgomis, ypač pabaigoje. Tuo pasinaudoję varžovai keletą kartų labai pavojingai kontratakavo, bet iki logiškos pabaigos savo atakų neišvystė, – rungtynes analizavo V. Čeburinas. – Reikia pripažinti, kad varžovai šį kartą gerai išdėstė gynybą, gerai gynėsi. Mums pavykdavo su kamuoliu priartėti prie baudos aikštelės, įsiveržti į ją, bet lemiamos smūgio atlikti vis neišeidavo. Įvarčio vis dėlto nusipelnėme. Vaikinai – šaunuoliai! Visas rungtynes buvo geras tempas, daug dvikovų, kurias laimėjome. Buvo geros rungtynės, gerai, kad jos ir baigėsi teigiamai.“ Treneris teigė, kad A lygos penktajame lengvų rungtynių nesitikėjo ir nesitiki. „Dabar nieko lengvo nebus. Tai jau supratome, vyksta čempionato pabaiga, lemiamos kovos. Viskas vyks tokioje sunkioje kovoje, kokia buvo ir su „Atlantu“. Aikštė po ilgalaikio lietaus taip pat nebuvo geriausios būklės, tačiau sąlygos abiems komandoms buvo vienodos“, – dėstė „Sūduvos“ strategas. Futbolo gerbėjus dabar labiausiai domina klausimas, ar „Sūduva“ ketina dvejas paskutines rungtynes kelti į maniežą, ar vis dėlto liks žaisti lauke? „Reikia žaisti natūraliose aikštėse, – tokia yra V. Čeburino pozicija. – Gal aikštė bus klampi, bet ant žolės yra mažesnė traumų rizika ir tai yra tikrasis futbolas. O ir abi komandos aikštėje turi vienodas sąlygas. Dirbtinės dangos aikštėse galima žaisti, kai nėra kito pasirinkimo – oro sąlygos visiškai neleidžia ar pan. O taip reikia žaisti natūraliose aikštėse.“ Artimiausias rungtynes „Sūduva“ šią savaitę žais Vilniuje su „Trakais“, o į „Arvi“ futbolo areną sugrįš lapkričio 15-ąją, kai į Marijampolę atvyks „Jonava“.