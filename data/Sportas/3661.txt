Prieš tai trumpai dirbęs Rusijos Tolimųjų Rytų Vladivostoko „Luč“ treneriu, V. Ivanauskas, vos tapęs „Dinamo“ darbuotoju, jau bendravo su football.by žurnalistu. – Jūsų pasirodymas Breste – gana netikėtas... – Su klubo vadovybe aš kontaktavau jau seniai. Breste sausį vyko turnyras ir manęs paprašė, kad surasčiau jam dalyvį iš Lietuvos. Nors tada dirbau Kipre, supažindinau baltarusius su „Trakais“. Po to mes susiskambindavome ir, pasibaigus sezonui Kipre, mane pakvietė į Baltarusijos taurės finalą, per kurį aš susipažinau su Bresto klubo vadovybe. – Kodėl išmainėte Vladivostoką į Brestą? Negi Baltarusijoje pasiūlė daugiau pinigų? – Su „Luč“ išsiskyriau be pykčių. Nors tada apie perėjimą į „Dinamo“ dar ir kalbų nebuvo. Reikalas buvo tame, kad mes – treneriai savo darbą dirbome profesionaliai. O štai klubo vadovybė to, ką žadėjo pasirašant sutartis, nevykdė. Kaip treneriams, taip ir komandai. Tad sutarėme išsiskirti abipusiu sutarimu. – Kokias pareigas užimsite „Dinamo“? – Būsiu atsakingas už sportinę klubo veiklą. Ir už pirmą sudėtį, ir už dublerius, ir už klubo akademiją. – Žodžiu, būsite ir skautas? Gal Breste atsidurs „Žalgirio“ gynėjas Rolandas Baravykas ar „Stade Rennais“ vartininkas Edvinas Gertmonas? O gal Baltarusijoje jau žaidęs Fiodoras Černychas iškeis Balstogę į Brestą? – Taip, į mano pareigas įeina ir naujų žaidėjų žvalgyba. Aš didžiąją laiko dalį dirbau ir gyvenau už Lietuvos sienų, turiu gerus ryšius – per ilgus metus susiderinau kontaktus visoje Europoje ir tikiu, kad tai padės „Dinamo“. Bet klubas turi tam tikrus tikslus, jo komanda yra sudaryta, perėjimų langas jau užvertas. Tad šiandien lietuvių „Dinamo“ tikrai nebus. Kaip bus toliau, negaliu pasakyti. Bet Bresto klubas turi šiek tiek kitokius tikslus ir Lietuvos futbolininkai tikrai nepadės mums jų pasiekti. – Ar jums pažįstamas Baltarusijos futbolas? – Netoli juk vieni kitų gyvename. Turiu čia ir draugų, ir pažįstamų trenerių, ir dar sovietų laikais žaidusių futbolininkų. – Breste jūs gyvensite nuolat? – Taip. Iš karto pasakysiu, kad šis miestas yra gražus. Bet aš čia atvykau ne į turistinę kelionę, o dirbti. Beje, jis gerokai pasikeitė nuo tų laikų, kai aš jame buvau pastarąjį sykį, kai devintajame dešimtmetyje dar žaidžiau SSRS jaunių rinktinėje. Dabar Brestas tiesiog neatpažįstamas.