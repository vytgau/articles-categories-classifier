„Pirates“ ekipa ketvirtą kartą šiame sezone išsikvietė metiko pozicijoje rungtyniaujantį D. Neverauską iš dublerių komandos „Indianapolis Indians“ ir su lietuvio pagalba iškovojo dvi pergales iš eilės. „Pirates“ savaitgalį namuose du kartus - 6:4 ir 6:3 - įveikė „Saint Louis Cardinals“ beisbolininkus. D. Neverauskas pirmajame mače žaidė visą šeštąjį kėlinį, o antrajame buvo įleistas į aikštę septintojo kėlinio viduryje. Lietuvio padavimų metu varžovai taškų pelnyti nesugebėjo. Pagal MLB taisykles, žaidėją per sezoną pakviesti iš dublerių ekipos ir sugrąžinti jį atgal galima tris kartus, tačiau D. Neverausko tėvas Virmidas Neverauskas atskleidė, kad MLB komandos turi specialius kvietimus, kurie nesiskaičiuoja į oficialių iškvietimų sąrašą ir tuo „Pirates“ pasinaudojo. Dėl to D. Neverauskas dar nėra užsitikrinęs vietos pagrindinėje komandoje iki sezono pabaigos. „Geras D. Neverausko žaidimas savaitgalį teikia daug vilčių, kad jis bus paliktas pagrindinėje „Pirates“ sudėtyje. Juolab, kad joje atsirado laisva vieta“, - Eltai sakė V. Neverauskas. „Pirates“ klubas su 60 pergalių ir 64 pralaimėjimais Nacionalinės lygos Centro divizione užima ketvirtąją vietą.