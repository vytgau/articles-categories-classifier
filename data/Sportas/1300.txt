CAS, kuris taip pat nagrinėja 47 kitų rusų apeliacijas, nurodė, kad „neturi jurisdikcijos“ spręsti dėl šešių atletų ir septynių gydytojų, trenerių bei pagalbinių darbuotojų. Atskirai CAS sakė, kad sprendimas dėl kitų 47 rusų, bandančių užsitikrinti leidimą dalyvauti olimpiadoje, bus paskelbtas penktadienį 11 val. (16 val. Lietuvos laiku). Iki olimpiados atidarymo ceremonijos bus likusios devynios valandos. Gruodžio mėnesį Tarptautinis olimpinis komitetas (IOC) suspendavo Rusiją dėl valstybės remto dopingo sąmokslo, kurio kulminacija įvyko per 2014 metų žiemos olimpiadą Rusijos Sočio mieste. Tačiau IOC paliko spragą nurodęs, kad „švarių“ Rusijos atletų grupė gali dalyvauti su neutralia vėliava kaip „olimpiniai atletai iš Rusijos“. CAS praėjusią savaitę sulaukė kritikos panaikinusi diskvalifikacijos iki gyvos galvos 28 rusams. Iš jų 15 pateikė paraiškas dalyvauti Pjongčango olimpiadoje, bet IOC atsisakė juos pakviesti. Šiuo metu planuojama, kad olimpiadoje varžysis 168 rusai. Tai bus ketvirta pagal dydį komanda po JAV, Kanados ir Šveicarijos.