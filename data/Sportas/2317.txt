„Fernando Alonso yra stipriausias rikiuotėje. Privalai jį gerbti ir tinkamai sužaisti kortomis, kad jį įveiktum. Jis yra labai stiprus varžovas“, – pasakojo L. Hamiltonas. „Maxas Verstappenas savo sugebėjimais taip pat išsiskiria. Jis daro nuostabius dalykus ir dar nėra pasiekęs savo geriausios formos. Keturi stipriausi pilotai rikiuotėje: aš, Fernando, Sebastianas Vettelis ir Maxas. Labai tikiuosi, kad visi keturi kitais metais kovosime dėl titulo. Jie visi skirtingi. Sebastianas... aš turiu jam palikti daugiau laisvos vietos. Gerąja to žodžio prasme. Maxas dažnai rizikuoja. Tad jam taip pat reikia palikti laisvos vietos. Man tai problemų nesukels. Tai galėtų būti įspūdinga kova dėl titulo. Aš sumokėčiau, kad galėčiau ją pamatyti.“ L. Hamiltono teigimu, artimiausioje ateityje jis neplanuoja trauktis iš F-1, bet kartais pagalvoja apie tai, ką norėtų veikti baigęs karjerą. „Mano mintys apie tai keičiasi lyg oras. Tiesiog bandau rasti tinkamą balansą. Turiu metus laiko galiojančią sutartį su komanda, bet noriu tęsti karjerą F-1. Toliau lenktyniauju ir vis atidėlioju tai, ką norėčiau veikti be dalyvavimo lenktynėse.“ „Mano senelė mirė nuo vėžio. Paskutinę savo gyvenimo dieną ji pasakė: „Kiekvieną dieną dirbau, bet turėjau planą, jog vieną dieną sustosiu ir darysiu kitus dalykus, bet pritrūkau laiko.“ Vis pagalvoju apie tai. Tad stengiuosi maksimaliai išnaudoti kiekvieną dieną. Štai su kuo dabar kovoju – noriu toliau lenktyniauti, bet tuo pačiu noriu daryti kitus dalykus.“ Kalbėdamas apie techninius dalykus L. Hamiltonas sakė, kad taisykles kuriantys specialistai turėtų išklausyti sportininkų nuomonių. „Komandos sukūrė tokius bolidus, kokių ir tikėjausi. Bet tai turėjo neigiamos įtakos lenktynėms. Kalbant apie bolido pilotavimą, jie žengė didelį žingsnį į priekį teisinga kryptimi.“ „Jie žino problemas ir galėtų dažniau apie tai pasikalbėti su mumis. Kai kurie iš jų nėra pilotavę F-1 bolido, tad nesupranta kodėl trasoje negalime aplenkti varžovo. Dar vienas žingsnis, kurį būtų galima žengti – sugrąžinti didesnį variklių garsą.“ Daugiau F-1 naujienų skaitykite čia.