Pergalingas ir užtikrintas žaidimas praėjusią savaitę Klaipėdoje leido vilniečiams sugrįžti į pergalingą kelią ir iki vieno taško sumažinti atsilikimą nuo Marijampolės „Sūduvos“. Visgi 30-ajame ture marijampoliečiai iškovojo pergalę būtent prieš klaipėdiečius, tad pirmaujančias lygos komandos vėl skiria 4 taškų praraja. Anot M. Ljujičiaus, žalgiriečiai puikiai supranta, kad įgyvendino tik penktadalį trokštamo plano penktajame čempionato rate. „Tai mums buvo labai svarbi pergalė. Po Čempionų lygos turėjome 1–2 mėnesius blogų momentų. Pergalė ten, kaip ir dar trys, mums labai reikalingos, norint nuvykti ir kovoti su „Sūduva“ dėl čempiono titulo. Manau, jis turi būti mūsų. Pasikartosiu: turėjome prastų momentų per pastaruosius mėnesius, bet turime tą pataisyti per likusias ketverias rungtynes ir iškovoti čempionų titulą. Po pergalės atmosfera komandoje gera. Pergalė buvo svarbi mūsų pasitikėjimui ir atmosferai klube. Tikiuosi, kad laimėsime. Privalome tą padaryti. Žaisime ant geros aikštės geromis sąlygomis, tad tikiuosi, jog viskas bus gerai ir iškovosime tris taškus“, – prieš rungtynes su „Trakais“ kalbėjo šį sezoną iš viso 32-ejas oficialias rungtynes sužaidęs serbas.  Po 29-erių rungtynių antroje vietoje žengiantį „Žalgirį“ ir laipteliu žemiau esančius „Trakus“ skiria nedaug – vos keturi taškai, o iškovojusi pergalę Senosios sostinės komanda kaip reikiant įkaitintų intrigą kovoje dėl sidabro ir palengvintų kelią link istorinio titulo žengiančiai „Sūduvai“. Per 25-erias rungtynes 3 įvarčius įmušusio ir 4 rezultatyvius perdavimus atlikusio M. Ljujičiaus teigimu, jo gimtadieniai yra neatsiejami nuo futbolo, o pergalė prieš „Trakus“ būtų pati geriausia dovana, kokią gali jam padovanoti komandos draugai: „Taip, visada sutinku gimtadienius futbolo aikštėje arba šalia jos. Mano gimtadienis spalio mėnesį, kai tuo metu vyksta čempionatas. Tai mums labai svarbu. Pergalė prieš „Trakus“ man bus geriausia dovana – reikia išlikti kovoje per likusią sezono dalį.“ 30-ojo A lygos turo centrinės rungtynės tarp „Žalgirio“ ir „Trakų“ įvyks jau šiandien, spalio 31-ąją dieną. Dvikovos LFF stadione pradžia – 18 val.