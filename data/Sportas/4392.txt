Lietuviai atrankos plaukime 2 km įveikė per 6 min. 7,57 sek. ir beveik sekunde pagerino nuo 2011 metų gyvavusį geriausią jaunimo varžybų laiką, kuris priklausė latviams Lauriui Širei ir Dairiui Adamaičiui (6 min. 8,43 sek.). Lietuvos irkluotojai laimėjo atrankos antrą plaukimą ir iškovojo vienintelį tiesioginį kelialapį į pasaulio čempionato pusfinalį. Merginų porinei dvivietei, kurią irkluoja Viktorija Vareikaitė ir Ieva Medelinskaitė, pasirodyti taip sėkmingai nepavyko. Lietuvos atstovės distanciją įveikė per 7 min. 16,040 sek., trečiame plaukime užėmė ketvirtą vietą ir turės dalyvauti paguodos plaukime. Neįveikė pirmo atrankos barjero ir vienvietę irklavusi Agnė Ginevičiūtė. Ji atrankos pirmame plaukime finišavo penkta (7 min. 57,480 sek.) ir taip pat dalyvaus paguodos plaukime.