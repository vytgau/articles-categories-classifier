Europos čempionės titulą ginanti L. Asadauskaitė atrankos A grupėje surinko 1003 taškus ir užėmė šeštąją vietą. Mūsiškė buvo antra fechtavime (241 tšk.), 18-a - plaukime (261 tšk.) ir 11-a - bėgimo ir šaudymo rungtyje (501 tšk.). Kita Lietuvos atstovė I. Serapinaitė šioje grupėje su 999 taškais užėmė septintąją poziciją. Ji buvo penkta fechtavime (232 tšk.), septinta - plaukime (278 tšk.) ir 20-a - bėgimo ir šaudymo rungtyje (489 tšk.). Pirmąją vietą šioje grupėje užėmė vengrė Sarolta Kovač (Sarolta Kovacs, 1009 tšk.). B grupėje 18-ąją vietą užėmė ir paskutinį kelialapį į finalą išplėšė Aurelija Tamašauskaitė (968 tšk.). Ji buvo tarp autsaiderių po pirmųjų dviejų rungčių, bet laimėjo kombinuotą bėgimo ir šaudymo rungtį (563 tšk.). Kita lietuvė Lina Batulevičiūtė B grupėje su 967 taškais liko 19-a ir savo pasirodymą jau baigė. Į finalą pateko po 15 sportininkių iš abiejų grupių bei dar šešios pagal geriausius rezultatus. Atrankoje varžėsi 47 penkiakovininkės.