Šį savaitgalį ir pirmadienį vaizdo transliacijų internetu platforma viaplay.lt ir „Viasat Sport Baltic“ kanalas iš viso parodys penkerias 23-iojo turo rungtynes. „City“ ekipa Anglijos čempionate rungtyniauja fantastiškai. Ji laimėjo 20 mačų ir dukart sužaidė lygiosiomis. Pepo Guardiolos auklėtiniai jau sukaupė net 62 taškus. Tris pergales iš eilės šventęs „Liverpool“ rikiuojasi ketvirtas – 44 taškai. Šis klubas Anglijos pirmenybėse nepralaimėjo jau 13 turų iš eilės. Jurgeno Kloppo auklėtiniai pergalės atveju gali pasivyti antrojoje vietoje esantį „Manchester United“ (47 taškai) ir aplenkti Londono „Chelsea“ (46). Tiesa, pakilti aukščiau bus sudėtinga, nes „Chelsea“ namie priims „Leicester City“, o „raudonieji velniai“ Mančesteryje egzaminuos „Stoke City“ futbolininkus. Šiose dviejose akistatose favoritais vadinami šeimininkai. Liverpulio futbolininkai pastaruosius keletą metų namie dažnai skriaudžia „miestiečius“. „Liverpool“ savo aikštėje iš 14 pastarųjų rungtynių su „City“ nesuklupo nė sykio – laimėjo 10 mačų, o 4 baigėsi taikiai. Iš viso „Premier“ lygoje Liverpulio ir Mančesterio futbolininkkai galynėsis 42 kartą. 18 pergalių iškovojo „Liverpool“, 8 – „City“, 15-oje dvikovų užfiksuotos lygiosios. Pirmajame komandų mūšyje šį sezoną Mančesteryje „City“ nušlavė varžovus 5:0. Beje, Mančesterio klubas Anglijos čempionate abukart „Liverpool“ ekipos neįveikė jau daugiau nei 80 metų. Šeimininkų gretose gali debiutuoti gynėjas iš Nyderlandų Virgilas Van Dijkas. „Southampton“ klubui Liverpulio komanda už jį paklojo net 75 milijonus svarų. Šis futbolininkas tapo brangiausiu gynėju per futbolo istoriją. Liverpulio ekipoje jau gali žaisti po traumų atsigavę Mohamedas Salah ir Danielis Sturridge‘as. Tiesioginių transliacijų per viaplay.lt ir „Viasat Sport Baltic“ tvarkaraštis: sausio 13 d. 16.50 val. „Chelsea“ – „Leicester City“, 19.20 val. „Tottenham Hotspur“ – „Everton“; sausio 14 d. 15.20 val. „Bournemouth“ – ‚Arsenal“, 17.50 val. „Liverpool“ – „Manchester City“; sausio 15 d. 21.50 val. „Manchester United“ – „Stoke City“.