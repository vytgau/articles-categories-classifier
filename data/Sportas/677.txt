„MSG Network“ televizija sutiko D. Kasparaitį jo paskutinio NHL klubo Niujorko „Rangers“ rungtynėse, o išskirtiniame ir linksmame interviu lietuvis papasakojo apie tai, kodėl jam būtinai reikėjo šešių vaikų, įvestą tradiciją „Rangers“ klube ir žaidimą Lietuvos rinktinėje. „Šiuo metu dirbu statybų versle bei esu šešių vaikų tėvas“, – žurnalistui pasakojo D. Kasparaitis. – „Rangers“ gretose paskutinis mano marškinėlių numeris buvo šeši, todėl aš nusprendžiau turėti šešis vaikus“. Lietuvio buvo pasiteirauta, ar jis vis dar tikrai žaidžia ledo ritulį ir ar jam kartais ne 39-eri metai: „Balandį žaisiu pasaulio čempionate ir nors tai trečias pagal stiprumą divizionas, tačiau labai konkurencingas. Man jau 45-eri, tačiau esu pasiruošęs žaisti“. D. Kasparaičio taip pat buvo paprašyta prisiminti jo laiką „Rangers“ klube, kuriame jis rungtyniavo nuo 2002 iki 2007 metų bei pakomentuoti įvestą tradiciją „Madison Square Garden“ arenoje, kuri išsilaikė iki šių dienų. „Galiu tuo didžiuotis, – kalbėjo D. Kasparaitis. – Kai laimėjome rungtynes po baudinių serijos, vyrams pasiūliau aikštės centre iškelti lazdas ir taip padėkoti sirgaliams. Pradžioje vyrukai jautėsi šiek tiek keistai, tačiau dabar tai yra normalu“. Lietuvis taip pat prisiminė ir tai, kaip vienas iš klubo atstovų į jo namus atėjo vidurnaktį bei pasiūlė žaisti „Rangers“ klube. „Dar prieš žaidžiant „Rangers“ vienas klubo atstovų Donas Maloney vidurnaktį pasibeldė į mano duris ir pasiūlė žaisti šiame klube. Buvau šokiruotas, o žaisti „Madison Square Garden“ arenoje visada buvo puiku“, – sakė D. Kasparaitis. Per savo karjerą NHL lygoje D. Kasparaitis sužaidė 946 rungtynes, kuriose įmušė 29 įvarčius bei atliko 146 rezultatyvius perdavimus. Per keturis sezonus „Rangers“ komandoje D. Kasparaitis žaidė 215 rungtynių, pelnė 5 įvarčius ir atliko 28 rezultatyvius perdavimus.  Pasaulio ledo ritulio čempionatas domina lietuvius Nors krepšinis Lietuvoje lyginamas su antrąja religija, o sirgaliai žinomi visame pasaulyje, lietuviai nepamiršta ir kitų sporto šakų. Viena jų – komandinis, greičio ir emocijų kupinas žaidimas – ledo ritulys. Jo aistruoliams iš Lietuvos šie metai ypatingi – pirmą kartą balandžio mėnesį Kaune karaliaus ši sporto šaka. Sporto gerbėjai galės išvysti pasaulio čempionato I diviziono B grupės turnyrą, kuriame rungsis Lietuvos, Ukrainos, Japonijos, Kroatijos, Estijos ir Rumunijos vyrų ledo ritulio rinktinės. „Tikrai galime pasidžiaugti kasmet augančiu sirgalių skaičiumi, kurie palaiko savo šalies sportininkus ne tik Lietuvoje. Šiemet išskirtinė proga išvysti pirmą kartą Kaune vyksiantį čempionatą, į kurį susirinks gerbėjai ne tik iš įvairių Lietuvos miestų. Ledo ritulio aistruoliai, kaip ir kitų sporto šakų – jei serga, tai serga iš visos širdies ir iki galo, tad norintiems pamatyti stipriausių pasaulio komandų finalines kovas, tai padaryti visai nesudėtinga – jos vyks netoliese esančioje Danijoje“, – sakė ledo ritulio asociacijos „Hockey Lietuva“ prezidentas Petras Nausėda. Anot jo, šiemet Kaune vyksiantis čempionatas – vienas reikšmingiausių šių metų sporto įvykių Lietuvoje. P. Nausėdos teigimu, tai renginys, garsinantis ne tik Kauną, bet ir visą Lietuvą bei šią sporto šaką tarptautiniu mastu: „Šiais metais nacionalinėje rinktinėje planuoja žaisti, ko gero, didžiausios mūsų laikų žvaigždės – Darius Kasparaitis ir Dainius Zubrus. Komanda turi daug šansų ir sieks aukščiausios vietos. Į Lietuvą atvyks panašaus lygio komandos, todėl pergalę lems ne vien pasiruošimas, tačiau visi nusiteikę siekti geriausio rezultato“. Kaip rodo ankstesnė ledo ritulio renginių praktika, lietuviai laikosi tradicijų ir bilietų į Kaune vyksiančias rungtynes pirkti neskuba – daugiausiai jų parduodama likus kelioms dienoms. Danijoje pasaulio ledo ritulio čempionatas organizuojamas taip pat pirmą kartą. Kopenhagoje būtent šiam renginiui naujai pastatytoje „Royal Arena“ ir Herninge „Jyske Bank Boxen“ arenoje iš viso įvyks 64 rungtynės. Bilietų pardavėjai jau dabar fiksuoja milžinišką gerbėjų antplūdį, mat šiuo metu sporto aistruoliai jau išpirko daugiau nei 250 000 bilietų. Daugiausiai bilietų, išskyrus šeimininkus, įsigijo šio sporto gerbėjai iš Švedijos, Suomijos, Rusijos, Vokietijos ir Šveicarijos. tad norintieji išvysti Danijos sostinėje vyksiančias finalines kovas dėl medalių, neabejotinai turėtų suskubti. Į svečiose šalyse organizuojamas rungtynes sirgaliai dažniausiai keliauja su bendraminčių ar draugų kompanijomis. Vienas patogiausių būdų pasiekti Danijos sostinę – persikelti keltu iš Klaipėdos į Pietų Švedijos Karlshamną. Į šį uostą keltai iš Lietuvos plaukia kasdien. Jei keliatės su nuosavu automobiliu, iš Karlshamno Kopenhagoje vyksiantį jau 82-ojo tarptautinio ledo ritulio čempionato finalą galite pasiekti vos per 2-3 valandas – taip sutaupydami ir laiko, ir jėgų. „Vis daugiau sporto aistruolių į svečias šalis pageidauja vykti keltu su savo automobiliu, nes tuomet kelionėje gali linksmai ir kokybiškai praleisti laiką su draugais ar šeima. Kelionė keltu tampa papildoma atrakcija – keleiviai gali grožėtis jūros vaizdais, smagiai pavakaroti čia veikiančiame restorane ar bare ir galiausiai išsimiegoti patogiose kajutėse, kad į rungtynes atkeliautų pailsėję ir geros nuotaikos“, – teigė keltų bendrovės DFDS Rinkodarinių kampanijų Baltijos šalims vadovė Neringa Sinkevičienė. Be žaidynių arenos, Danijos sostinėje rasite ne vieną apsilankymo vertą vietą. Mieste bus įrengta speciali sirgalių zona ledo ritulio aistruoliams. Čia taip pat rekomenduojama aplankyti vizitine miesto kortele tituluojamą „Nyhavn“ kanalą ir uostą, prie kurio laukia daugybė jaukių kavinukių, restoranų bei barų, kur drauge su kitais ledo ritulio fanais galėsite atšvęsti pergalę po rungtynių.