Juozas Žukauskas, už Atlanto vadintas tiesiog Jacku Sharkey, gimė 1902 metų spalio 26 dieną lietuvių emigrantų šeimoje Bingamtone, Niujorko valstijoje. Visa šeima netrukus persikėlė gyventi į Bostoną. Būdamas aukštas bei atletiško kūno sudėjimo, J. Žukauskas siekė tarnauti kariniame laivyne jau Pirmojo pasaulinio karo metais. Tačiau dėl savo jauno amžiaus tikslą pasiekė tik tarpukariu. Tarnybos metu ir susidomėjo boksu, laimėdavo beveik visas kovas prieš kitus kariškius. Baigęs tarnybos laiką laivyne, J. Žukauskas pasinėrė į boksą ir nusprendė dalyvauti komercinėse kovose. Pirmą mačą lietuvių išeivių sūnus pralaimėjo nokautu jau pirmame raunde, tačiau vėliau jam ėmė sektis, po pergalių jis gaudavo solidžius honorarus. Supratęs, kad savo karjerą susies su boksu, jis pasirinko trumpesnį ir amerikiečiams labiau įkandamą pseudonimą. Taip Juozas Žukauskas tapo tiesiog Jacku Sharkey. A 1930 photo of future heavyweight champion Jack Sharkey, right, and sparring partner Larry Doyle #boxing #history pic.twitter.com/JDgAk3iQH8— Boxing History (@BoxingHistory) April 18, 2017  Šią pavardę jis dedikavo dviejų garsių to meto boksininkų garbei. J. Žukauskui anuomet didelį įspūdį paliko amerikietis Jackas Dempsey ir airis Tomas Sharkey. Italo Tony Polazzolo treniruotas lietuvių kilmės Sharkey pirmąją ryškią pergalę pasiekė 1929 metais. Tuomet jis nugalėjo Tommy Loughraną ir tapo JAV sunkaus svorio bokso čempionu. Šis triumfas J. Sharkey atvėrė dar platesnes karjeros galimybes. Pirmoji jo kova dėl pasaulio čempiono vardo 1930 metais su vokiečiu Maxu Schmelingu baigėsi apmaudžiai. Už smūgį varžovui žemiau juostos jis buvo diskvalifikuotas. A photo of Al Capone posing with Jack Sharkey in 1929. #BoxingHistory #Boxing pic.twitter.com/FavcQM41JA — Boxing Register (BR) (@BoxingRegister) March 6, 2017 Ilgai lauktas revanšas įvyko po poros metų. 1932-ųjų birželį legendinėje Niujorko „Madison Square Garden“ arenoje J. Sharkey buvo karūnuotas pasaulio sunkaus svorio bokso čempionu. M. Schmelingą jis įveikė nedidele persvarą, o teisėjai nugalėtoją pripažino tik po ilgų diskusijų. Visgi jau po metų, 1933-iaisiais, J. Sharkey pralaimėjo kovą italui Primo Carnerai ir prarado čempiono titulą.  Pavargęs nuo sporto J. Sharkey savo karjeroje padarė metų pertrauką, tačiau sugrįžęs ringe ilgai neužsibuvo. Savo paskutinę karjeros kovą jis nokautu pralaimėjo vienam geriausių visų laikų amerikiečių sunkiasvorių boksininkų Joe Louisui. Tai nutiko 1936-ųjų rugpjūčio 18-ąją. Iš viso J. Sharkey ringe kovojo 55 kartus, pasiekė 38 pergales, patyrė 14 pralaimėjimų, dar trys dvikovos baigėsi lygiosiomis. 13 laimėjimų iškovoti nokautais. Tinklapis „Cyber Boxing Zone“ lietuvių kilmės boksininką apibūdina taip: „J. Sharkey turėjo puikius kovotojo įgūdžius ir didžiulę jėgą, gerai boksavosi ir galėjo nubausti varžovą, jei tik visas mintis ir dėmesį sutelkdavo kovai. Tačiau jis buvo nepastovus boksininkas, jo sportinė forma bangavo. Panašu, kad J. Sharkey niekada nepademonstravo visų geriausių savybių vienu metu. Buvo pajėgus įveikti bet ką, tačiau jei jam pasitaikydavo prasta diena, kovodavo prastai.“ Po karjeros pabaigos J. Žukauskas-Sharkey uždirbtus pinigus investavo atidarydamas barą, dirbo imtynių teisėju per varžybas JAV ir Kanadoje. Taip pat daug laiko skyrė kitam savo hobiui žvejybai. Tik 1994 metais J. Sharkey buvo įtrauktas į garsiausių visų laikų pasaulio boksininkų sąrašą, dar vadinamą Bokso šlovės muziejumi. Bet po kelių mėnesių mirė Masačusetse, eidamas 92-uosius gyvenimo metus. Jo paskutinės bokso karjeros kovos ir mirties data yra rugpjūčio 18-oji.