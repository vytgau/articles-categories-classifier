Pats strategas, su komanda grįžęs į Miuncheną, apie savo ateitį kalbėti su žurnalistais nepanoro. „Jokių komentarų“, – lipdamas į autobusą teištarė italas. Ketvirtadienio popietę Vokietijos žiniasklaidoje sumirgėjo žinia, kad 58-erių specialistas nebėra vienos galingiausių žemyno ekipų vairininkas, netrukus ji patvirtinta oficialiai. „Bayern“ vadovas Karlas-Heinzas Rummenigge jau po rungtynių bankete užsiminė, kad komandoje galimi pokyčiai. Nuritinus C. Ancelotti galvą, prie „Bayern“ vairo gali stoti trenerio asistentas, buvęs ilgametis komandos gynėjas iš Prancūzijos Willy Sagnolis. Buvęs profesionalus futbolininkas į Miuncheną atvyko vasarą, o pastaruosius dvejus metus ėjo vyriausiojo trenerio pareigas savo gimtinės „Bordeaux“ komandoje. Dar viena alternatyva – buvęs Dortmundo „Borussia“ treneris 44 metų Thomasas Tuchelis, šiuo metu sėdintis be darbo ir galintis iš karto imtis veiklos. Parūkyti stadione nevengiantis C. Ancelotti buvo kaltinamas dėl prastų rezultatų, vidinių nesutarimų komandoje, ryšio tarp žaidėjų ir trenerių štabo trūkumo. „Bild“ rašo, kad be darbo italas ilgai neliks – jam ant stalo jau guli finansiškai itin patrauklus pasiūlymas iš Kinijos. Svarstoma, kad kinų vilionės taip pat galėjo prisidėti prie „Bayern“ sprendimo pakeisti trenerį vos prasidėjus sezonui.