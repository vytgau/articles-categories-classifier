Rusijos olimpinio komiteto prezidentas Aleksandras Žukovas suspenduotas kaip IOC narys, o buvęs Rusijos sporto ministras Vitalijus Mutko ir jo pavaduotojas Jurijus Nagornychas „ištremti“ iš olimpinių žaidynių iki gyvos galvos. „Šiuo metu nenoriu vertinti IOC sprendimo, liečiančio mane. Dabar nėra laikas galvoti apie tai. Svarbiausia yra apsaugoti sportininkus. Visada atletų interesai yra aukščiau mūsų. Mes palaikėme lengvaatlečius, kurie (pasaulio čempionate) nusprendė varžytis su neutralia vėliava, tą darome mes ir dabar“, – naujienų agentūrai TASS teigė V. Mutko. Politikas patvirtino tai, ką trečiadienį popietę teigė Rusijos prezidentas Vladimiras Putinas: atletams nebus daromos kliūtys dalyvauti olimpinėse žaidynėse su neutralia vėliava. „Kiekvienas sportininkas priima sprendimą dalyvauti olimpinėse žaidynėse, tai yra jo teisė. Mes tą gerbiame ir visokeriopai palaikysime mūsų atletus. Kitas dalykas, turime padaryti viską, kad mūsų atletai nebūtų diskriminuojami ir visi turėtų lygias galimybes“, – teigė Rusijos vicepremjeras V. Mutko. Įdomu, jog V. Mutko tebėra Rusijos futbolo sąjungos prezidentas ir toliau vadovauja kitais metais šioje šalyje vyksiančio planetos futbolo čempionato organizaciniam komitetui. FIFA nelaiko dopingo skandalų Rusijoje didele problema.