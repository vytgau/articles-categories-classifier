Už nugaros palikęs ne vieną olimpinių žaidynių ir planetos čempionato prizininką, 27 metų Lietuvos biatlonininkas Pjongčango olimpinių žaidynių 10 km sprinto lenktynėse iškovojo aukščiausią karjeroje 17-ąją vietą. Taip aukštai biatlono trasoje nebuvo pakilęs nei vienas nepriklausomos Lietuvos olimpietis. Iki šiol geriausias biatlonininkų pasiektas rezultatas buvo Dianos Rasimovičiūtės 18-oji vieta 2006 m. Turine. Progą pakilti į dar didesnes aukštumas T.Kaukėnas turės jau pirmadienį, kai varžysis 12,5 km persekiojimo lenktynėse. Jose rungsis ir dar vienas Lietuvos olimpietis – 49-ąją vietą sprinte užėmęs 25 metų Vytautas Strolia. Iš dešimties šūvių tik kartą taikinio nenumušęs T.Kaukėnas 10 km distanciją įveikė per 24 min. 23,5 sek. Jis. 44,7 sek. atsiliko nuo olimpiniu čempionu tapusio vokiečio Arndo Peifferio. Kaip ir auksą iškovojęs Vokietijos atletas, nė karto neprašovė ir sidabrą laimėjęs čekas Michalas Krčmaras (atsiliko 4,4 sek.). Bronzos medalis bus įteiktas kartą nepataikiusiam italui Dominikui Windischui (atsiliko 7,7 sek.). Dusyk prašovęs V.Strolia nuo čempiono atsiliko 1 min. 53,6 sek. Būtent po tiek laiko jis pajudės į persekiojimo lenktynių trasą, kurioje rungsis 60 greičiausių sprinto distancijos dalyvių. T. Kaukėnas sprinte pranoko 2010 m. olimpinį vicečempioną norvegą Emilę Hegle Svendseną (18 vietą; 24 min. 23,8 sek., 2 baudos ratai), 2010 m. olimpinių žaidynių ir 2013 m. pasaulio čempionato bronzos laimėtoją slovėną Jakovą Faką (23; 24 min. 34,2 sek., 2), geriausią Latvijos biatlonininką Andrejų Rastorgujevą (24; 24 min. 34,4 sek.; 3), 2014 m. olimpinį vicečempioną austrą Dominiką Landertingerį (25; 24 min. 36,2 sek., 1), 2015 m. pasaulio čempioną ir 2017 m. vicečempioną norvegą Johannesą Thingnesą Boe (31; 24 min. 51,5 sek., 4). „Viršijau savo lūkesčius. Prieš keturias dienas dar buvau peršalęs, stipriai sirgau, buvo didžiulė sloga, atrodė, kad net gali būti sinusitas. Bet per keturias dienas išsikapsčiau ir tai, ką šiandien padariau, man yra netikėtumas. Lygiai toks pat, koks buvo Sočyje. Tikrai nesitikėjau, kad šiandien bus taip gerai. Dar vakar per oficialią treniruotę jaučiausi labai prastai. Grįžau namo, iškart ėjau miegoti. Šiąnakt miegojau gal 10 valandų, netgi daugiau. Man pavyko tai, kam ruošiausi daug metų. Dabar tik aplanko toks dvejopas jausmas, kad vėl neišnaudojau šanso ir vėl padariau klaidą paskutiniame šaudyme. Lyg ir džiaugiuosi, kad viskas gerai, bet nepadariau visko, ką galėjau", – po finišo Alpensia biatlono centre prisipažino T. Kaukėnas. Prieš ketverius metus Sočyje jis privertė visą sporto pasaulį užgniaužti kvapą, kai 20 km lenktynėse 40 minučių buvo tarp lyderių. Ir tik trys netaiklūs šūviai paskutiniame ugnies ruože bloškė jį į 23-iąją vietą. Šįkart netaiklus buvo paskutinis T. Kaukėno šūvis: „Šiek tiek paskubėjau atlikti tą šūvį. Nesustabdžiau savęs. Aš žinau savo klaidas, daug dirbau, bet šiek tiek pritrūko šiandien.“ – Bet, nepaisant šio šūvio, lenktynės buvo geros? – Taip, trasoje viskas ėjosi gerai. Slidės gerai slydo, nors kiek bijojau, kad gali neslysti. Bet tepėjai tikrai puikiai susitvarkė ir slidės buvo labai geros. Tai labai daug duoda. Jei prastos slidės, tokiame aukštame lygyje neįmanoma kautis. Savijauta šiandien irgi buvo nebloga. Buvau motyvuotas, labai susikaupęs. Mane įkvėpė prieš startą perskaitytas mano mamos interviu, motyvavo mamos žodžiai. Tai šiandien davė daug energijos. Ji man niekada nesakė, kaip mane palaiko. Bet dabar perskaičiau, kad ji visa širdimi ir visa esybe palaiko ir labai džiaugiasi. Tai labai sujaudino. Išties, mažai bendrauju su tėvais, nes visą laiką būnu stovyklose ar treniruotėse. Ir jie lieka nuošaly, nors mes, vaikai, esame jų džiaugsmas. Bet per mažai laiko jiems skiriu. – Jums už nugaros liko daug elitinių biatlonininkų. Martinas Fourcede'as prašovė net tris kartus. Kaip vertinate tai, kad lyderių rankos šiandien irgi drebėjo? – Tai – olimpinės žaidynės. Dar prieš ketverius metus minėjau, kad žaidynėse daug netikėtumų, viskas gali apsiversti aukštyn kojomis, todėl tokiems silpnesnių šalių atletams, kaip mes, tai yra šansas. Didžiosios šalys važiuoja pasiimti medalių ir dažnai palūžta, neatlaiko bei krenta labai žemai. O mes, jei išlaikome įprastą lygį, galime pasirodyti visai gerai. Tas žodis žaidynės šiek tiek duoda ir lyderiai gali sudegti. – Kokias viltis siejate su rytojaus persekiojimo lenktynėmis? – Apie persekiojimą dar negalvoju. Galvoju, kaip pabaigti šią dieną, reikia paslidinėti, kad šiek tiek atsigaučiau, pavalgyti. Galvosiu jau vakare atsigulęs į lovą. – Ar trasoje jautėsi Pjongčange siaučiantys gūsingi vėjai? – Žinoma, vėjas jautėsi. Kartais pagaudavau gūsį iš priekio. Džiaugiuosi, kad šaudykloje nebuvo tų gūsių. – Pasirinkote taktiką gyventi Lietuvos laiku. Turbūt esate patenkintas šiuo sprendimu? – Pasirinkome ne visai Lietuvos laiką, o dviem valandomis daugiau, nei Lietuvoje. Pagal šį laiką gyvenome ir gavosi labai neblogas režimas. Šiandien atsikėliau 14 valandą. Varžybos prasidėjo 20 valandą, tai man nereikėjo laukti nuo aštuonių ryto, reikėjo palūkėti tik kelias valandas, tai neišvargino. Taktika tikrai pasiteisino. Norėtų kilti aukščiau „Džiaugiuosi dėl Tomo. O savo pasirodymą vertinu pusėtinai. Bent jau minimumą pasiekiau - persekiojimas yra. Rytoj bus kita diena ir kitas šansas. ", - po finišo teigė Vytautas Strolia, 2014 m. Sočyje lenktyniavęs slidinėjimo varžybose, o po to perėjęs į biatloną. – Vytautai, kaip jauteisi trasoje? – Nieko ypatinga nebuvo. Vėjas labai netrukdė. Važiavosi neblogai. Savijauta nebuvo pati geriausia, bet vakar ji buvo tikrai baisi. Šiandien dėl to kiek nerimavau, bet, pasirodo, nieko labai blogo nebuvo. – Kas buvo atsitikę? – Nežinau. Vakar dar su daktare kalbėjome, kad aklimatizacija pasijautė. – Du netaiklūs šūviai - neblogas rezultatas? – Taip, du tai ne keturi. Bet, aišku, nėra labai gerai. Jei olimpiadoje nori būti aukštai, turi pataikyti daugiau. Šiandien pamaišė klaidelės, tačiau padariau, ką galėjau. – Kaip vertinate Tomo Kaikėno 17-ąją vietą? – Jei atvirai, nelabai tikėjau, kad jis šiandien gali iššauti. Bet, pasirodo, Tomas moka nustebinti. – Kokie lūkesčiai persekiojimo lenktynėse? – Pakilti aukščiau, nei šiandien. 