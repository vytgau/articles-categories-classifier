– Treneri, po gana ilgos pertraukos Lietuvos teniso rinktinė Daviso taurės varžybose kausis pajėgiausios sudėties. Kaip tai vertinate? – Taip. Ir man, kaip treneriui, dėl to yra labai smagu. Turbūt nepasakysiu nieko naujo teigdamas, kad kiekvienas treneris visuomet svajoja suburti stipriausią įmanomą komandą. Ir nors, pavyzdžiui, per paskutinius metus mums net ir be Ričardo pavyko įveikti tikrai stiprias Pietų Afrikos ar Gruzijos rinktines, su juo mes būsime kita komanda. – Sekate R. Berankio žaidimą Australijoje? – Žinoma. Tik kol kas labiau rezultatus. Jie permainingi, tačiau Ričardas yra tas žaidėjas, kuriam po pertraukų reikia šiek tiek laiko pagauti ritmą, įsivažiuoti. Džiaugiuosi, kad iš Australijos jis grįš sužaidęs nemažai susitikimų, pajutęs varžybų skonį. Aišku, jam gali kažkiek trukdyti laiko juostų pokyčiai, tačiau sportininkai prie tokių dalykų yra pratę. Galbūt net didesnį rūpestį man kelia jo laukiantys milžiniški temperatūrų pokyčiai. Australijoje jis dabar treniruojasi ir žaidžia dideliame karštyje. O Lietuvoje jo lauks žiemiški orai. Turėsime saugoti jį. Geriausia būtų užrakinti šiltame kambaryje ir niekur neišleisti (juokiasi). – Kada sezoną žada pradėti Laurynas Grigelis? – Laurynas iki Daviso taurės sužais viename turnyre. Varžybų praktikos jam gali trūkti, nebent tas turnyras jam susiklostys sėkmingai. Tačiau prieš Daviso taurės mačą su Estija Šiauliuose turėsime nedidelę treniruočių stovyklą, per kurią lopysime silpnesnes vietas. Jei tokių, aišku, bus. – Kaip reabilitacija po riešo operacijos klostosi Lukui Mugevičiui? – Lukas treniruočių krūviai pamažu didėja, jis vis daugiau laiko praleidžia teniso korte. Turime dar beveik mėnesį, manau, kad viskas bus gerai. – Kas užims ketvirtą vietą komandoje? – Kažkas iš perspektyviausių jaunųjų Lietuvos tenisininkų. Į rinktinės stovyklą kviesime 5-6 jaunus tenisininkus. Labai noriu, kad jie iš vidaus pamatytų, kaip gyvena geriausi Lietuvos tenisininkai, kartu pasitreniruotų, pajustų Daviso taurės varžybų atmosferą. Taip, kol kas lygių skirtumas tarp šių vaikinų ir, pavyzdžiui, R. Berankio, yra labai labai didelis. Tačiau bendros treniruotės ir yra puikiausias būdas bent kažkiek tą skirtumą mažinti. Ar bent jau motyvuoti jaunuosius. Daryti viską, kad ateityje jie rinktųsi profesionalo kelią, o ne, pavyzdžiui, studijas už Atlanto. – Daviso taurės varžybos pirmą kartą vyks pagal naują formatą. Penki mačai bus sužaisti per dvi dienas, bus žaidžiama iki dviejų laimėtų setų. Ką manote apie šias naujoves? – Yra dvi medalio pusės. Naujasis formatas, be abejones, yra patogesnis žiūrovams, televizijai. Manau, dėl kiek mažesnio teksiančio krūvio, taip pat ir žaidėjams. Tačiau konkrečiu mačo su Estija atveju aš visgi rinkčiausi senąjį formatą. Estų rinktinės lyderis Jurgenas Zopas yra puikus tenisininkas, tačiau per karjerą jis yra patyręs daug įvairių traumų. Žaisti ilgus, keturių ar penkių setų mačus jam tikrai yra sunkiau. Tą patį galiu pasakyti ir apie antrą Estijos rinktinės raketę Vladimirą Ivanovą. – Ar nesigailite, jog susitikimas su estais vyks ne kurioje nors iš Lietuvos arenų, o Šiaulių teniso mokykloje? Tikrai neturiu nieko prieš Šiaulių teniso mokyklą. Tai kompaktiškai ir patogi bazė. Be to, mokyklos kortų danga yra gana greita, o tai patogu R. Berankiui ir L. Grigeliui. Esu tikras, kad mokykloje mūsų tenisininkų gerbėjai sukurs puikią atmosferą, kuri ves mus į priekį. Daviso taurės susitikimas tarp Lietuvos ir Estijos rinktinių Šiaulių teniso mokykloje vyks šių metų vasario 3-4 dienomis.