13 taškų pelniusi Lietuvos tinklininkė buvo pripažinta geriausia rungtynių žaidėja. Ji taip pat blokavo 1 metimą ir atliko 1 neatremiamą padavimą. „Nebuvo sunku nusiteikti rungtynėms, nes norėjome keliauti į kitą etapą. Žinoma, namuose žaisti lengviau, nes sirgalių palaikymas yra nerealus. Bet ir išvykoje taip pat turėjome palaikymo, šiek tiek sirgalių vyko su mumis kartu, o tai tikrai labai šaunu, – pasakojo V. Makauskaitė. – Savo forma dar nesu patenkinta. Reikia dar daug kur padirbėti, ypač sunkiau yra įsivažiuoti po šventinio laikotarpio. Bet kokiu atveju, džiaugiuosi komandos rezultatu“. Pirmąsias rungtynes išvykoje 3-0 (25:12, 25:13, 25:18) taip pat laimėjo TJ klubas. V. Makauskaitė buvo pripažinta geriausia ir pirmojo susitikimo žaidėja. Aštuntfinalyje Ostravos ekipa žais su Suomijos „OrPo Orivesi“ komanda. Tuo tarpu vienas geriausių Lietuvos tinklininkų Arvydas Mišeikis keičia klubą. Lietuvis paliko aukščiausioje Prancūzijos lygoje žaidžiančią Reno „Volley 35“ ekipą ir keliasi į Galačio „Arcada“ (Rumunija) komandą. Pastaroji ekipa dalyvauja CEV taurės turnyre ir jau pasiekė aštuntfinalį.