„Arsenal“ praėjusį sezoną liko už pirmojo ketverto borto, todėl „kanonieriams“ antrus metus iš eilės likti be Čempionų lygos būtų didžiulė tragedija. Šiai komandai žūtbūt reikėjo pergalės, nes Arsene'o Wengero auklėtiniai užima tik 6 vietą. Tačiau „Arsenal“ stratego veidas mačui besibaigiant vis labiau išdavė didelį susirūpinimą. Pirmoji mačo pusė baigėsi be įvarčių. Iškart po pertraukos 49 min. pasižymėjo Harry Kane'as. Mačo pabaigoje per teisėjo pridėtą laiką (93 min.) puikų šansą turėjo Alexandre Lacazette'as, tačiau atsidūręs vienas prieš vartininką smūgiavo pro šalį. Dar „Arsenal“ paskutinėmis sekundėmis galėjo išsigelbėti baudos smūgiu, tačiau Mesuto Ozilo smūgiuotas kamuolys pataikė į gyvatvorę ir teisėjo švilpukas netrukus skelbė rungtynių pabaigą. „Spurs“ ekipa laikinai pakilo į trečią poziciją (52 tšk.). 5-oje vietoje esanti Londono „Chelsea“ sukaupė 50 taškų, tačiau savo turo rungtynes žais pirmadienį namuose prieš autsaiderę „West Bromwich Albion“ ekipą (20 tšk.). „Arsenal“ liko 6-oje vietoje (45 tšk.), ketvirtas – „Liverpool“ (51). Pirmojo rato „Arsenal“ ir „Tottenham Hotspur“ akistatą 2:0 laimėjo namie žaidę „kanonieriai“. Tai buvo tik pirmoji „Arsenal“ pergalė prieš „Spurs“ po 7 iš eilės nelaimėtų mačų prieš šį klubą. Šiose pirmenybėse „Spurs“ nesėkmės skonio nepatyrė jau per 9 turus iš eilės. Tiesa, iš paskutinių 6 dvikovų Mauricio Pochettino auklėtiniai triumfavo trejose. Anglijos čempionate komandos ietis sukryžiavo 52 kartą. 19 sykių stiprenis buvo „Arsenal“, 12 – „Tottenham Hotspur“, o 21 mačas baigėsi taikiai. Paskutiniame šeštadienio mače „Manchester City“ namuose priėmė „Leicester City“ futbolininkus. Dar 3 min. Raheemas Sterlingas išvedė šeimininkus į priekį. Tačiau pirmame kėlinyje tribūnas nutildė Jamie Vardy, kuris išlygino rezultatą. Pirmasis kėlinys baigėsi taikiai. Po pertraukos „Manchester City“ gretose garsiai prabilo Sergio Aguero. Argentinietis pelnė „pokerį“ – pasižymėjo 48 min., 53 min., 77 min. ir paskutinę vinį smeigė 90 min. „Man City“ iškovojo pergalę 5:1 ir su 72 taškais solidžiai pirmauja prieš artimiausius persekiotojus. Antroje vietoje esantis „Man United“ savo sąskaitoje turi 56 taškus. „Premier“ lygos 27 turo šeštadienio rezultatai „Tottenham Hotspur“ 1 – 0 „Arsenal“ „Everton“ 3 – 1 „Crystal Palace“ 46 min. [1:0] Gylfi Sigurdsson 51 min. [2:0] Baye Oumar Niasse 75 min. [3:0] Tomas Daviesas 83 min. [3:1] Luka Milivojevic (11 m baudinys) „Stoke City“ 1 – 1 „Brighton & Hove Albion“ 32 min. [0:1] Jose Izquierdo 68 min. [1:1] Xherdanas Shaqiri 90 min. – Charlie Adamas nerealizavo 11 m baudinio „Swansea City“ 1 – 0 „Burnley“ 81 min. [1:0] Sung-Yueng Ki „West Ham United“ 2 – 0 „Watford“ 38 min. [1:0] Javieras Hernandezas 78 min. [2:0] Marko Arnautovič „Manchester City“ 5 – 1 „Leicester City“ 3 min. [1:0] Raheemas Sterlingas 24 min. [1:1] Jamie Vardy 48 min. [2:1] Sergio Aguero 53 min. [3:1] Sergio Aguero 77 min. [4:1] Sergio Aguero 90 min. [5:1] Sergio Aguero