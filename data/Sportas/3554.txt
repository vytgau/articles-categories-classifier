Varžybų dalyviai su vasara atsisveikinti galėjo net tris dienas. Finalinis vasaros turnyras – vienintelis trunkantis ilgiau nei įprastai. To priežastis itin gausus grupių skaičius. Žaidėjai galėjo varžytis Moterų dvejetų, Vyrų dvejetų (light ir hard) bei Mišrių dvejetų (light ir hard) grupėse. Penktadienio ir šeštadienio pajūrio orai džiugino ne tik turnyro dalyvius, bet ir palaikymo komandas. Tačiau sekmadienį, likus sužaisti finalinius turnyro mačus, buvo nepamiršta laikytis ir tradicijų. Prieš metus vykęs finalis turnyras Palangoje nustebino gausiu lietumi paskutinių mačų metu ir žaidėjams bei organizatoriams teko iš Palangos keltis į Klaipėdą ir paskutines varžybas rengti uždaruose kortuose. Šiemet atsisveikinimas su vasara taip pat baigėsi Klaipėdoje. Visgi visi nugalėtojai bei prizininkai galiausiai buvo išaiškinti, o gera nuotaika niekur neišgaravo. „Moterų dvejetų“ grupėje nugalėjo Kristina Matvijenko ir Živilė Antropikienė, antrą vietą užėmė Nida Kazokienė ir Jolanta Uzarienė, o trečią vietą iškovojo Daiva Zubrutės ir Simona Kundrotaitė. „Vyrų dvejetų Light“ grupėje pirma vieta džiaugėsi Karolis Čekauskas su Titu Abramavičiumi, antri liko Artūras Špilkovas ir Vytis Armonas, o trečią vietą laimėjo Saulius Mickus ir Donatas Girdvainis. „Vyrų dvejetų Hard“ grupėje nugalėtojų titulą pelnė brolių Vainiaus ir Vyčio Žalimų duetas, antra vietą užėmė Gytis Aukselis ir Giedrius Valainis, o trečią vietą iškovojo lietuvio ir baltarusio pora Donatas Zaveckas bei Jurij Šicko. „Mišrių dvejetų Light“ grupėje kovos vyko iki paskutinio atodūsio. Visgi po paskutiniojo kamuoliuko pergale galėjo džiaugtis brolio ir sesės Roko ir Evelinos Jakštų duetas. Antri liko Audronė Latuškevičiūtė ir Arūnas Srėbalius, o trečią vietą iškovojo Ričardas Klincaras su Nida Kazokiene. „Mišrių dvejetų Hard“ grupėje nugalėtojais tapo Kristinos Matvijenko ir Arūno Viskinto pora. Antrą vietą užėmė Arūnas Grigalauskas ir Živilė Antropikienė, na ir trečią vietą iškovojo Kristina Bajelienė su Kęstučiu Jasiūnu.  „Vasaros teniso turnyrai su DELFI“ – tai visą vasarą skirtinguose miestuose vykstantys teniso turnyrai. Jau netrukus, rugsėjo 2-3 dienomis turnyras grįš į Vilnių ir startuos su „Krištolinė „Bosch“ raketė – vienetai“ varžybomis. Daugiau informacijos apie turnyrus ir jų nuostatus galite rasti www.tenisoturnyrai.com.