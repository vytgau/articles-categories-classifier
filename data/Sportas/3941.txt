LFF generalinis sekretorius Nerijus Dunauskas DELFI informavo, jog J. Vainauskas palieka federaciją nuo rugpjūčio 21 d. Vienas federacijos vadovų teigė, kad atsisveikinti nusprendė pats J. Vainauskas. Paaiškinti, kodėl bendradarbiavimas buvo toks trumpas, jis negalėjo, kaip ir nenurodė, kokias konkrečiai pareigas dabar eina jo pavaldinys. „Tikrai neprisiminsiu, reikėtų pasitikslinti“, – sakė N. Dunauskas. Pats J. Vainauskas DELFI patvirtino po kelių savaičių išeisiantis iš darbo, bet nuo platesnių komentarų kol kas susilaikė. Tuo metu LFF darbuotojai pasakojo keliskart matę 36-erių vilnietį federacijos būstinėje, bet kolektyvui pristatytas jis taip ir nebuvo. DELFI birželio viduryje skelbė, jog matyti naujoką federacijoje pageidavo laikinai LFF vadovaujantis pirmasis viceprezidentas Vidmantas Butkevičius. Pastarasis tuomet teigė, jog J. Vainauskas bus samdomas „bandomajam laikotarpiui“ ir darbuosis „komercijos srityje“. Su LFF atsisveikino ir kur kas didesnį stažą futbole sukaupęs Tadas Dunauskas. Generalinio sekretoriaus pusbrolis pastaruoju metu dirbo varžybų ir renginių skyriaus vadybininku. T. Dunauskas perėjo į tarptautinę kompaniją, administruojančią futbolo informacinę sistemą „Comet“ Pasipildyti LFF turėtų rugsėjo 30 d., kuomet vyks federacijos neeilinė konferencija, kurioje bus renkamas gegužę dėl vidinių rietenų pasitraukusio prezidento Edvino Eimonto įpėdinis. Pasak N. Dunausko, kol kas oficialiai nėra iškelta nė viena kandidatūra. Daug jų gali ir nebūti, kadangi užkulisių mūšį laimėję federacijos senbuviai prezidentui paliko tik reprezentacines funkcijas, realią galią padalindami vykdomajam komitetui ir generaliniam sekretoriui.