„Po Arūno Klimavičiaus išvykimo, vidurio gynėjų grandyje atsirado vakancija, kurią pagaliau užpildėme. Neabejoju, kad šis futbolininkas greit pritaps prie komandos ir padės mums siekti pergalių“, – apie naują sandorį kalbėjo „Trakų“ direktorius Virmantas Lemežis, pridūręs, kad klubas ir toliau stebi žaidėjus, kurie galėtų prisijungti prie komandos. Interneto svetainės Transfermarkt duomenimis, J. Osipovo vertė rinkoje prieš trejus metus siekė net 850 tūkstančius eurų. Futbolininkas jau yra Lietuvoje, treniruojasi su naujaisiais komandos draugais, o jo debiutas gali įvykti jau šį šeštadienį antrojo A lygos turo rungtynėse tarp „Kauno Žalgirio“ ir „Trakų“. J. Osipovas tapo ketvirtuoju riterių futbolininku, neturinčiu Europos Sąjungos paso. Priminsime, kad pagal šių metų nuostatus, kiekvienas klubas gali registruoti penkis ne Europos Sąjungos piliečius.