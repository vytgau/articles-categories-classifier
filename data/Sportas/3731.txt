Moterų svorio kategorijos per 78 kg aštuntfinalyje 25-erių S. Pakenytė nugalėjo indę Prijanką (Priyanka), ketvirtfinalyje įveikė taivanietę Sun Pei Ju (Sun Pei-Yu), o pusfinalyje pranoko turkę Sebilę Akbulut. „Pusfinalio kova su turke buvo itin sunki – pareikalavo išties daug jėgų. Turkė man – labai neparanki varžovė, kadangi visą laiką ėjo į kitą pusę. Dvikovos pabaigoje nejaučiau rankų, tačiau sukaupiau paskutines jėgas ir kovojau iki pabaigos. Vis mintyse mąsčiau, kad įveiksiu šią savo priešininkę, privalau nugalėti ir prasibrauti į finalą. Guodė ta mintis, kad varžovei turi būti sunkiau, nei man. Tos mintys suteikė man papildomų jėgų ir padėjo nugalėti“, – po pusfinalio kovos kalbėjo S. Pakenytė. Tik finale lietuvė turėjo pripažinti korėjietės Han Mijin pranašumą. „Džiaugiuosi pagerinusi savo praeitos universiados rezultatą, kuomet iškovojau bronzos medalį, - atsiėmusi apdovanojimą pasakojo S. Pakenytė. – Smagu, kad su tokia gaida pavyko užbaigti sportininkės studentės karjerą. Kovojant su Azijos šalių atstovėmis, jos visada laikomos favoritėmis. Todėl finale buvo labai sunku. Aišku, galėjau ją nugalėti, bet toks yra sportas.“ Sportininkės treneris Stanislovas Kulikauskas džiaugėsi auklėtinės pasiektu rezultatu, tik apgailestavo, kad pergalė išsprūdo iš rankų po padarytos kvailos klaidos ir pritrūkus charakterio. „Pasirodžius burtų rezultatams šansai buvo pusė per pusę. Vienam pogrupyje buvo Japonijos atstovių, kitam Korėjos, taip, kad pogrupiai buvo vienodi. Tikėjau, kad dėl trečios vietos tikrai kovosime. Santa buvo pasiruošusi neblogai, stiprinome bendrą fizinį pasiruošimą, atsirado jėgą rankose, ištvermė, todėl pirmoje kovoje ji neužtruko ir nesiruošė sustoti. Finalas buvo ketvirta jos kova ir tas nuovargis jautėsi, bet jei reikėtų įvertinti balais pasirodymą finale, tai būtų devintukas“, - sakė specialistas. Šioje kategorijoje varžėsi 19 dalyvių. S. Pakenytei universiados medalis nėra naujiena. Ji 2015 metais Pietų Korėjoje vykusioje universiadoje iškovojo bronzos medalį. Vaikinų svorio kategorijoje iki 100 kg lietuvis Žilvinas Lekavičius pralaimėjo tiek pirmajame rate, tiek paguodos varžybose.