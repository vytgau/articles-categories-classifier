Kotrynos laikas 100 m distancijos finale – 1 min. 10,45 sek., nuo trečią vietą užėmusios danės Thea Blomsteberg mūsiškė atsiliko 0,72 sekundės. „Į festivalį atvykau su savo rezultatu būdama 12 vietoje, o dabar tapau ketvirta. Man tai didžiulis pasiekimas tokiose svarbiose varžybose – juk pasigerinau asmeninį rezultatą daugiau nei 1 sekunde“, – nenusiminė Kotryna. K. Teterevkova vienintelė iš jaunųjų Lietuvos plaukikų į festivalį vyko įvykdžiusi A normatyvą ir stabilius rezultatus ji demonstruoja viso festivalio metu. Atrankoje vilnietė 100 m krūtine įveikė per 1 min. 10,61 sek. ir ketvirtu rezultatu pateko į pusfinalį. Jame Kotryna dar pagerino savo rezultatą, finišavo per 1 min. 10,36 sek., pusfinalyje vėl buvo ketvirta ir pateko į finalą. Ketvirtadienį 100 m laisvu stiliumi rungtyje startavo du Lietuvos atstovai. Šiek tiek greitesnis buvo Titas Smailys, finišavęs per 53,19 sek. ir užėmęs 29 vietą, o Aleksandras Kasakovskis nuplaukė per 53,38 sek. ir atsidūrė per porą pozicijų žemiau. Beveik vienodą rezultatą pasiekė ir dvi mūsiškės, besivaržiusios 50 m laisvu stiliumi rungtyje. Ema Guzaitė nuotolį įveikė per 28,02 sek., o Marija Rutkauskaitė – per 28,08 sek. ir užėmė atitinkamai 47 bei 49 vietas. Ilgiausioje distancijoje ketvirtadienį plaukė Germantas Švecovas. Jis 400 m kombinuotu būdu atplaukė per 4 min. 56,64 sek. ir liko 28-tas. Pirmą kartą Lietuvos plaukimo istorijoje Lietuvos komanda, sudaryta iš Aleksandro Kasakovskio, Liepos Kluonytės, Marijos Rutkauskaitės, Tito Smailio dalyvavo mišrioje 4x100 m estafetėje laisvu stiliumi. Aplenkę Graikijos, Latvijos, Portugalijos bei Liuksemburgo rinktines, lietuviai finišavo 14-ti (3 min. 48,5 sek.). Šis rezultatas tapo absoliučiu nauju Lietuvos rekordu bei Lietuvos (iki 17 metų) rekordu.