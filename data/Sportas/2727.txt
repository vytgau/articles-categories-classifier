Pirmosiose rungtynėse Lenkijoje lietuviai kiek netikėtai sužaidė lygiosiomis su antrąja Slovakijos komanda, todėl šeštadienio mače nebuvo nusiteikę juokauti. Jau nuo susitikimo pradžios mūsų šalies rinktinė bėgo į priekį ir per pirmąjį rungtynių kėlinį susikrovė keturių įvarčių pranašumą (16:12). Antroji rungtynių pusė lietuviams buvo dar sėkmingesnė - jos metu pelnyti net 22 įvarčiai ir pergalė iškovota dviženkliu skirtumu (38:28). Šiame mače Lietuvos rinktinės vyriausiasis treneris Artūras Juškėnas išbandė ir naujuosius savo ginklus - Mindaugą Tarcijoną, Gabrielių Virbauską, Karolį Bliuvą bei Igną Grigą. Visi rankininkai paliko gana ryškų pėdsaką rungtynių protokole, o G. Virbauskas su penkiais pelnytais įvarčiais buvo vienas iš dviejų rezultatyviausių komandos žaidėjų. Mūsų šalies komandai Skirmantas Plėta ir G. Virbauskas pelnė po 5 įvarčius, Gerdas Babarskas ir Valdas Drabavičius - po 4, I. Grigas, Lukas Simėnas, Tadas Stankevičius ir M. Tarcijonas - po 3, Mindaugas Dumčius, Mindaugas Urbonas ir Jonas Truchanovičius - po 2, Gintaras Cibulskis ir K. Bliuvas - po 1. Lietuvos rinktinė sekmadienį žais su Lenkijos B rinktine. Sausio 12-14 dienomis mūsų nacionalinės rinktinės laukia pasaulio čempionato atrankos varžybos, kurios vyks Klaipėdoje. Į uostamiestį atvyks Latvijos, Izraelio bei Gruzijos komandos, o į kitą varžybų etapą pateks tik grupės nugalėtoja.