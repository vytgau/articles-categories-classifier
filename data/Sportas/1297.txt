Lietuvos olimpinė rinktinė ketvirtadienį Pjongčange sulaukė paskutinio savo nario – kalnų slidininko Andrejaus Drukarovo. Jauniausias mūsų šalies delegacijos sportininkas kartu su treneriu Giuseppe Compagnone į olimpinių žaidynių sostinę atkeliavo iš Milano per Varšuvą. „Tai ilgiausias mano gyvenime skrydis. Anksčiau niekur iš Europos nebuvau iškeliavęs“, – prisipažino kalnų slidininkas. Žinodamas, kad laukia ilgas skrydis, A. Drukarovas jam ruošėsi iš anksto – padirbėjo sporto salėje, mynė dviračio treniruoklio pedalus. Ir Varšuvos oro uoste, laukdamas lėktuvo į Seulą, atletas vis pramankštindavo raumenis. Tuo pačiu lėktuvu į Pjongčangą skrido ir Lietuvos tautinio olimpinio komiteto vadovai Daina Gudzinevičiūtė ir Valantinas Paketūras. Šaudymo olimpinė čempionė keliolika minučių bendravo ir su sportininku, ir su jį lydinčiu treneriu – LTOK prezidentei tai buvo gera proga prisiminti savo italų kalbos žinias.  A. Drukarovas pirmąsyk jėgas olimpinėse žaidynėse išbandys tik po dešimties dienų – vasario 18-ąją, kai vyks vyrų didžiojo slalomo varžybos. O slalomo trasoje jis lenktyniaus vasario 22-ąją. Iki to laiko kalnų slidininko grafike – dalyvavimas žaidynių atidaryme, treniruotės ir mokslai. „Vežuosi septynias poras slidžių. Jas reikės pratestuoti, pažiūrėti, kurios geriau tinka sunkiam Pjongčango sniegui. Kartu su Ievos Januškevičiūtės treneriu Nicola Paulonu planuojame surengti kuo daugiau treniruočių“, – teigė atletas. Liucernos universiteto teisės specialybės pirmakursis Pjongčange planuoja laisvą laiką skirti mokslams. „Kalnų slidinėjimas – brangus sportas. Tad norint juo užsiimti, reikia turėti gerą darbą“, – teigė A. Drukarovas, ateityje galvojantis apie notaro arba advokato veiklą. Nuo devynerių metų Šveicarijoje ir Italijoje gyvenantis kalnų slidininkas labai apsidžiaugė Vilniaus „Snow Bees“ klubo prezidento Mindaugo Banelio per žurnalistus perduotomis lauktuvėmis – lietuviškais varškės sūreliais. „Labai juos mėgstu, o tokių sūrelių nei Italijoje, nei Šveicarijoje niekur nerasi. Tad jei pats atvažiuoju į Lietuvą, ar močiutė atveža, labai džiaugiuosi – tai geriausios lauktuvės. Kaip ir lietuviška duona“, – tikino sportininkas. Paklaustas, ar nesijaudina prieš debiutą olimpinėse žaidynėse, A. Drukarovas tvirtai tarė: „Ne. Čia aš noriu pasiekti labai gerą rezultatą, kuris man padėtų ateityje dar labiau užaugti. Juk man tik 18 metų.“ Iš viso Pjongčango olimpinėse žaidynėse startuos devyni Lietuvos sportininkai: biatlonininkai Diana Rasimovičiūtė, Natalija Kočergina, Tomas Kaukėnas, Vytautas Strolia, slidininkai Marija Kaznačenko, Modestas Vaičiulis, Mantas Strolia ir kalnų slidininkai I.Januškevičiūtė ir A.Drukarovas. Olimpiniame #PyeongChang2018 kaimelyje iškelta 🇱🇹 Lietuvos vėliava!! Nuotraukose ceremonijos užkulisiai. #LTeam #VisosLietuvosKomanda #veliava #Lietuva #Lithuania #flag #team #SouthKorea A post shared by LTeam (@lteam_official) on Feb 7, 2018 at 12:45am PST Tuo metu biatlonininkas Vytautas Strolia dalijasi pirmaisiais įspūdžiais iš olimpinės trasos: 