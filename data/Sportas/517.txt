Trakų klubo treneris Olegas Vasilenka šiose rungtynėse negalėjo verstis net aštuoniais žaidėjais, užtat turėjo galimybę išbandyti du peržiūroje dalyvaujančius futbolininkus iš Belgijos. Tiesa, reikia paminėti, kad „Dinamo“ taip pat žaidė be penkių pagrindo žaidėjų, kurie iškviesti į Baltarusijos rinktinę. Pirmieji įvartį įmušė trakiškiai, kai, sužaidus beveik pusvalandį, pabėgęs nuo varžovų Etiennas Mukanya įmušė sau būdingą įvartį. Dar po keliolikos minučių panašiai rezultatą išlygino „Dinamo“. Vienas paliktas Tomas Švedkauskas tiesiog buvo bejėgis. Po pertraukos „Dinamo“ kiek labiau perkėlė žaidimą į „Trakų“ aikštės pusę, tačiau rimtų progų nebesukūrė nei vieni, nei kiti. „Mes dirbame savaitiniais ciklais. Ši savaitė krūvių atžvilgiu buvo nelengva, todėl norėjome pamatyti, kaip žaidėjai atrodys po tų krūvių. Kadangi neturėjome daugybės žaidėjų, tai turėjau puikią progą išbandyti mažiau žaidžiančius, tuo pačiu išvysti, ko verti peržiūroje dalyvaujantys futbolininkai. Reziumuojant galiu pasakyti, kad užduotis, kurias kėlėme – išpildėme. Gaila, kad peržiūroje dalyvaujantis puolėjas labai greitai patyrė traumą, tad jo žaidimą vertinti sunkoka. Gynėjas, savo ruožtu, paliko tikrai gerą įspūdį“, – komentavo O. Vasilenka. Į A lygą „Trakai“ grįš kitą šeštadienį namų rungtynėmis su čempionate pirmaujančia Marijampolės „Sūduva“.