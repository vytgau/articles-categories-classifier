Čempionės titulą ginsianti 36-erių veteranė rugsėjį pagimdė dukrytę Alexis Olimpia, o lapkritį Naujajame Orleane ištekėjo už socialinio tinklo „Reddit“ įkūrėjo Alexio Ohaniano. Praėjusią savaitę tenisininkės treneris Patrickas Mouratoglou teigė, kad sprendimas dėl „Australia Open“ turnyro bus priimtas per artimiausią treniruočių stovyklą Floridoje. Bet kokiu atveju, „Australia Open“ turnyro direktorius Craigas Tiley yra optimistiškai nusiteikęs dėl 23-ų „Grand Slam“ titulų laimėtojos Williams galimybių ginti čempionės titulą Australijoje. Čia amerikietė turėtų šansų pasiekti visų laikų „Grand Slam“ titulų rekordą, kuris priklauso Margaret Court: legendinė Australijos tenisininkė per karjerą laimėjo 24-is „Didžiojo kirčio“ turnyrus. „Mūsų nuomone, nėra jokių klausimų ar ji bus pasiruošusi turnyrui. Ji šiuo metu treniruojasi, ji turi vietą „Australia Open“ pagrindiniame turnyre. Be to, Serena nori pagerinti Margaret Court priklausantį rekordą ir tai būtų puikus įrašas jos karjeroje“, – įsitikinęs C. Tiley. WTA reitinge 22-ą vietą užimanti amerikietė liepą teigė, kad ji į tenisą grįš po 4,5 mėnesio po gimdymo. Praėjusiame sezone amerikietė laimėjo „Australia Open“ jau būdama ankstyvoje nėštumo stadijoje, vėliau atšaukė savo dalyvavimą kovą vykusiuose turnyruose Indian Velse ir Majamyje, kaip priežastį įvardijusi kelio traumą. Galiausiai balandį tenisininkė viešai paskelbė apie savo nėštumą. Nors nėštumas bylojo apie S. Williams sezono pabaigą, tai nereiškė, kad ji negrįš į teniso kortus. Yra ne vienas pavyzdys, kuomet po gimdymo grįžusios tenisininkės sėkmingai susigrąžindavo buvusias pozicijas ir iškovodavo ne vieną svarią pergalę. Belgė Kim Kleisters nutraukė karjerą, pagimdė, bet 26-erių grįžo į sportą ir laimėjo tris „Didžiojo kirčio“ titulus. Australės Evonne Goolagong ir Margaret Court taip pat yra laimėjusios „Didžiojo kirčio“ titulų jau tapusios mamomis. S. Williams „Australia Open“ triumfavo 2003, 2005, 2007, 2009, 2010, 2015 ir 2017 metais.