Geros naujienos Lietuvos komandoms, kad šį kartą visi bolidai iš uosto buvo paimti nepažeisti. „Viskas tvarkoje, tačiau žinote meistrus – jie visuomet ras ką pataisyti“, – šypsosi Saulius Jurgelėnas, Vaidoto Žalos šturmanas Dakaro ralyje. „Agrorodeo“ komanda bene pirmoji iš lietuviškų ekipų įsikūrė pirmajame Dakaro ralio bivuake – sportininkų stovykloje. Antroji atvyko Benedikto Vanago „General Financing Team Pitlane“ ekipa. Tiesa, pats pilotas prie komandos prisijungs tik ketvirtadienį. Trečiadienį bivuake įsikūrė ir „Craft Bearings“ ekipa. Atsiėmę bolidą Antanas Juknevičius ir Darius Vaičiulis pasuko tiesiai į bivuaką, kuris pastatytas karinio oro uosto teritorijoje. Trečiadienį į Limą atvyko ir motociklininkas Balys Bardauskas. Nors „Craft Bearings“ į bivuaką atvyko paskutinė iš Lietuvos komandą, tačiau dieną praleido labai produktyviai ir pirmieji spėjo išbandyti savo „Toyotą Hilux Overdrive“. „Agrorodeo“ komanda dėl laiko stokos tokio pačio bolido Limoje netestavo.  „Planavome turėti testus, tačiau paprasčiausiai nespėjome. Ketvirtadienį laukia techninės komisijos ir automobilį atiduodame į uždarą parką“, – DELFI teigė S. Jurgelėnas, kuris laiką bivuake leido važinėdamas dviračiu bei apžiūrėdamas kitų Dakaro ralio dalyvių techniką. Beje, A. Juknevičiaus ir V. Žalos šturmanai spėjo bent trumpam susėsti bei apžvelgti artėjančio Dakaro maršrutą. Į akis krito ir tai, kaip skirtingai bivuake elgėsi Dakaro favoritai – „Peugeot“ ir „X Raid“ komandos. Prancūzai savo techniką demonstravo tarsi parodos stenduose. Tuo tarpu „X Raid“ iš savo sunkvežimių suformavo uždarą kiemą, o per sunkiasvorę techniką išvysti visiškai naujus „Mini“ bagius yra pakankamai sudėtinga. Varžybose šiemet dalyvaus 142 motociklininkai, 50 keturračių, 105 automobilių (13 iš jų bagiai) ir 44 sunkvežimių ekipažai. Nugalėtojų titulus atitinkamai gins britas Samas Sunderlandas (KTM), rusas Sergejus Kariakinas („Yamaha“), prancūzas Stephane'as Peterhanselis („Peugeot“) ir rusas Eduardas Nikolajevas („Kamaz“). Automobilių įskaitoje šių metų Dakaro ralyje Lietuvai atstovaus Antanas Juknevičius ir Darius Vaičiulis („Toyota Hilux“), Benediktas Vanagas ir Sebastianas Rozwadowskis („Toyota Hilux“) bei Vaidotas Žala ir Saulius Jurgelėnas („Toyota Hilux“), o motociklu įveikti trasą bandys Balys Bardauskas (KTM). Sausio 6 d. visi Dakaro dalyviai Limoje pervažiuos simbolinę 40-ojo ralio starto arką ir kelyje į bivuaką Piske turės įveikti 272 km. Iš jų 31 km sudarys pirmasis ralio greičio ruožas Peru smėlynuose. Ralis finišuos sausio 20-ąją Kordoboje (Argentina).