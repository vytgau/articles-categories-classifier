Netikėtas rezultatas užfiksuotas Baskijoje, kur San Sebastiano „Real Sociedad“ net 3:0 (1:0) sutriuškino vieną lyderių Madrido „Atletico“ klubą. 27 minutę šeimininkų įvarčių sąskaitą atidarė Willianas Jose, o 88 ir 92 min. uždarė kitas puolėjas – Juanmi. Ši „Atletico“ (71 tšk.) nesėkmė reiškia, kad pirmenybių lyderė „Barcelona“ (83 tšk.) jau kitame ture gali užsitikrinti čempionės titulą. Iki „La Liga“ sezono pabaigos liko penki turai.  Tuo metu Angijos „Premier“ lygoje svarbius tris taškus prisidūrė Londono „Chelsea“. Antonio Conte auklėtiniai svečiuose 2:1 (1:0) įveikė „Burnley“ ir pratęsė kovą dėl ketvirtos vietos, garantuojančios bilietą į kito sezono UEFA Čempionų lygą. 20 min. kamuolį į savo vartus netyčia nukreipė Kevinas Longas, bet 64 min. Ashley Barnesas po rikošeto rezultatą išlygino. Tiesa, neilgam – jau po penkių minučių, 69 min., pasižymėjo Victoras Mosesas. „Chelsea“ su 63 taškais nuo ketvirtoje pozicijoje įsitaisiusio Londono „Tottenham Hotspur“ atsilieka 5 taškais, o iki pirmenybių pabaigos liko keturi turai. 