Tiesa, Lietuvos rinktinė į kovą dėl Europos čempionato medalių stos pasikeitusi: po triumfo Rio auksinės komandos trenerį Karolį Levickį pakeitė Šarūnas Jukna, karjerą baigė lyderis Genrikas Pavliukanecas. „Šis Europos čempionatas bus indikatorius, parodysiantis, ar rinktinė eina teisingu keliu. Komanda pasikeitusi, ji turi jauną trenerį, tačiau aš tikiu, kad Suomijoje tikrai kovosime dėl apdovanojimų. Kitokių lūkesčių net būti negali“, – sakė rinktinės treniruotėje apsilankęs Lietuvos parolimpinio komiteto generalinis sekretorius Paulius Kalvelis. Lietuvos rinktinės golbolininkai, besirengdami Europos čempionatui, mėnesį prakaitą liejo „Siemens“ arenoje, kuri visą liepą buvo nacionalinės komandos namai. Taigi, spėjo jėgas išbandyti ne tik ant tradicinės taraflekso dangos, bet ir ant rečiau naudojamo parketo. „Siemens“ arenoje buvo surengtos ir Lietuvos nacionalinės golbolo pirmenybės. „Manau, kad rinktinė turėjo neblogas pasirengimo Europos čempionatui sąlygas. Viskas praėjo sklandžiai. Tačiau norime, kad ateityje sąlygos golbolininkams būtų dar geresnės. Siekiame Vilniuje organizuoti tarptautinį golbolo turnyrą, norime, kad jis taptų tradicinis ir vyktų kasmet“, – sakė LPOK prezidentas Mindaugas Bilius, palinkėjęs rinktinei sėkmės. Lietuvos rinktinė spėjo įrodyti, kad K. Levickio ir G. Pavliukaneco atsisveikinimas neatėmė nugalėtojų mentaliteto. Mūsų šalies komanda gegužę triumfavo tarptautiniame turnyre Švedijos mieste Malmėje, o po savaitės tapo tarptautinio turnyro Trakuose čempione. „Praeitame Europos čempionate nebuvome pirmi. Buvome treti. Todėl šiais metais mes norime iškovoti auksą, grįžti į viršūnę. Manau, kad būtent tai prieš šį čempionatą labiau sukasi mūsų mintyse nei tas faktas, kad esame parolimpiniai čempionai. Visi varžovai bus stiprūs ir verti dėmesio. Mūsų laukia daug vargo, nes visi oponentai norės kuo geriau sužaisti su parolimpiniais čempionais“, – prieš kelionę sakė žaidėjas Mantas Brazauskis. Suomijoje rinktinei nepadės vienas jos senbuvių Mantas Panovas. Jis liks su šeima, kurioje jau netrukus laukiamas pagausėjimas. M. Panovo žmona laukiasi. Vis dėlto nacionalinės komandos treneris Š. Jukna sako, kad tai nesutrukdys siekti aukščiausių tikslų. „Manau, kiekvienas mano vietoje jaustų kažkokį spaudimą. Kaip galima nejausti jo? Aš manau, kad kuo toliau tuo labiau perprantu komandą, įgyju patirties. Aišku, pradžioje buvo sunkiau, bet dabar viskas yra žymiai geriau: pažįstu geriau techniką, su komanda randu bendrą kalbą. Manau, kad jeigu nedarysime klaidų, klausysime vieni kitų, būsime komanda, tai mums tikrai viskas pavyks“, – sakė Š. Jukna. 2017 m. Europos golbolo čempionatas vyks rugsėjo 18-22 d. Suomijos mieste Lahti. Lietuvos golbolo rinktinės rungtynių Europos čempionate tvarkaraštis: Pirmadienis (rugsėjo 18 d.) 10.40 val. Slovėnija – Lietuva 15.20 val. Lietuva – Švedija Antradienis (rugsėjo 19 d.) 10.40 val. Belgija – Lietuva 17.40 val. Lietuva – Suomija Trečiadienis (rugsėjo 20 d.) 13.00 val. ketvirtfinalis A1–B4 15.00 val. ketvirtfinalis B2–A3 17.00 val. ketvirtfinalis A2–B3 19.00 val. ketvirtfinalis B1–A4 Ketvirtadienis (rugsėjo 21 d.) 13.30 val. pusfinalis A1/B4–B2/A3 15.30 val. pusfinalis A2/B3–B1/A4 Penktadienis (rugsėjo 22 d.) 12.30 val. rungtynės dėl 3 vietos 15.30 val. finalas Europos vyrų golbolo čempionato grupės: A grupė Turkija Čekija Vokietija Ukraina Didžioji Britanija B grupė Suomija Lietuva Belgija Švedija Slovėnija