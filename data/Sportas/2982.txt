Trys Baltijos šalys kartu sutarė kasmet rengti Baltijos taurės turnyrą, kuriame trimis etapais bus išaiškinta stipriausia ledo ritulio rinktinė, o ketvirtoji, šeimininkų nuožiūra kviečiama komanda galutinėje trijų etapų įskaitoje dėl prizų nekonkuruos. Kasmetinio turnyro pagrindiniu rėmėju tapo Švedijos ledo ritulio projektas, būsimas KHL lygos klubas „CROWNS“. Šis rėmėjas prie Baltijos šalių turnyro prisidėjo vėliau, kai lietuviai jau buvo sutarę, jog Klaipėdoje žais Ukrainos nacionalinė rinktinė. „Klaipėdoje šalies ledo rituliui ir visiems sporto mėgėjams bus triguba istorinė šventė. Lietuvoje Baltijos šalių taurės turnyras įvyks pirmą kartą. Pirmą kartą „Švyturio“ ledo arenoje bus liejamas pilnų matmenų ledas ledo rituliui – šios sporto šakos varžybų arenoje nėra buvę. Ir pirmą kartą oficialiose rungtynėse Lietuvai atstovaus olimpinis čempionas Darius Kasparaitis. Tikimės uostamiestyje surengti tikrą ledo ritulio šventę“, – sakė turnyro organizacinio komiteto vadovas Vaclovas Gedvilas. Organizatoriai žada, jog taurės rungtynėmis ledo ritulio dienos Klaipėdoje neapsiribos. „Švyturio“ arenoje ruošiamasi surengti Lietuvos ledo ritulio čempionato rungtynes, taip pat Latvijos vaikų ledo ritulio čempionato kovą, kurioje žaistų Latvijos ir Lietuvos vaikai ir visa tai bus galima pamatyti įsigijus dienos bilietą. Turnyro metu žiūrovus džiugins dailiojo čiuožimo atstovės, žiūrovai patys galės išmėginti savo taiklumą pertraukų metu. Trijų Baltijos šalių ledo ritulio federacijos prieš metus sutarė kartu rengti trijų etapų ledo ritulio turnyrą, kuris vyktų visose trijose valstybėse. „CROWNS Baltijos iššūkio taurės“ nugalėtojas bus paskelbtas kitų metų vasarį Latvijoje. Pirmajame etape Taline rugpjūtį visiems varžovams nusileidusi Lietuvos rinktinė planuoja surinkti itin konkurencingą komandą, kurios sudėtį tikimasi paskelbti artimiausiu metu. Turnyro tvarkaraštis: Lapkričio 10 d. (penktadienis) 16.30 Ukraina- Latvija 20.00 Lietuva – Estija Lapkričio 11 d. (šeštadienis) 13.00 Estija – Ukraina 16.30 Lietuva – Latvija Lapkričio 12 d. (sekmadienis) 13.00 Latvija – Estija 16.30 Ukraina – Lietuva