Pirmasis į „Danube“ arenos baseiną šoko Giedrius Titenis, dalyvavusiam 50 metrų plaukimo krūtine atrankos varžybose. 28-erių metų anykštėnas paskutiniame, devintajame, plaukime finišavo ketvirtas. Nuotolį per 27,24 sek. įveikęs lietuvis bendroje įskaitoje užfiksavo 11-ą rezultatą ir pateko į pusfinalyje, kuriame varžysis 16 greičiausių. G. Titenis tapo ir pasaulio rekordo liudininku – kartu su juo plaukęs britas Adamas Peaty užfiksavo 26,10 sek. laiką. Ankstesnis geriausias planetos rezultatas buvo pagerintas net 0,32 sek. Intriguojančiai susiklostė paskutinio bilieto į pusfinalį, kuris prasidės antradienį 19.11 val., dalybos: trys plaukikai užfiksavo identišką laiką, todėl rytinės varžybų dalies pabaigoje jie distanciją įveikti turėjo dar kartą. Pakartotiniame plaukime greičiausias buvo Slovėnijos atstovas Peteris Stevensas (27,38 sek.), grybšniu aplenkęs rusą Vsevolodą Zanko (27,41 sek.) ir olandą Arno Kammingą (27,43 sek.). Pastarieji du tapo rezerviniais pusfinalio dalyviais. Puikiai plaukdamas peteliške pasirodė Deividas Margevičius – 22-ejų metų kaunietis 200 metrų nuotolį įveikė per 2:00,63 min., finišavo trečias ir pagerino sau pačiam priklausiusį Lietuvos rekordą (2:01,17 min.). Tiesa, to neužteko, kad jaunasis Lietuvos plaukikas patektų į pusfinalį. Bendroje rikiuotėje jis liko 31-as. Vietos publikos džiaugsmui, greičiausias kvalifikaciniuose plaukimuose buvo vengras Laszlo Csehas (1:54,08 min.). Antrą laiką užfiksavo japonas Daiya Seto (1:54,89 min.), trečią – danas Viktoras B. Bromeris (1:55,13 min.). Bet vakarinėje varžybų dalyje G. Titenis vienišas nesijaus, nes nuo 20.17 val. arenoje plauks ir Rūta Meilutytė – pirmojo Lietuvos medalio sieksianti 20-metė varžysis 100 metrų plaukimo krūtine finale. 