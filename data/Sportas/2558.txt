Italijoje gyvenanti D. Žiliūtė 42 km 195 m distanciją nubėgo per 3 val. 56 min. 42 sek. Ji tarp 21 tūkst. 60 finišavusių moterų buvo klasifikuota 2887-a. „Maratoną bėgau pirmą kartą. Buvo nelengva, norėjo raumenis traukti, bet viskas gerai, kas gerai baigiasi. Gera pasiekti finišą. Emocijos nuostabios!“ – sakė D. Žiliūtė, dirbanti kompanijoje „Diadora“. Italijos sportinių drabužių, avalynės ir aksesuarų gamintoja buvo paskelbusi konkursą moterims. „Diadora“ Italijoje remia apie 140 bėgimo renginių. Norint dalyvauti konkurse, reikėjo nusifotografuoti „Diadora“ stende bet kuriose varžybose. Iš viso užsiregistravo 12 tūkst. moterų. 20 daugiausiai balsų internetiniame balsavime surinkusių dalyvių laimėjo pasirengimo maratonui programą su savaite treniruočių kalnuose bei kelione į Niujorką. Tokiu pat prizu buvo apdovanotos ir dvi „Diadora“ darbuotojos. Vieną jų buvau aš“, – pasakojo buvusi pasaulyje garsi dviratininkė. Diana rengtis maratonui pradėjo kovo mėnesį. Ilgiausia distancija, kurią ji įveikė iki Niujorko maratono, buvo 30 km. 2000 metų pasaulio taurės ir 1999 metų „Tour de France“ lenktynių nugalėtoja D. Žiliūtė dviratininkės karjerą baigė 2009 metais.