Burtai lėmė, jog mūsų rinktinei teks žaisti 6-oje grupėje kartu su Ispanijos, Vokitijos bei Turkijos komandomis. Atrankos varžybas Lietuvos rinktinė pradės susitikimu išvykoje su itin pajėgia Vokietijos nacionaline rinktine. Mačas tarp Lietuvos ir Vokietijos komandų vyks jau rugsėjo 27 dieną Oldenburgo mieste. Po šių rungtynių daug laiko ilsėtis mūsų merginos neturės, kadangi jau spalio 1 dieną laukia pirmosios rungtynės namuose su ispanėmis. Lietuvos moterų rankinio rinktinė savąsias namų rungtynes pirmą kartą žais Alytuje. Tiek Lietuvos moterų, tiek vyrų rinktinės jau yra puikiai pažįstamos su Alytumi, kadangi būtent šiame mieste pastaruoju metu yra rengiamos treniruočių stovyklos. Abiejų rinktinių tiek treneriai, tiek žaidėjai likdavo patenkinti sąlygomis Alytuje, todėl anot LRF prezidento Donato Pasvensko atėjo laikas šiame mieste surengti ir aukšto lygio rungtynes: „Mūsų šalies rinktinės, kurios Alytuje rengė treniruočių stovyklas, liko labai patenkintos suteiktomis sąlygomis, todėl manome, jog tai yra tinkamiausia vieta pradėti Europos čempionato atrankos kovas. Alytaus rankinio gerbėjai gausiai renkasi palaikyti savo miesto komandos Lietuvos rankinio lygos kovose, todėl tikimės, jog ir moterų rinktinė sulauks jų aistringo palaikymo“. Praėjusiame atrankos į pasaulio čempionatą etape Slovakijoje Lietuvos moterų rinktinė iškovojusi vieną pergalę ir du pralaimėjimus grupėje liko 3 vietoje. Prieš šio atrankos ciklo pradžią vyriausias rinktinės treneris Bo Miltonas Andersenas stipriai akcentavo tai, jog jeigu norime žaisti aukščiausiame lygyje, merginos, visų pirma, turi būti gerai pasiruošusios fiziškai. Fiziniam pasirengimui buvo skirta ir pačioje pavasario pabaigoje surengta treniruočių stovykla būtent Alytuje. Po jos Lietuvos rinktinė vyko į Turkiją, kur žaidė tris draugiškas rungtynes su Turkijos, Rusijos ir Makedonijos komandomis. Lietuvai pergalę pavyko iškovoti būtent prieš būsimas varžoves atrankoje – Turkijos rankininkes. Tuo tarpu Lietuvos rinktinės varžovės ispanės į Alytų atvyks kaip gana aiškios grupės favoritės. 2017–ųjų metų pasaulio čempionate ši komanda liko trečioje vietoje, tai buvo puiki šios rinktinės reabilitacija po patirto fiasko 2016-ųjų metų Europos čempionate Švedijoje. Ten Ispanijos rinktinė liko tik 11–oje pozicijoje. Šiame atrankos cikle jau turėtumėme pamatyti kiek kitokį Lietuvos moterų rinktinės veidą, nei čempionato atrankoje Slovakijoje. Visų pirma po traumų jau spėjo atsigauti tiek Brigita Ivanauskaitė, tiek Greta Kavaliauskaitė. Abi šios rankininkės tuomet mūsų šalies rinktinei padėti negalėjo. Panašu, jog šį kartą Lietuvos rinktinės marškinėliais turėtų apsivilkti visos pajėgiausios šalies rankininkės. Kviečiamų žaidėjų sąrašas: 1. Brigita Ivanauskaitė – „Fredrikstad“ (Norvegija); 2. Roberta Ivanauskaitė – „Fredericia“ (Danija); 3. Jūratė Žilinskaitė – „Maccabi Arazim“ (Izraelis); 4. Živilė Jurgutytė – „Bayer“ (Vokietija); 5. Marija Gedroit – „Bayer“ (Vokietija); 6. Diana Šatkauskaitė – „Valur“ (Islandija); 7. Greta Kavaliauskaitė – „Vestmanayer“ (Islandija); 8. Kristina Kvedarienė – „ACME Žalgiris“; 9. Evelina Stukaitė – „ACME Žalgiris“; 10. Audinga Kniubaitė – „ACME Žalgiris“; 11. Simona Kazlauskaitė – „ACME Žalgiris“; 12. Amanda Vareikienė – „ACME Žalgiris“; 13. Greta Rinkevičiūtė – „Garliava SM – Cascada“; 14. Laima Bernatavičiūtė – „Garliava SM – Cascada“; 15. Ugnė Slavėnaitė – „Garliava SM – Cascada“; 16. Greta Sadauskaitė – „Šviesa Eglė“; 17. Auksė Sviderskienė – „Šviesa Eglė“; Rezervas: 1. Inesa Verbovik – „ACME – Žalgiris“; 2. Klaudija Šidlauskytė – „ACME – Žalgiris“; 3. Daiva Aleksandravičiūtė – „Blue Sakuya/SONY“ (Japonija); 4. Neringa Gudaitytė – „ACME – Žalgiris“; 5. Kamilė Bušaitė – „Garliava SM – Cascada“; 6. Viltė Lubytė – „ACME – Žalgiris“; 7. Eglė Burakauskaitė – „Alandeko Vichy“.