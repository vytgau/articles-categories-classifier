D. Galkevičius yra gerai pažįstamas Lietuvos futbolo gerbėjams. 2010 m. jis Panevėžio „Ekrano“ sudėtyje buvo pripažintas geriausiu mūsų šalyje rungtyniaujančiu futbolininku ir tais pačiais metais debiutavo Lietuvos nacionalinėje futbolo rinktinėje. 2011 m. „Stumbro“ naujokas sukirto rankomis su Lenkijos „Ekstraklasa“ klubu „Zaglebie“, kur įmušė vieną įvartį, tačiau viso savo potencialo atskleisti nesugebėjo dėl nuolat kamavusių traumų. Vėliau D. Galkevičius rungtyniavo Baltarusijos ir Latvijos aukščiausiose lygose, kol galop sugrįžo į Lietuvą. Paskutine jo karjeros stotele buvo Marijampolės „Sūduva“, kurios gretose A lygoje jis į aikštę šiemet žengė du kartus. „Šiuo metu man trūksta tik žaidybinės praktikos, tačiau su laiku viskas bus gerai, pagausiu reikiamą ritmą ir įgausiu optimalią sportinę formą. Įspūdis apie komandą yra geras, ekipoje nemažai legionierių, tačiau bandoma žaisti su kamuoliu, nėra mušimo ir bėgimo į priekį. Viskas gerai“, – fcstumbras.lt kalbėjo vyriausiu ekipos futbolininku tapęs D. Galkevičius. Jis taip pat išreiškė tikėjimą „Stumbro“ galimybėmis A lygoje užimti ketvirtąją vietą. „Turbūt visi turime tikėti. Yra toks tikslas ir manau, jog jis yra įgyvendinamas. Aišku, visi kartu turime dirbti, atiduoti visas jėgas. Stengsiuosi padėti „Stumbrui“ siekti kuo geresnių rezultatų“, – mintimis dalinosi jis. Kauno „Stumbro“ ekipoje D. Galkevičius vilkės 30 numeriu pažymėtus marškinėlius. Artimiausias A lygos rungtynes „Stumbras“ liepos 22 d. žais su Vilniaus „Žalgiriu“.  M. Grigaravičius papildė „Jonavos“ gretas „Jonavos“ naujokų sąrašą papildė Lietuvos rinktinės nario Mindaugo Grigaravičiaus pavardė. Saugas prie ekipos prisijungė po puikaus pasirodymo draugiškų rungtynių cikle. Šeštadienį 25 metų gimtadienį švenčiantis buvęs šalies jaunimo rinktinių narys M. Grigaravičius į „Jonavą“ persikėlė iš „Jelgavos“ klubo. 2016 m. ten jis buvo vienas svarbiausių klubo žaidėjų ir padėjo Latvijos ekipai nužygiuoti iki trečio UEFA Europos lygos atrankos etapo bei laimėti šalies taurę. Šiemet M. Grigaravičius kaimyninės šalies aukščiausioje lygoje sužaidė 11 rungtynių, per kurias pasižymėjo vienu įvarčiu. Puikus jo pasirodymas Latvijoje nebuvo nepastebėtas. Futbolininkas praėjusiais metais buvo pakviestas į Edgaro Jankausko vadovaujamą Lietuvos nacionalinę ekipą ir debiutavo Pasaulio čempionato atrankos rungtynėse su Slovėnija. M. Grigaravičius pasirodė ir atrankos rungtynėse su Malta bei Anglija. Kairiojo karšto saugas savo karjerą pradėjo „Klaipėdos“ klube, vėliau atsidūrė „Jelgavoje“ iš ten persikėlė į Marijampolės „Sūduvą“. Futbolininkui mūsų šalyje teko atstovauti ir Utenos „Utenio“ bei Kauno „Stumbro“ klubams. Vėliau jis vėl grįžo į Latviją, kur iš pradžių žaidė Rygos FS „Metta/LU“ komandoje, o tada sugrįžo į „Jelgavos“ klubą. M. Grigaravičius pasirodė abiejuose „Jonavos“ draugiškuose susitikimuose su Suvalkų „Wigry“ ir HB „Køge“ klubu. Sudėtį stiprinanti ekipa A lygos antrą sezono dalį pradės liepos 22 d. išvykoje su „Kauno Žalgirio“ klubu.