Ketvirtadienį 13.20 val. lietuviai iš Vilniaus oro uosto per Varšuvą išskrido į Seulą, o iš P. Korėjos sostinės autobusu pasiekė Pjongčangą. Nepaisant gabenamo nemenko 330 kg bagažo (slidžių, tepalų ir pan.), kelionėje jokių nesklandumų nepatyrę sportininkai penktadienį jau tyrinėjo olimpinį kaimelį ir fotografavosi su žaidynių talismanu. „Kelionė buvo greita ir patogi. Iš Vilniaus Varšuvą pasiekėme per valandą, iškart įsėdome į Seulo lėktuvą ir po 9 val. 40 min. buvome Korėjoje. Mus pasitiko olimpinės misijos atstovai, palydėjo iki autobusų, šiandien apie 14 val. jau buvome kaimelyje. Įspūdis geras, visi pastatai šiuolaikiški, modernūs. Šiuo metu esame olimpiniame slidinėjimo stadione, atvyko mūsų bagažas, susitvarkysime ir jau ryt galėsime treniruotis“, – telefonu pasakojo slidininkų trenerė Kazimiera Strolienė. Lietuvos biatlonininkai ir kalnų slidininkai į P. Korėją išskrenda vasario 3 dieną.