Principinių varžovų akistatoje sudėtingą pergalę iškovojo „Manchester United“ futbolininkai, savo žiūrovų akivaizdoje 2:1 pranokę „Liverpool“ vienuolikę. Jose Mourinho auklėtiniai pergalės dėka įsitvirtino antrojoje „Premier“ lygos turnyrinės lentelės vietoje. „Raudonieji velniai“ su 65 taškais paliko „Liverpool“ už nugaros su 60 taškų. Svarbią pergalę šeimininkams nulėmė po ilgos pertraukos į startinę sudėtį sugrįžusio Marcuso Rashfordo įvarčiai. 20-metis puolėjas pasižymėjo 14-ąją ir 24-ąją minutėmis. „Liverpool“ gynėjų Dejano Lovreno ir Trento Alexanderio-Arnoldo klaidomis pasinaudoję „Manchester United“ po įvarčių atsitraukė į gynybą ir atidavė iniciatyvą svečiams. Nors Jurgeno Kloppo auklėtiniai valdė kamuolį net 68 proc. rungtynių laiko ir atliko beveik trigubai daugiau smūgių, išsigelbėti tai nepadėjo. Varžovų vartų apgultis leido „Liverpool“ tik sušvelninti atsilikimą 66-ąją minutę, kai kamuolį į savus vartus pasiuntė Ericas Bailly. Net 13 kampinių pakėlusi Mersisaido ekipa paskutiniosiomis minutėmis atkakliai mėgino griebtis šiaudo, bet pergalę savo rankose išsaugojo „Manchester United“. Turnyrinė lentelė: 