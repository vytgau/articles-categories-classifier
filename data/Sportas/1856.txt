M. Čepas – nors ir jaunas, tačiau jau didelę patirtį turintis treneris. Dėl sveikatos problemų futbolininko karjerą 26-erių baigęs M. Čepas ėmėsi trenerio veiklos. Pirmąja trenerio stotele tapo Vilniaus „Žalgiris“, kurioje futbolo specialistas praleido devynerius metus (2004-2013 m.) bei didžiąją laiko dalį dirbo pagrindinės komandos vyriausiojo trenerio asistentu. 2013 metais M. Čepas trenerio karjeroje atvertė naują puslapį - tapo tuo metu Lietuvos A lygoje rungtyniavusios Gargždų „Bangos“ vyriausiuoju treneriu. Vėliau (2014-2016 m.) sėkmingai vadovavo Utenos „Uteniui“ ir padėjo šiai komandai atverti Lietuvos aukščiausios futbolo lygos duris. Praėjusiame sezone M. Čepas dirbo Jonavos „Jonavos“ komandoje. Metus pradėjęs vyriausiojo trenerio Donato Vencevičiaus asistentu įpusėjus sezonui perėmė komandos vairą bei su šia ekipa finišavo tarp keturių stipriausių lygos komandų. Darbą „Kauno Žalgirio“ klube naujasis treneris pradės pirmadienį, kai komanda susirinks į pirmąją pasirengimo sezonui treniruotę.