Laimėti dviratį pretenduos kiekvienas mėgėjų važiavimo dalyvis. MTB trasoms pritaikytas dviratis aliuminio rėmu vienam iš „Velomaratono“ dalyvių atiteks burtų keliu. „Šis dviratis puikiai tinka važinėti bet kokia kelio danga užmiestyje ir miško trasoms. Patikimi stabdžiai, reguliuojami amortizatoriai ir kokybiška „Shiman“ pavarų perjungimo sistema leidžia važiuoti saugiai ir patogiai įvairiomis sąlygomis“, - sako „Dviračių arenos“ vadovas Robertas Jasiulevičius. „Bulls“ kalnų dviračiai yra pritaikyti važiavimui ekstremalioms sąlygoms, yra didžiausio pravažumo ir skirti visų tipų reljefui: žvyruotiems keliams, miško takams ir kalnuotoms uolienų vietovėms. Jei ypač tvirtą dviratį laimės vienas entuziastas, tai vardinius starto numerius turės tūkstančiai. Tiesa, tik tie, kurie spėjo ir spės užsiregistruoti „Velomaratone“ iki penktadienio (rugpjūčio 11-os dienos) 24-os valandos. Registruotis galima interneto svetainėje: velomaratonas.lt/registracija/. 8-as „Velomaratonas“ plečiasi ir žada dar daugiau pramogų dviračių sporto mylėtojams. Dviratininkų ir miesto svečių lauks pramogų miestelis ir įvairios rungtys. Kaip visada prie starto linijos rikiuosis profesionalų ir mėgėjų važiavimų dviratininkai. Pirmąsyk vyks atskiri paspirtukų, riedlenčių ir riedučių važiavimai.