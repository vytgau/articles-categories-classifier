„Dviračiai – labai svarbi miesto judėjimo sistemos dalis. Juo patogiau ir saugiau, tuo daugiau laimi miestas – ekologija, sveikatingumas ir kiti dalykai. Džiugu, kad Vilniuje sparčiai daugėja draugiškų dviratininkams gatvių. Pastaruoju metu be dviračių vis didesnį vaidmenį vaidina ir paspirtukai, riedučiai ir riedlentės. Siekiame, kad visi sistemos nariai draugiškai papildytų vieni kitus. Labai džiaugiamės, kad „Velomaratonas“ prisideda prie šio siekio ir išjudina miestą“, - sakė Vilniaus savivaldybės mero pavaduotojas Linas Kvedaravičius. „Velomaratono“ sumanytojas ir „Nacionalinio automobilių klubo“ vadovas Benediktas Vanagas pabrėžė, jog per aštuonerius metus „Velomaratonas” smarkiai pakeitė dviračių bendruomenę. Išaugo kultūra, sąmoningumas ir atsakomybė. Didžiulį vaidmenį vaidino ir miestas, nuolat plėsdamas infrastruktūrą ir gerindamas sąlygas. Ypatingas dėmesys buvo ir yra skiriamas dviratininkų saugumui ir judėjimo patogumui. „Džiaugiamės, kad „Velomaratono“ paskatinti dviratininkai įsigijo dešimtys tūkstančių šalmų. Kaip ir Kalėdos, „Velomaratonas“ yra viena diena per metus, kai susitinka didelė dviratininkų šeima. Šventės dieną dviratininkai iš įvairių vietų turi bendrą temą ir bendrauja tarpusavyje. Savo ruožtu miesto dviračių infrastruktūros pažanga akivaizdi. Suprantame, kaip svarbu tai yra dviratininkų bendruomenei“, - sakė B. Vanagas. Šiais metais „Velomaratonas“ labai išsiplėtė: bus dviratininkų sportininkų ir mėgėjų važiavimai, riedučių, paspirtukų ir riedlenčių paradas. Taip pat veiks improvizuota trasa, kurioje eismo saugumo mokys sertifikuoti instruktoriai ir vyks įvairūs konkursai. Olimpiados prizininkas pasiilgo varžybų Edvinas Krungolcas baigė savo sportinę penkiakovės karjerą. Tačiau varžybų ilgesys įtraukė jį į „Velomaratono“ sūkurį. „Man patinka sportuoti ir dalyvauti varžybose. Pasiilgau rungtyniavimo ne tik su pačiu savimi ir su laiku, tačiau ir su varžovais“, – sakė 2008 metų Pekino vasaros olimpinių žaidynių sidabro medalio laimėtojas. Šis „Velomaratonas“ E. Krungolcui bus antras. Pirmąsyk vaizdingiausiomis Vilniaus gatvėmis jis lenktyniavo 2014-ais. Penkiakovininkas šįmet važiuos „Toyota Semi-Sport“ rungtyje, kurios nuotolis yra 50 kilometrų. „Dviratis yra ir puiki transporto priemonė ir puikus sporto įrankis“, – „Velomaratono“ paprašytas apibūdinti, ką jam reiškia dviratis, atsakė E. Krungolcas.