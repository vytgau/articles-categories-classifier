Po fechtavimosi rungties L. Asadauskaitė-Zadneprovskienė turėjo 226 taškus ir užėmė 5-ą vietą, o L. Batulevičiūtė (184 taškai) buvo 29-a. Pirmavo vokietė Lena Schoneborn (274), airė Natalya Coyle (250), korėjietė Sunwoo Kim (244) ir rusė Anna Buriak (232). Plaukdama L. Asadauskaitė-Zadneprovskienė 200 m įveikė per 2 min. 20,46 sek. (270 taškų) ir rungtyje užėmė 20-ąją vietą. L. Batulevičiūtė baseine sugaišo 2 min. 27,01 sek. (256) ir buvo 34-a. Papildomame fechtavimosi etape L. Asadauskaitė-Zadneprovskienė taškų nepelnė ir liko su 496 taškais (10 vieta). Tuo metu L. Batulevičiūtė savo sąskaitą papildė 1 tašku ir po 2 rungčių buvo 33-ia (441 taškas). Varžybų lydere išliko L. Schoneborn, sukaupusi 541 tašką. Deja, jojimo rungtis nepavyko abiems mūsų sportininkėms ir sudaužė viltis kovoti dėl aukščiausių vietų. L. Asadauskaitė-Zadneprovskienė jodama pelnė tik 243 taškus, o L. Batulevičiūtė – 250. Tokie rezultatai lėmė, kad lyderė L. Schoneborn po jojimo turėjo 804 taškus, o L. Asadauskaitė-Zadneprovskienė – tik 739. Bėgimo ir šaudymo rungtį L. Asadauskaitė-Zadneprovskienė pradėjo 21-a ir sugebėjo pakilti iki 12-osios vietos. Olimpinė čempionė finale surinko 1246 taškus. L. Batulevičiūtė pasaulio čempionatą baigė 31-oje vietoje (1118). 2017 metų pasaulio čempione tapo rusė Gulnaz Gubaidulina (1292), pranokusi vengrę Zsofią Foldhazi (1285) ir baltarusę Anastasiją Prokopenko (1281).