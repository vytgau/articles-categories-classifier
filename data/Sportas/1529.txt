Jubiliejinėse 40-osiose Dakaro varžybose, vykusiose Pietų Amerikoje, „Craft Bearings“ ekipažas iškovojo 12-ąją vietą, taip pagerindami patiems priklausiusį rekordą, kuris iki šiol buvo 21-a pozicija. Vilniaus oro uoste nusileidusius sportininkus sutiko ir sveikino gausus būrys žmonių. „Šis pasitikimas man pats įsimintiniausias. Jaučiasi, kad Lietuvos 100-ečio proga žmonės susivienijo. Ir anksčiau sutikdavo trankiai, bet dabar jautėsi patriotiškumas“, – DELFI studijoje antradienį kalbėjo A. Juknevičius. Dakaro metu ekipažas sulaukė milžiniško palaikymo socialiniuose tinkluose ir kitose interneto platformose. Pasak šturmano D. Vaičiulio, komanda visą laiką jautė paramą iš Lietuvos, tačiau ne visada turėjo galimybę, tai pamatyti gyvai. „Ne visada turėjom internetinį ryšį, o kartais laiko poilsiui likdavo labai mažai, todėl negalėjom pamatyti visų sveikinimų ir paramos. Teko girdėti, kad Saulius (aut. „Agrorodeo“ šturmanas) braižydamas kelio knygą užmigdavo kėdėje. Nuovargio tikrai būdavo“, – sakė A. Juknevičiaus šturmanas. Laikėsi strategijos Prieš Dakaro startą ekipažas buvo išsikėlęs tikslą perpus sumažinti klaidų kiekį, ir nors „Craft Bearing“ pasiekė ypatingai aukštą vietą, pasak sportininkų tikslas iki galo nebuvo įgyvendintas. „Klaidas darėm kartu ir aš, ir Antanas. Kartais mano klaidas ištaisydavo Antanas, kartais aš jo“, – šypsojosi D. Vaičiulis.  „Neįvykdėm savo plano. Didelėmis klaidomis nereikėtų laikyti, kai nuleidžia padangą ar užklimpsti smėlyje, bet svarbiausia buvo išvengti ilgų valandų sustojus, o mums ne visai pavyko tai padaryti“, – sakė A. Juknevičius. Stebint Lietuvos ekipažo pasirodymą, galėjo susidaryti įspūdis, kad komandai viskas klojosi labai nesunkiai, o finišą automobilis dažniausiai pasiekdavo neapgadintas. Anot A. Juknevičiaus, komanda buvo pasirinkusi efektyvią strategiją, kurios laikėsi visą Dakaro ralį. „Negalima sakyti, kad mes tik tausojom mašiną, mes vis tiek važiavom labai dideliu greičiu. Maratoninėse varžybose turi būti labai stabilus. Žmonės, kurie domisi Dakaru, supranta, kad jei esi labai geras sprinteris, nebūtinai laimėsi maratoną. Tu turi paskaičiuoti savo greitį. Negali važiuoti kaip sprinteris – vieną dieną labai greitai, o jau kitą – būsi „suplėšęs“ mašiną ir išeikvojęs daug jėgų bei dalių, tokiu atveju tau greitai pasibaigs lenktynės. Strategiškai maratone turi važiuoti labai tolygiai, teisingo greičio pasirinkimas – labiausiai mums pavykęs dalykas“, – aiškino A. Juknevičius. Nauja technika – geresni rezultatai Pasak A. Juknevičiaus, net ir eliminavus klaidas bei išlaikant strategiją pakilti aukščiau nei 10 vieta yra labai sunku. „Tokiai komanda, kurios biudžetas labai nedidelis atvykti iki finišo jau yra labai sunkus dalykas. Žinome, kur galime būti geresni, tobulėjimai nėra ribų, bet reik investuoti ir į techniką, tada yra galimybė kilti aukščiau. Jei pernai būčiau pasakęs, kad būsime 12-oje vietoje, daug kas pasakytų, kad šneku nesąmones, bet matom kaip išėjo. Tačiau norint būti aukščiau dešimtuko, mums tiesiog trūksta greičio“, – sako lenktynininkas. Ekipažas dar nėra apsisprendęs dėl dalyvavimo ateinančiame Dakaro ralyje, nes kaip sako sportininkai, dabar jau nesinori tik dalyvauti. „Dar neturim konkrečių planų. Nesinori ten vykti tik tam, kad pasivažinėtume, norisi pakilti bent jau vienu laipteliu aukščiau. Reikia atlikti namų darbus ir po kokio mėnesio, žiūrėsim kaip čia bus“, – kalbėjo Dakaro rekordininkai. „Mūsų automobilis jau senas, didelis svoris, kurio techniškai negalima sumažint, todėl norint būti greitesniems reikia arba pirkti naują, arba gamintis patiems, nes su tokia mašina siekti kažko daugiau... Čia jau stebuklas, kad pasiekėm tokią vietą“, – konstatuoja A. Juknevičius. Tačiau, pasak „Craft Bearing“ sportininkų, naujas automobilis finansiškai yra labai didelė investicija. „Perkant kainuotų daugiau, gaminant – šiek tiek pigiau. Vien tik galinis (nepriklausomos pakabos – red.) „Overdrive“ rinkinys kainuoja 38 tūkst. eurų. Rekonstruojant vieną mazgą – minimum 100 tūkst. eurų“, – pasakoja A. Juknevičius. „Laukiam Stephane'o Peterhanselio pasiūlymo, mums tiktų jo automobilis“, – Dakaro metu juokais vykusį pokalbį prisiminė D. Vaičiulis.