Po 2012 metų pasaulio čempionate įvykusio pokalbio su Lietuvos ledo ritulio federacijos prezidentu Petru Nausėda, vokietis Berndas Haake nusprendė savo gyvenime imtis pokyčių. Susigundęs galimybėmis vadovauti Lietuvos nacionalinei rinktinei, tuo metu 66-erių metų specialistas paliko aukščiausioje Vokietijos lygoje žaidusios „Iserlohn Roosters“ ekipos trenerio asistento pareigas, kurias jis užėmė šešerius metus, ir ėmėsi naujo iššūkio – darbo Lietuvos nacionalinėje rinktinėje. Be atlygio lietuviams padėti sutikęs treneris tuo metu vargu ar pats įsivaizdavo, kaip giliai jis įleis šaknis mūsų šalyje, kurią dabar vokietis net vadina antraisiais savo namais. „Taip, Lietuva yra mano antrieji namai. Aš mėgstu jos žmones, maistą, gyvenimo būdą, šventes su šeimomis. Lietuviai daug dainuoja. Ir daug dirba“, – pernai interviu sportas.info portalui pripažino B. Haake. Visgi, jei dėl savo veiksmų už aikštės ribų B. Haake nuo pat pirmų dienų susilaukdavo vien teigiamų žodžių, vokiečio karjera Lietuvos rinktinėje neprasidėjo taip puikiai, kaip būtų norėjęs pats treneris. Jei pirmi trys pralaimėjimai 2013 metų planetos pirmenybėse prieš grupės favoritus, ne visus geriausius žaidėjus turėjusiai Lietuvos rinktinei, nebuvo itin netikėti, tai nesėkmė prieš Rumuniją pastatė visą rinktinę į situaciją, kurioje ji tikėjosi neatsidurti. Pralaimėjimas paskutiniame mače būtų lėmęs iškritimą žemyn į IIA divizioną, kuriame lietuviai nebuvo žaidę beveik dešimtmetį. Rinktinės ir jos trenerio laimei, fantastišką šou surengęs rinktinės jaunimas su šešis įvarčius pelniusiu Aimu Fiščevu priešakyje 12:3 sutrypė estus ir išsaugojo vietą IB divizione. Situacija ir tikslai B. Haake treniruojamoje rinktinėje pasikeitė labai greitai ir vienu tarptautinės ledo ritulio federacijos sprendimu: planetos pirmenybių IB diviziono rengimas buvo patikėtas Lietuvai, o į Vilnių kartu su kitais ledo ritulininkais atvyko ir didžiausia šalies ledo ritulio žvaigždė Dainius Zubrus. Puikų turnyrą sužaidusio puolėjo vedami lietuviai metė rimtą kovą visoms čempionate kovojusioms rinktinėms, o galiausiai džiaugėsi pirmaisiais bronzos apdovanojimais per visą dalyvavimo IB divizione istoriją. Jei bronziniai apdovanojimai mūsų šalyje vykusiose pirmenybėse buvo laukti, tai po metų B. Haake su savo auklėtiniais pakartodami šį pasiekimą nustebino ne vieną. Netekusi keleto veteranų, atjauninta rinktinė ir vėl buvo priskiriama prie autsaiderių, tačiau mūsų šalies atstovai įrodė, jog jų nurašyti nevalia: paskutiniame mače Lietuvos rinktinė ne tik įveikė Didžiąją Britaniją bei užsitikrino bronzą, tačiau tuo pačiu ir iš varžovų atėmė jau beveik rankose laikytus aukso medalius. Jau po metų lietuviai buvo labai arti dar vieno ir kur kas didesnio siurprizo. Nepaisant skaudaus pralaimėjimo 0:8 prieš tuos pačius britus, lietuviai atsitiesė 2:1 įveikdami Ukrainą ir prieš paskutinį turą aukso likimą laikė savo rankose. Norint iškovoti kelialapį į aukštesnį divizioną mūsų šalies atstovams reikėjo per pagrindinį laiką įveikti šeimininkę Kroatiją. Nors B. Haake auklėtiniai mačo pabaigoje turėjo galimybių išplėšti pergalę, galiausiai pagrindinis susitikimo laikas baigėsi lygiosiomis ir trečią kartą iš eilės lietuviai iškovojo IB diviziono bronzą. Su dar vienu bronzos medalių komplektu lietuviai grįžo ir po praėjusių metų turnyro Belfaste, o po šio turnyro buvo dvejojama dėl B. Haake ateities rinktinėje. Apie tai neslėpė ir pats vokietis, kurį link tokio sprendimo stūmė komplikuotas nacionalinės ekipos pasiruošimas praėjusių metų pirmenybėms. „Ačiū jums visiems už pasirodymą čempionate. Ši trečia vieta buvo iškovota po sunkaus darbo ant ledo. Linkiu jums visiems sėkmės klubuose ateinantį sezoną ir nežinau kada mes su jumis susitiksime. Sėkmės jums Jūsų karjeroje“, – iškart po paskutinių rungtynių rūbinėje mįslingai apie ateitį kalbėjo strategas. Visgi, 13 pergalių vadovaujant rinktinei pasaulio čempionatuose jau iškovojusį strategą likti įtikino būsimas čempionatas Kaune, kuriame kartu su garsiausias mūsų šalies ledo ritulininkais jis sieks pagaliau iškovoti pasaulio ledo ritulio čempionato IB diviziono auksą. B. Haake treniruojama Lietuvos rinktinė pasaulio čempionato IB diviziono kovose Kauno „Žalgirio“ arenoje balandžio 22-28 dienomis dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus į visas čempionato kovas galima įsigyti bilietai.lt puslapyje.