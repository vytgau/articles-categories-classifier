„Palanga“ – „Trakai“. Kovo 13 dieną 18 val. Klaipėda, centrinio stadiono dirbtinės dangos aikštė. Čempionato debiutantams – dar vienas sudėtingas iššūkis. „Trakai“ sezoną pradėjo ne itin sėkmingai ir iš uostamiesčio sieks grįžti tik su trimis taškais. „Palangos“ strategas Valdas Trakys po rezultatu 0:4 patirto pralaimėjimo „Žalgiriui“ nebuvo patenkintas kai kurių žaidėjų pasirodymu ir užsiminė apie korekcijas starto vienuolikėje. Tikėtina, jog tai bus pokyčiai gynybos bei saugų grandyse, o nuo pat susitikimo pradžios bus mestas naujokas Lukmanas Haruna. „Trakams“ derėtų sutelkti dėmesį ties Yvenu Moyo – stabiliai rungtyniaujančiu saugu, kuris kelia varžovams nemažai problemų. Senosios sostinės komanda praėjusiame ture dar kartą pateko į duobę antrame kėlinyje ir nesugebėjo išsaugoti savo vartų „sausų“. Įvartį Kauno „Stumbrui“ pelnęs saugas Modestas Vorobjovas pripažino, kad mačų pabaigose „riteriams“ baterijos išsikraudavo ir praėjusio sezono starte. Visgi tai nėra tendencija: 2-ajame ture „Trakai“ aukšta pavara baigė rungtynes su „Kauno Žalgiriu“, kai iškovojo pergalę rezultatu 4:1. Kauno „Stumbras“ – Klaipėdos „Atlantas“. Kovo 14 dieną 18 val. Kaunas, NFA stadionas. Su trimis praėjusio sezono prizininkais pirmojo rato mačus sužaidę kauniečiai pirmą sykį šiemet žais namuose, kur norės savo sąskaitą papildyti trimis taškais. 3-iajame ture įvarčių sąskaitą atidaręs „Stumbras“ rodo savo ragus ir šiemet yra pasirengęs perrašyti itin nepalankią klubui istoriją. „Atlanto“, priešingai negu kitų stipriausių Lietuvos klubų, kauniečiai vis dar nėra įveikę. Per 13 akistatų A lygoje kauniečiai uostamiesčio atstovams pralaimėjo net 10 kartų ir tenkinosi vos trejomis lygiosiomis. Gal pirma pergalė bus iškovota jau šį trečiadienį? Algimanto Briaunio treniruojama komanda buvo nubausta už tai, jog nerealizavo progų ir pralaimėjimu „Kauno Žalgiriui“ apkartino sau sezono startą. Kaip ten bebūtų, kovingas „Atlanto“ kolektyvas vis dar neleidžia suabejoti savo potencialu. Prie Klaipėdos klubo prisijungė pastaraisiais metais Ukrainos bei Rusijos čempionatuose žaidęs brazilas Leandro da Silva, kuris suteiks atlantiečiams dar daugiau patirties. Marijampolės „Sūduva“ – Vilniaus „Žalgiris“. Kovo 14 dieną 20 val. Marijampolė, „Arvi“ maniežas. Praėjusį sezoną su „Sūduva“ triumfavęs, bet tarpsezonio metu į sostinę persikėlęs Jeremy Manzorro grįš į Marijampolę. Labai užtikrintai kol kas rungtyniaujantys marijampoliečiai šį sezoną vos keletą minučių buvo atsiliekančių vaidmenyje, bet netrukus atsakė „Jonavai“ tikru atakų škvalu. „Sūduva“ ir toliau tęsia puikią seriją namuose – Vladimiro Čeburino kariauna jau daugiau nei metus nepralaimi A lygoje savo sirgalių akivaizdoje. Paskutinis pralaimėjimas buvo patirtas būtent „Žalgiriui“ – 2016-ųjų lapkričio 5-ąją. Po gana blankaus pasirodymo akistatoje su „Stumbru“ vilniečiai dvikovoje su „Palanga“ parodė kitokį savo veidą. Aikštės viduryje komandos veiksmams sėkmingai dirigavo Slavko Blagojevičius ir J. Manzorro – futbolininkai, praleidę 2-ojo turo rungtynes. Kitomis spalvomis suspindėjo brazilas Marquinhosas, pelnęs įvartį, atlikęs du rezultatyvius perdavimus ir privertęs užmiršti ankstesnius neišsiskiriančius pasirodymus. Daug dėmesio sulauks rezultatyviausių čempionato žaidėjų – Karolio Laukžemio bei Tomašo Maleco – akistata ir Tomašo Šimkovičiaus bei Gersono Acevedo kova aikštės viduryje. „Jonava“ – „Kauno Žalgiris“. Kovo 17 dieną 13 val. Jonava, dirbtinės dangos stadionas. Iki šiol pergalės skonio nepajautę jonaviečiai taip pat žais pirmą mačą namuose. Būsimas jų varžovas – Klaipėdoje vieningai kovojęs „Kauno Žalgiris“. Filipe Ribeiro treniruojama komanda buvo pirmoji, kuri privertė kapituliuoti čempionų gynybą, tačiau vėliau atsivėrusios skylės gynyboje neleido „Jonavai“ pagalvoti apie teigiamą rezultatą. Akivaizdu, kad ekipai itin trūksta kapitono Tado Eliošiaus ir praėjusį sezoną tiek vidurio saugo, tiek centro gynėjo pozicijose žaidusio Martyno Dapkaus. Pastarojo futbolininko kovingumo stinga aikštės viduryje, taip pat jis gali sudaryti brandesnį duetą su patyrusiu Arūnu Klimavičiumi. Kauniečių komandoje Klaipėdoje debiutavo vidurio gynėjas Tomas Snapkauskas, tačiau iš rikiuotės iškrito Karolis Gvildys, tad kairiuoju gynėju, jei nesugrįš Gabrielius Zagurskas, turėtų žaisti 19-metis Pijus Širvys. Mindaugas Čepas praėjusiame mače liko patenkintas visais trimis žaidėjais, kurie pasirodė po keitimo. Vis dėlto tokios pajėgos dar atrodo gana kuklios, tad esminius dvikovos akcentus turėtų sudėti lyderiai – Simonas Paulius, Linas Pilibaitis ar gražų įvartį pelnęs Ernestas Mickevičius.