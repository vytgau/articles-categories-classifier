Šeimininkės Jonavos tinklininkės sėkmingai pradėjo rungtynes ir laimėjo pirmąjį bei antrąjį setus. Trečiajame sete jonaviškės pirmavo 24:23 ir atsidūrė per tašką nuo pergalės, o sirgaliai jau nusiteikė pergalės šūksniams. Vis dėlto to taško pelnyti taip ir nepavyko. Alytaus klubas sugebėjo išlyginti rezultatą ir laimėti trečiąjį setą. Po tokio išsigelbėjimo viešnios perėmė iniciatyvą ir laimėjo dar du setus bei šventė įspūdingą pergalę. 19 taškų nugalėtojoms pelnė geriausia Alytaus ekipos žaidėja pripažinta Natalija Bakun, po 15 – Viktorija Jemialjančiuk ir Jekaterina Kovalskaja, 10 – Tautvilė Grinkevičiūtė. Jonavos komandai 17 taškų pelnė Valerija Sobol, 15 – Raminta Petrauskaitė, 13 – Viktorija Ruškytė. „Trečiajame sete nebeturėjome ką prarasti, surizikavome ir pavyko laimėti savo taškus. Laimėjus trečią setą, pasidarė lengviau žaisti ketvirtajame. Nors žaidėme išvykoje, bet psichologiškai manau, kad mes geriau susitvarkėme. Rungtynių pradžioje mums buvo sunku apsiprasti su didesne arena, be to nesisekė priiminėti kamuolius. Tas mus išmušė iš vėžių ir pradžia buvo nesėkminga. Bet svarbiausia, kad atsitiesėme ir pabaiga mums buvo gera“, – kalbėjo „Alytaus-Jotvingių“ ekipos kapitonė T. Grinkevičiūtė. „Per anksti apsidžiaugėme pergale. Lemiamu momentu koncentravomės ne į žaidimą, o į emocijas. Pirmuose setuose buvo susikaupusios, nusiteikusios, skaitėme žaidimą abejose aikštės pusėse. Vėliau abi komandos adaptavosi prie žaidimo, varžovės padarė tam tikras išvadas ir turime tokį rezultatą“, – mintimis dalinosi Jonavos klubo trenerė Raimonda Strelkauskaitė. Jonaviškės atsitiesė praėjus mažiau nei parai, kuomet taip pat naujoje Jonavos arenoje 3-0 (25:18, 25:13, 25:10) nugalėjo po sunkių rungtynių Daugpilyje atsigauti nespėjusias Baltijos čempiones Kauno „Kauno-ASU“ tinklininkes. Šiose rungtynėse Jonavos komandoje išsiskyrė R. Petrauskaitė (15 tšk.), V. Sobol (14 tšk.), Kamilė Mackelė (13 tšk.) ir V. Ruškytė (10 tšk.). Kauno ekipoje rezultatyviausiai žaidė 10 taškų surinkusi Ugnė Lokytė. Tuo tarpu išvykos į Daugpilį savaitgalį Alytaus ir Kauno ekipoms susiklostė nesėkmingai. Kaunietės „miLATss“ ekipai pralaimėjo po dramatiškos kovos 2-3 (25:20, 18:25, 26:24, 22:25, 7:15), o alytiškės pralaimėjo 1-3 (23:25, 19:25, 28:26, 25:27). Šiuo metu turnyro lentelėje visos trys Lietuvos komandos žengia greta. „Achema-KKSC“ (22 tšk.) užima trečiąją vietą, „Alytaus-Jotvingiai“ (21 tšk.) – ketvirtąją, o „Kaunas-ASU“ (21 tšk.) – penktąją. Baltijos vyrų lygoje – šiauliečių pergalė „Credit24“ Baltijos vyrų tinklinio Čempionų lygoje savaitgalį pergalę iškovojo Šiaulių „Elgos-Master Idea-SM Dubysos“ komanda. Ji namuose 3-1 (25:20, 32:34, 25:12, 25:15) įveikė Daugpilio universiteto (Latvija) ekipą. Nugalėtojams net 30 taškų pelnė Arnas Rumševičius, 17 – Audrius Aleknavičius, 16 – Tomas Rogal, 13 – Linas Petravičius. Kitame susitikime šiauliečiai namuose 1-3 (25:15, 17:25, 19:25, 19:25) nusileido Jėkabplio „Lūši“ (Latvija) klubui. Dvi nesėkmes patyrė gerokai atsinaujinusi Raseinių „Norvelita“. Ji savo aikštėje 1-3 (17:25, 15:25, 25:18, 19:25) nusileido „Lūši“ ir 1-3 (18:25, 25:22, 21:25, 21:25) – Daugpilio universiteto ekipai. Turnyro lentelėje „Norvelita“ (16 tšk.) užima devintąją vietą, o „Elga-Master Idea-SM Dubysa“ (10 tšk.) – 12-ąją. Trejos rungtynės savaitgalį buvo sužaistos Lietuvos čempionatuose. Vyrų pirmenybėse Vilniaus VGTU ekipa studentiškame derbyje svečiuose 3-0 (25:16, 25:23, 26:24) įveikė Kauno kolegiją, o Klaipėdos ekipų derbyje „Amber Queen“ klubas 3-0 (25:17, 25:18, 25:20) įveikė Klaipėdos universiteto tinklininkus. Moterų čempionate Vilniaus universiteto merginos savo aikštėje 3-0 (25:20, 25:16, 26:24) nugalėjo Kauno „LSU-Dextera“ komandą.