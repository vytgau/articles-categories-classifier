Planuojama, kad renginyje dalyvaus 8-9 tūkstančiai žiemos sporto entuziastų. Sportinį alkį jie numalšins varžydamiesi arba išbandydami lygumų ir kalnų slides, greitąjį čiuožimą, ledo ritulį, šiaurietiško ėjimą, alpinizmą, kerlingą, multi-sportą, bėgimą, sniego tinklinį – daugiau nei sporto 20 rungčių. Televizoriaus žiūrėjimą keičia sportu „Šis žiemos renginys mums ypatingai brangus, nes šį kartą jis sutaps su Pjongčango žiemos olimpinių žaidynių pradžia. Tai lyg įvadas į didžiausią pasaulyje metų sporto renginį, dar viena paskata susipažinti, išbandyti, domėtis žiemos sportu bendrai ir konkrečiomis jo šakomis. „LTeam olimpinis žiemos festivalis“ keliasi į Lietuvos centrą. Daugėja iššūkių organizatoriams, bet tuo pačiu tikime, kad vėl sulauksime rekordiškai daug dalyvių. Jonavoje tilpsime visi, rezervuokime vasario trečiąją,“- festivalio spaudos konferencijoje kalbėjo LTOK prezidentė Daina Gudzinevičiūtė. Pirmą kartą „LTeam olimpinis žiemos festivalis“ įvyko 2014 metais Ignalinoje. Tąkart šventėje dalyvavo 2 tūkstančiai žiemos sporto entuziastų. 2015-2017 metais didžiausia Lietuvoje žiemos sporto šventė vyko Druskininkuose, o dalyvių skaičius išaugo iki 6 tūkstančių. „Prieš pradėdami organizuoti renginį manėme, kad žiemos sportą Lietuva mėgsta tik žiūrėti per televizorių. Tačiau „LTeam olimpinis žiemos festivalis“ parodė, kad lietuviams yra realus žiemos sporto poreikis,“ – tęsė D. Gudzinevičiūtė. Jonavos meras bėgioja ir žiemą „Žiema - nepelnytai primiršta, o tai nėra teisinga. Vasarą turime kamuolį, krepšį, vartus, o žiemą – slides, roges, snieglentes. Matau visų sporto šakų lygybę, todėl siekiame, kad Jonavoje būtų galima sportuoti ir šaltuoju metų laiku,“- kalba Jonavos meras Eugenijus Sabutis. Jonavos meras pabrėžė, kad būtent dėl šių priežasčių jo mieste jau trečius metus veikia slidinėjimo trasa, miestas įsigijo sniego patrankas ir gali tapti traukos centru žiemos sporto mėgėjams. „Palaikome idėją ir prie „LTeam olimpinio žiemos festivalio“ organizavimo prisidedame infrastruktūros vystymu. Suprantame, kad ši šventė pritrauks daug turistų, skleis miesto vardą. Norime, kad žmonės girdėtų, matytų Jonavą, ją aplankytų ir net išbandytų,“ – kalbėjo E. Sabutis. Aktyviai sportuojantis meras patikino dalyvausiąs didžiausiame Jonavos sporto istorijoje renginyje ne kaip žiūrovas ir žada pasirinkti olimpinės mylios bėgimą. Jonavoje – 16 metrų laipiojimo siena, sniego tinklinio ir ledo aikštelės Iki vasario 3 dienos Jonavoje išdygs 16 metrų aukščio laipiojimo siena, keturios sniego tinklinio turnyrui skirtos aikštės bei mažiausiai viena dirbtinio ledo aikštelė su bortais. Tuo įsitikinęs Lietuvos olimpinio fondo direktorius Vitalijus Vasiliauskas. „Per daugelį metų prisitaikėme prie lietuviškų žiemų, didžioji dalis mūsų turnyrų ir varžybų vyksta bet kokiu oro. Programa vis dar plečiasi, turime naujų sportų ir turnyrų. Esant žiemiškoms gamtos sąlygoms jų tiesiog padaugės. Ir visos jos bus skirtos visiems pagal jų poreikius – vaikams, šeimoms, pradedantiesiems, pažengusiems, mėgėjams ir profesionalams,“ – sako LOF direktorius. Remdamasis festivalio organizavimo patirtimi, V. Vasiliauskas skaičiuoja, jog į Jonavą iš kitų Lietuvos miestų atvyks apie 4-5 tūkstančius dalyvių. Manoma, kad žiemos sportą išbandys ir toks pats jonaviečių skaičius. „Mūsų tikslas – plėsti renginių geografiją. Jonava pasirinkta neatsitiktinai, nes yra geografinis Lietuvos vidurys, į kurį tiesiog lengva atvykti iš bet kurio kito miesto,“ – kalba V. Vasiliauskas. Atvykus galima ne tik sportuoti, bet ir pasižvalgyti. Spalvingiausios, ko gero, bus talismanų varžybos, kurias renginio organizatorius rekomenduoja bent kartą gyvenime pamatyti savo akimis. Penki Lietuvos talismanai improvizuotoje daugiakovėje susigrums su kolegomis iš aplinkinių šalių – Lenkijos, Suomijos, Prancūzijos, Latvijos, Baltarusijos. Galimybe atvykti į Lietuvą susidomėjo apie trisdešimt talismanų, kurie iš tikrųjų atvyks į festivalį, paaiškės sausio mėnesį. Sniego tinklinis – naujovė, „Winter Challenge“ – būtinybė Pasak Lietuvos tinklinio federacijos prezidento Dariaus Čerkos, sniego tinklinis – naujovė Lietuvoje, bet ne pasaulyje. Būtent ji bus pristatyta Jonavos gyventojams ir svečiams vasario 3 dieną. „Pasaulyje sniego tinklinis pakankamai populiarus. Dažniausiai jis žaidžiamas slidinėjimo kurortuose, pasimėgauti šiuo žaidimu susirenka pilnos tribūnos. Žaidimas žaidžiamas pagal paplūdimio tinklinio taisykles, du prieš du, tiesa, žaidžiama ne iki 21 taško, o iki 11. Žaidėjų apranga – termo, avalynė – futbolo bateliai. Puriam sniegui garantuoti reikia sniego patrankų,” – žaidimą pristatė D. Čerka. „LTeam olimpiniame žiemos festivalyje“ specialiai sniego tinkliniui žaisti bus įrengtos keturios aikštelės, jose varžytis galės apie 150 tinklinio mėgėjų. Dar daugiau iššūkių žadama multi-sporto mėgėjams. Šie žiemos sporto festivalio neįsivaizduoja be „Winter Challenge“ varžybų. Praėjusiame festivalyje jiems teko čiuožti, bėgti, orientuotis, plaukti baidarėmis, šaudyti iš lanko, kopti į ledo sieną. Panašūs iššūkiai sportininkų lauks ir Jonavoje, tačiau kokie tiksliai, trasų direktorius Linas Keina neišdavė. „Negaliu visko iškloti dabar. Paslaptis – sudedamoji „Winter Challenge“ dalis. Pasakysiu tik tiek, kad Jonava – puiki vieta tokioms varžyboms. Pabuvosime ir pramoniuose objektuose, kokiuose dar nebuvome, o gal ir daugiau niekad nebūsime,“ – žurnalistams kalbėjo L. Keina. Dalyvio pasas – nemokamas „LTeam olimpiniame žiemos festivalyje“ planuojami ir aštuonių sporto šakų Lietuvos Mokyklų Žaidynių finalai. Tradiciškai renginį vainikuos muzikos atlikėjų koncertas. LTeam pasas, su kuriuo renginio dalyviai galės išbandyti visas žiemos sporto šakas, pasimėgauti žiemos malonumais bei pasiklausyti koncerto – nemokamas. Jį galima gauti svetainėje www.lteam.lt/renginiai. Pasų kiekis ribotas. Registracija į mokamas varžybas („Winter Challenge 2018“, „Ledo kirtis 2018“, LTeam olimpinio žiemos festivalio bėgimas, LTeam olimpinio žiemos festivalio sniego tinklinis) – taip pat svetainėje www.lteam.lt.