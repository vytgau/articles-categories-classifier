Gastroenterito – virškinimo trakto uždegimo – simptomai pirmiausia pasireiškė bėgikui iš Bostvanos Isaacui Makwalai. Afrikietis dėl sveikatos problemų nepasirodė 200 m distancijos starte. Jis taip pat buvo laikomas vienu iš pretendentų iškovoti medalį antradienio vakarą laukiančiame 400 m bėgimo finale.   Maistu apsinuodijo bei iš varžybų pasitraukė ir airis Thomasas Barras, turėjęs dalyvauti 400 m bėgime su barjerais, keletas neįvardijamų Kanados bei Vokietijos sportininkų. Apie „tam tikrą skaičių“ apsinuodijimo atvejų oficialiame komandų viešbutyje paskelbusi IAAF pranešė, kad nukentėjusiems sportininkams suteikiama visa įmanoma medicininė pagalba, o kitiems planetos pirmenybių dalyviams rekomendavo stropiai laikytis higienos reikalavimų. Tame pačiame istorinėje Londono dalyje prie Temzės upės esančiame viešbutyje apsistoję ir Lietuvos rinktinės atstovai. Tiesa, jų Didžiosios Britanijos sostinėje šiuo metu yra tik keletas, o savo starto oficialiame pirmenybių viešbutyje dar laukia vienintelė bėgikė Eglė Balčiūnaitė. Antradienį vakare į Londoną atvyks šuolininkė į aukštį Airinė Palšytė ir ieties metikas Edis Matusevičius. Pranešama, kad Vokietijos delegacija į Londoną atkeliaujančius savo sportininkus jau nusprendė nukreipti į kitą viešbutį. Taip pat ketina pasielgti ir šuolių į aukštį rungties favoritė iš Rusijos Marija Lasickienė, Londone startuosianti kaip neutrali sportininkė. „Tai yra gana rimta – sunegalavo maždaug 30 žmonių. Bandome perkelti Mariją, kuri atskris antradienį, į kitą viešbutį. Visi kiti rusai apsinuodijimo išvengė ir jų niekur nekraustysime – jeigu iki šiol nesusirgo, vadinasi, jų imuninė sistema atlaikė“, – Rusijos žiniasklaidai sakė neutralios Maskvos delegacijos atstovė Jelena Orlova. Tuo metu Lietuvos delegacijos atstovai DELFI pranešė neketinantys keisti apgyvendinimo planų ir atvykstančius naujokus toliau priims tame pačiame keturių žvaigždučių „Tower Hotel“ viešbutyje.