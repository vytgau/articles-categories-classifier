Paskutinėse rungtynėse Ekvadore argentiniečiams tiko tik vienintelis rezultatas – pergalė, tačiau jau pirmą minutę jie gavo skaudų smūgį, praleisdami Romario Ibarros įvartį. Visgi vieną geriausių pasaulio futbolininkų Lionelį Messi tai paveikė kaip šaltas dušas. Puolėjas 11 min. išlygino rezultatą, 18 min. tiksliu smūgiu išvedė svečius į priekį, o antrame kėlinyje dar vienu technišku spyriu užtvirtino Argentinos pergalę 3:1 ir išplėšė kelialapį į pirmenybes Rusijoje. Argentina su 28 taškais grupėje užėmė trečiąją vietą. „Mes nusipelnėme keliauti į pasaulio čempionatą. Šita komanda negalėjo likti svarbiausio įvykio nuošalyje. Buvo sunku, tačiau šiandien viskas pavyko puikiai, nepaisant netikėto rungtynių starto. Pasirinkome ne patį lengviausią kelią, tačiau svarbiausia, kad pasiekėme savo tikslą“, – po rungtynių kalbėjo 30-metis L. Messi, iš viso atrankos varžybose pelnęs 7 įvarčius. Fiasko atrankos varžybos baigėsi dabartiniams Pietų Amerikos čempionams – Čilės futbolininkams. Paskutinėse rungtynėse jie 0:3 pralaimėjo grupės lyderiams brazilams ir, surinkę 26 taškus, grupėje liko tik šešti – be bilieto į pasaulio pirmenybes. Brazilija (41 taškas) ir Urugvajus (31 taškas) užėmė atitinkamai 1 ir 2 vietas, o 4-oje, taip pat suteikiančioje kelialapį į čempionatą, liko Kolumbija (27 taškai). Paskutinėse rungtynėse kolumbiečiai 1:1 sužaidė su Peru (26 taškai) rinktine, kuri užėmė 5-ąją vietą ir dalyvaus papildomame atrankos etape. Jame Peru susikaus su Okeanijos zonoje pirmąją vietą užėmusia Naujosios Zelandijos nacionaline ekipa. Rezultatyviausiu Pietų Amerikos atrankos zonos futbolininku tapo urugvajietis Edinsonas Cavani, pasižymėjęs 10 kartų. L. Messi su Alexiu Sanchezu (Čilė) ir Felipe Caicedo (Ekvadoras) įmušė po 7 kartus ir pasidalijo 2-4 vietas. Visi rezultatai Brazilija 3 – 0 Čilė 55' Paulinho [1-0] 57' Gabrielis Jesusas [2-0] 90' Gabrielis Jesusas [3-0] Ekvadoras 1 – 3 Argentina 1' Romario Ibarra [1-0] 11' Lionelis Messi [1-1] 18' Lionelis Messi [1-2] 62' Lionelis Messi [1-3] Paragvajus 0 – 1 Venesuela 84' Yangelis Herrera [0-1] 90' Gustavo Gomezas (Paragvajus) ir Wilkeris Angelis (Venesuela) pašalinti iš aikštės Peru 1 – 1 Kolumbija 56' Jamesas Rodriguezas [0-1] 76' Jose Paolo Guerrero [1-1] Urugvajus 4 – 2 Bolivija 24' Gastonas Silva [0-1] - į savus vartus 39' Martinas Caceresas [1-1] 42' Edinsonas Cavani [2-1] 60' Luisas Suarezas [3-1] 76' Luisas Suarezas [4-1] 79' Diego Godinas [4-2] - į savus vartus Turnyro lentelė (vieta, komanda, rungtynės, pergalės, lygiosios, pralaimėjimai, įvarčių santykis, taškai)  * pateko į pasaulio čempionatą ** pateko į papildomą atrankos etapą 23👌 🇷🇺RUS 🇧🇷BRA 🇮🇷IRN 🇯🇵JPN 🇲🇽MEX 🇧🇪BEL 🇰🇷KOR 🇸🇦KSA 🇩🇪GER 🦁ENG 🇪🇸ESP 🇳🇬NGA 🇨🇷CRC 🇵🇱POL 🇪🇬EGY 🇮🇸ISL 🇷🇸SRB 🇫🇷FRA 🇵🇹POR 🇦🇷ARG 🇨🇴COL 🇺🇾URU 🇵🇦PAN— #WCQ ⚽️🏆 (@FIFAWorldCup) October 11, 2017 