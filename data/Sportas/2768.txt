Lapkričio 18 dieną Vilniaus „Siemens“ arenoje lietuviai kovos dėl „KOK World GP“ čempiono titulo. „Sparta Fight Gym“ auklėtinis H. Vikšraitis pusfinalyje susitiks su olandu Honzinyo Abena. Kitame pusfinalyje „Titano“ kovotojas M. Narauskas surems pirštines su Lietuvos žiūrovams jau pažįstamu Jordy Laretu. „Mindaugą pažįstu ir linkiu jam pergalės pusfinalyje, – kalbėjo H. Vikšraitis. – Manau, publika norėtų išvysti mus finale, galiu palinkėti jam būti kuo geriausios formos ir lai lietuvis triumfuoja ketvertuko finale. Sunku būtų spėlioti, kaip atrodytų mūsų kova, tačiau žinau vieną – Mindaugui būtų sunku“. Praėjusią savaitę Belgijoje iškovojęs IKBF čempiono diržą M. Narauskas ramus: „Lietuviškas finalas? Pirmiausia, privalome įveikti savo varžovus pusfinaliuose“. „Žinoma, geriausias variantas būtų pirmąją kovą baigti anksti, kad liktų daugiau jėgų finalui, – kalbėjo M. Narauskas. – Tačiau J. Laretas pasižymi ištverme, todėl ruošiuosi ilgesnei kovai. Nenuvertinu nei vieno savo priešininko, šiuo metu tobulinu smūginę techniką bei gerinu ištvermę. Šįkart žiūrovai ringe pamatys aštrų, staigų ir ištvermingą Mindaugą Narauską“. Vilnietis H. Vikšraitis teigė, kad pasiruošimas turnyrui – šventas reikalas. „Treniruočių nepraleidinėju, pasilieku salėje ilgiau, laimėjęs kovą nepradedu jos švęsti, o grįžtu tobulėti į salę. Visada esu pasiruošęs žengti į ringą, – kalbėjo vilnietis. – Pusfinalis? Olandai visada pasižymi karštu charakteriu ir noru laimėti kovą. Manau kova bus sunki, bet mane pažįstantys žiūrovai žino, kad aš nesu nelinkęs lengvai atiduoti pergalės, dažnai varžovams pridarau rimtos žalos“. „Taip, Henrikas yra labai aukšto lygio kovotojas, – nė kiek neabejojo M. Narauskas. – Man jo kovas žiūrėti būdavo įdomu, dar įdomiau būtų stoti į ringą, tai yra lyg nemažas savo jėgų išbandymas. Man kiekviena kova yra svarbi, o ši galimybė kovoti dėl titulo tik dar labiau motyvuoja eiti į priekį – aš nepasiduosiu“.