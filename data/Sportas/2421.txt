„Jau per apšilimą neturėjau jėgų. Treneriai susirūpinę buvo, išgąsdinau juos gerokai, liaudiškai tariant pridėjo į kelnes, – juokėsi I. Barysas. – Sirgau visą savaitę. Atrodo, matau viską, bet kūnas neklauso. Atrodo, gali padaryti, bet nėra iš ko, liga daro savo. Nebuvo lengva, pirmąsias minutes galėjau tik gintis.“ Pagal MMA taisykles su graiku kovęsis lietuvis keletą kartų išsisuko iš itin pavojingų situacijų ir galiausiai viską pabaigė užlauždamas varžovui iš Graikijos Konstantinui Skordouliui koją antrame raunde. „Paskutinis veiksmas buvo atidirbtas. Ruošėme kelis variantus – arba trikampį, arba koją užlaužti. Tik nepatenkintas, kad negalėjau smūgių atlikti – kūnas neklauso, nors ir viską mato. Praleidau nemažai smūgių iš apačios, daug jėgų išnaudojau išeidamas ne kartą iš pavojingų situacijų. Tai tik prideda pasitikėjimo savimi, – komentavo Tysono pravardę turintis sportininkas. Prieš tai dvi buvusias kovas „atominis“ I. Barysas laimėjo per rekordinį laiką – mažiau nei minutę. „Abejojau, ar dalyvausiu šiame turnyre, bet išėjau kaip karys ir kovojau. Gal ir gerai tokios kovos – pamačiau savo silpnas vietas, – tęsė jis ir iš karto paprieštaravo sau. – Kita vertus, geriau neiti kovoti, kai esi tokios būklės ir nevaidinti didvyrio. Pikta, kai gali viską pataikyti, bet rankos nekyla“. I. Barysas neatmetė galimybės, kad galėjo ir pralaimėti: „Tuomet pora savaičių būčiau užsidaręs, bet nieko nepadarysi. Žmonės to nežino – jei pralaimi, iš karto nurašo. Taip ir krepšinyje ir kituose sportuose“. Panašus likimas ištiko iš T. Pakutinską. „Daug kam koją pakišo ligos, gripai, lašelinės“, – dalijosi mintimis pasaulio pankrationo čempionas. Su patyrusiu japonu Ishii Satoshi grumtis ringe turėjusiam lietuviui visas kortas sumaišė ir pasikeitęs varžovas. Traumą patyrusį Tekančios šalies atstovą pakeitė gerokai už Tomą sunkesnis ukrainietis Jurijus Protsenka. Net ir po papildomo raundo nugalėtojas nepaaiškėjo – teisėjai paskelbė lygiąsias. „Pirmą raundą gerai buvo – nusiverčiau jį, atrodė, kad baigsiu greitai, daug jėgų atidaviau. Antrame raunde ne taip stengiausi ir ukrainietis buvo pranašesnis, o trečią galvojau išlošiau, bet yra kaip yra. Gaila, tiek daug ruošiausi, bet kai liga užklupo, buvo sunku“, – kalbėjo T. Pakutinskas. Kodėl sportininkas nemėgino išnaudoti savo galingiausią ginklą – smaugimo veiksmą, kuriuo sutramdė ringe ne vieną galingą oponentą? „Nedariau smaugimo veiksmo, nes jo kaklas stambus, imtynininkas, bereikalingai jėgų nenaudojau, norėjau viską baigti stovėsenoje, bet jis atsparus smūgiams, galva guminė, antakis net plyšo, bet vis tiek stovi ir viskas. Nieko, kitą kartą kris. Galvoju, kad jis tikrai atvažiuos dar į Lietuvą“, – nenusiminė kovotojas. Tradiciniame „Bushido Hero‘s“ turnyre šeštadienį Vilniuje kovinių sporto menų gerbėjai išvydo net šešis nokautus, o lietuvių dvikovose su svečiais iš užsienio buvo pralaimėti tik kartą. 