Likus vos trims dienoms iki žaidynių pradžios Sporto arbitražo teismas (CAS) pranešė pradėjęs nagrinėti skubią 32 rusų atletų apeliaciją. Į arbitražą kreipėsi ne tik šešiskart olimpiniu čempionu greitojo čiuožimo trumpuoju taku rungtyje tapęs V. Anas, bet ir 2014-ųjų Sočio olimpiadoje aukso medalį iškovojęs biatlonininkas Antonas Šipulinas ir slidinėjimo kroso pasaulio čempionas Sergejus Ustiugovas. „Ieškovai skundžia IOC (Tarptautinio olimpinio komiteto) sprendimą atsisakyti pakviesti juos dalyvauti 2018-ųjų žiemos olimpinėse žaidynėse“, – sakoma CAS pranešime. „Jie reikalauja, kad CAS pakeistų IOC sprendimą ir leistų jiems varžytis šiose žaidynėse kaip „Olimpiniams sportininkams iš Rusijos“, – priduriama jame. Šis teismo procesas kelia vilčių, kad V. Anas, 2011-aisiais susipykęs su Pietų Korėjos čiuožimo federacija, gavęs Rusijos pilietybę ir nuo to laiko varžybose atstovaujantis šiai valstybei, gali užbaigti olimpiečio karjerą savo gimtojoje šalyje vykstančiose žaidynėse. Praėjusią savaitę CAS panaikino diskvalifikaciją iki gyvos galvos 28 rusų sportininkams, ir 15 iš jų kreipėsi į IOC dėl kvietimų į Pjongčango olimpiadą, tačiau jų prašymas patenkintas nebuvo. TOK uždraudė Rusijos sportininkams dalyvauti 2018-ųjų žiemos olimpinėse žaidynėse su šalies vėliava dėl dopingo vartojimo plačiu mastu per Sočio olimpiadą. Tik 169 rusų sportininkams leista dalyvauti su neutralia „Olimpinio sportininko iš Rusijos“ vėliava. 32 metų V. Anas, A. Šipulinas ir S. Ustiugovas į šį sąrašą įtraukti nebuvo, nors Rusijos olimpinio komiteto viceprezidentas Stanislavas Pozdniakovas tvirtino, kad šie sportininkai „niekada nebuvo įsivėlę į jokius dopingo skandalus“. 2014-aisiais Sočio žiemos olimpiados šeimininkė pelnė daugiausiai olimpinių medalių. Tačiau vėliau paaiškėjo, kad per jas buvo sukeičiami dopingą naudojusių sportininkų mėginiai. Tuo tarpu mėginiai, kurie būdavo siunčiami toliau tirti tarptautiniams ekspertams, buvo klastojami naudojant druską ir kavą. TOK sprendimą dėl Rusijos sportininkų diskvalifikavimo iš 2016-ųjų Rio de Žaneiro žaidynių atskiroms federacijoms leido priimti savarankiškai, todėl prieš tą olimpiadą kilo sumaištis.