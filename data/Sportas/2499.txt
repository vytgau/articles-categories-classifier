Pernai startavusio sporto finansavimo skaidrinimo projekto tikslas – įnešti į šią sritį daugiau aiškumo. Pirmojo jo etapo metu, savo duomenis apie išdalintus pinigus jau pateikė LTOK, Kūno kultūros ir sporto departamentas (KKSD), Lietuvos olimpinis sporto centras (LOSC) bei Kūno kultūros ir sporto rėmimo fondas (KKSRF). Dabar prie jų prisijungia ir savivaldybės. Kaip sako LTOK vadovė Daina Gudzinevičiūtė labai ilgai visuomenei bei pačiai sporto bendruomenei trūko žinių apie tai, kaip veikia finansavimo sistema. Dėl to kildavo pakankamai daug spekuliacijų ir klausimų. „Sporto pinigai“ jau antrus metus iš eilės suteikia galimybę visus rūpimus duomenis rasti vienoje vietoje. „Pastebėjome, kad šiemet sporto pinigų srautų viešinimo procesas vyksta dar greičiau, o savivaldybės noriau pateikia savo duomenis. Neabejojame, kad didesnis skaidrumas federacijoms bei klubams suteiks apčiuopiamą naudą, nes būnant atviru ir patikimu lengviau surasti ir tinkamą partnerį“, – teigia ji. Prie projekto įgyvendinimo aktyviai prisidedančio portalo DELFI direktorius Vytautas Benokraitis skaičiuoja, kad savo duomenis jau pateikė daugiau nei 30 savivaldybių. Tarp jų ir didžiausi šalies miestai: Vilnius, Kaunas bei Klaipėda. „Jeigu norime sukurti stiprią sporto bendruomenę, privalome užtikrinti ir jos finansavimo skaidrumą. „Sporto pinigai“ suteikė teigiamą impulsą, siekiant šio tikslo. Vis aktyvesnis savivaldybių prisijungimas prie šio projekto yra labai sveikintinas. Tikiu, kad ateityje jos savo duomenis pateiks net neraginamos. Institucijų atvirumas turi tapti savaime suprantamu dalyku“, – sako jis. „Sporto pinigai“ – tai tęstinis sporto finansavimo skaidrinimo projektas, kurį pernai inicijavo LTOK, LSFS ir DELFI. Juo siekiama, kad visi duomenys apie sporto federacijoms skiriamas lėšas būtų pateikiami aiškiai ir vienoje vietoje, o visuomenė būtų tinkamai supažindinta su lėšas skirstančių sporto organizacijų funkcijomis ir biudžetų struktūra. Pernai projektas buvo įvertintas ir sporto žurnalistų. Lietuvos sporto žurnalistų federacijos (LSŽF) apdovanojimuose „Sporto pinigai“ nominuoti, kaip geriausia metų sporto iniciatyva.