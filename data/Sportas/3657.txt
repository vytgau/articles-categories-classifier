Prie pasaulio čempionato favoritų priskiriamas kanojininkas Henrikas Žustautas, kuris vienviečių kanojų 200 m varžybose šiais metais skynė vieną pergalę po kitos – laimėjo Europos čempionatą, pasaulio taurės varžybų etapą, Europos ir pasaulio jaunimo čempionatus. „Aišku, sieksiu aukščiausių vietų, bet nenoriu prisikalbėti dar prieš startą ir apie vietas nieko neprognozuosiu. Svarbiausia – patekti į finalą ir ten irkluoti be klaidų. Pasaulio čempionate dalyvaus visi geriausi sprinteriai, tai laukia labai atkakli kova. Viską gali lemti mažiausios smulkmenos ir šimtosios sekundės dalys, kaip buvo Europos čempionate“, – sako H. Žustautas. 23 metų kanojininkui tai bus trečiasis pasaulio čempionatas. Praėjusiame 2015 m. čempionate H. Žustautas iškovojo 5 vietą. Į medalius pretenduoja ir daugiau patirties sukaupę 29 m. Ričardas Nekriošius ir 30 m. Andrejus Olijnikas. Dvivietę baidarę irkluojantiems lietuviams tai bus penktasis pasaulio čempionatas. Praėjusiose pirmenybėse R. Nekriošius ir A. Olijnikas 1000 m varžybose užėmė 7 vietą, o Rio de Žaneiro olimpiadoje iškovojo 5 vietą. „Pasaulio čempionatui ruošėmės Šveicarijos aukštikalnėse ir jau pirmadienį atvykome į Čekiją. Tikimės, kad po kelių dienų adaptacijos būsime optimalios sportinės formos. Pasaulio čempionatas – svarbiausias šių metų startas, todėl visas dėmesys buvo nukreiptas pasiruošti šioms varžyboms. Sieksim medalių, bet pirmiausia reikia įveikti atrankos etapą ir patekti į finalą, o ten prie starto linijos visi lygūs“, – teigė R. Nekriošius. Iš viso pasaulio čempionate dalyvaus 14 lietuvių. 200 metrų distancijoje be H. Žustauto taip pat startuos olimpinių prizininkų Aurimo Lanko ir Edvino Ramanausko irkluojama dvivietė baidarė, dviviečių kanojų varžybose startuos Vytautas Prunskas ir Artūras Giliasevičius, vienviečių – baidarininkas Artūras Seja ir kanojininkė Rūta Dagytė. 500 m nuotolyje startuos Lietuvos baidarininkų keturvietė: A. Lankas, E. Ramanauskas bei Mindaugas ir Simonas Maldoniai. 1000 m varžybose kovos kanojininkas Vadimas Korobovas, kanojininkų Osvaldo Murzos ir Jevgenijaus Kuračionoko irkluojama dvivietė bei baidarininkų R. Nekriošiaus ir A. Olijniko duetas. Pasaulio čempionate varžysis 850 baidarininkų ir kanojininkų iš 65 valstybių.