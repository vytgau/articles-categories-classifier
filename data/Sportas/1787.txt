Stabilūs lietuviai Pastoviausią tempą išlaikančiu lietuviu reikėtų vadinti motociklininką Balį Bardauską. Jis kiekvieną dieną pernelyg nenutolsta nuo pozicijos pavadinimu 100, o po trijų etapų bendroje įskaitoje užima 115-ą vietą. Niekur neskubėti, nelenktyniauti ir atvažiuoti iki finišo – šito moto Balys laikosi kiek įmanydamas. Trečias Dakaro ralio etapas, anot kai kurių lenktynininkų, buvo dar sudėtingesnis nei antras, o jau antrą daugelis vadino košmarišku. Dar daugiau bekelės, dar daugiau klastingų kopų, dar didesnės baudos už kiekvieną neatsargumo akimirką. Vaidotas Žala su Sauliumi Jurgelėnu į tarpinį finišą atvyko nusimontavusiu ratu – kopose važiuojama padangas pripučiant gerokai mažesniu slėgiu nei paprastai (apie 0,5 bar), tad kiekvienas staigesnis judesys vairu gali baigtis važiavimu ant ratlankio. Taip nutiko ne jiems vieniems, tik ne visiems pasitaikė ratus keisti matant šimtams žiūrovų. Tai – menka bėda palyginus su „Toyota Hilux“ varikliu, kuris pastoviai kaito. Pavažiuoji, aplenki kelis varžovus, turi sustoti ir atsivėsinti. Ir tada istorija kartojasi – S. Jurgelėno teigimu, kai kuriuos varžovus tame pačiame etape teko aplenkti 6-7 kartus. 33-a užimta vieta nepagerino jų pozicijos, bet ir nenustūmė labai žemyn – jie po trijų etapų 27-i. Antanas Juknevičius tuo tarpu demonstruoja, kad ne be reikalo yra važiavimo dykumose treneris. Kartu su Dariumi Vaičiuliu jie per etapus keliauja stabiliai ir užtikrintai, o pirmadienį užimta 24-a vieta leidžia bendroje įskaitoje užimti 18-ą poziciją. Benediktas Vanagas su Sebastianu Rozwadowskiu pirmoje greičio ruožo pusėje demonstravo pavydėtiną tempą ir jau taikė į dvidešimtuką, tačiau antroje dalyje keliskart įstrigo kopose ir finišą pasiekė vos vėliau nei kitas lietuvių ekipažas – 26-oje vietoje. Tačiau bendroje įskaitoje dėl pirmas dvi dienas nutikusių problemų pavadinimais „sugedę degalų siurbliai“ ir „sugedęs stogas“ ekipažas užima tik 37-ą vietą. Labai stabilūs prancūzai Automobilių įskaitos lyderių penketukas iš principo nepasikeitė. Jame vis dar dominuoja prancūzai (4 iš 5 lyderių ekipaže turi bent vieną prancūzą), tris vietas užima „Peugeot“, dvi – „Toyota“. Tačiau Nasseras Al-Attiyah, laimėjęs trečiame greičio ruože, pakilo į trečią poziciją ir bendroje įskaitoje, nustumdamas savo komandos draugą Ginielį de Villiersą į penktą. Pirmoje-antroje vietose irgi įvyko rokiruotė – į antrąją nukrito Cyrilis Despres, o „Mr. Dakar“ Stephane'as Peterhanselis, jeigu maratonas baigtųsi dabar, turėtų pirkti naują lentyną beduino statulėlėms, nes gautų jau keturioliktąją per savo karjerą. „Tai buvo dar vienas labai gražus greičio ruožas. Jame buvo daug dulkių – tai kėlė nemažai problemų. Navigacija buvo kiek lengvesnė, kadangi motociklininkai startavo pirmieji – jie puikiai orientuojasi, tad automobiliams pakanka sekti paskui jų vėžias. Mes šiame greičio ruože nevažiavome maksimaliai greitai – buvome greiti, bet ne tokie, kokie galime būti“, – įspūdžius pasakojo S. Peterhanselis.  Vienintelis sugebėjęs deramai pasipriešinti „Peugeot“ klanui N. Al-Attiyah teigė, kad greičio ruožo metu susidūrė su keliomis problemomis, dėl kurių nedemonstravo tokio rezultato, kokį būtų galėjęs parodyti. „Šiandien mums dukart nuleido padangą – praradome apie tris minutes. Tačiau mes laimėjome šį etapą, o tai yra gerai. Mums reikėjo spausti, tačiau nepersistengti. Trasa buvo sudėtinga ir vietomis labai pavojinga, tad negalėjome perspausti. Aš tikiu, kad mūsų „Toyota Hilux“ yra geras automobilis ir mes toliau darysime geriausia, ką galime – kaip ir šiandien“, – sakė katarietis. Bloga diena buvo MINI komandai. Iš kovos dėl pirmųjų pozicijų pasitraukė Mikko Hirvonenas: suomis bene valandą praleido trasoje remontuodamas savo automobilį ir atsisveikino su viltimis šiame Dakare pakilti bent į „Top 5“. Kitas MINI vairuotojas Nani Roma prieš pat finišą apvirto ir trasą paliko sraigtasparnyje į ligoninę. KTM vėl lyderis Pirmasis Dakaro ralyje triumfavęs britas Samas Sunderlandas labai nori pakartoti savo pasiekimą. „Red Bull KTM Factory Team“ komandai atstovaujantis motociklininkas po sunkios trečios dienos išsiveržė į priekį ir susikrovė daugiau nei 4 minučių persvarą prieš antroje vietoje esantį Keviną Benavidesą. „Buvo gera diena. Pirmoje dalyje jaučiausi labai stiprus, tačiau antroje buvo klastingų vietų. Praleidau vieną nusileidimą kopose ir patyriau avariją, kuri atrodė gana baisiai. Stengiausi važiuoti greitai – toks buvo mano planas. Padariau kelias klaidas, tačiau bendrai vertinant, diena buvo gera“, – įspūdžius po etapo pasakojo S. Sunderlandas. Po antro etapo pirmavęs Joanas Barreda Bortas trečiajame paklydo, prarado nemažai laiko ir bendroje įskaitoje krito į 15-ą vietą. Kopose taip pat paklydęs Xavier de Soultrait, po antro etapo buvęs šeštoje vietoje, po trečiojo nukrito į 11-ą. Navigacija bekelės ruožuose – ne mažiau svarbi už vairavimo sugebėjimus. Ypatingai ji svarbi motociklininkams, kurie startuoja pirmieji. Sunkvežimių klasėje tuo tarpu nieko naujo, bet tik tarp lyderių. „Kamaz – Master“ komandos atstovas Eduardas Nikolajevas finišą pasiekė antroje vietoje (atsiliko tik nuo Federico Villagra), tačiau to užteko pirmos vietos bendroje įskaitoje išsaugojimui. Šio Dakaro finišą (arba bent jau tarpinį finišą po trijų greičio ruožų) gali švęsti baltarusiai: du jų sunkvežimių ekipažai užima trečią ir ketvirtą vietas. Kiek atvirkštinė nuotaika gausiausioje Dakaro sunkvežimių komandoje „Kamaz – Master“: iš keturių į nugalėtojo titulą pretenduojančių ekipažų greičiausiųjų dešimtuke beliko vienas. Bekelės ruožai sunkvežimiams yra neatlaidūs: jeigu apvirtusį automobilį vėl pastatyti ant ratų nėra sunku, tai sunkiasvorės transporto priemonės pavirtimas ant šono kopose neretai reiškia Dakaro pabaigą.