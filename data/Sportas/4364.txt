„Mums tai buvo labai sunkios rungtynės, turėjome kautis iš visų jėgų vienas už kitą, – spaudos konferencijoje pripažino legionierius iš Trinidado ir Tobago. – Žinojome, kad varžovai daug atakuos, tad atidavėme visas jėgas gindamiesi. Būkime sąžiningi, jie beveik neturėjo progų pasižymėti, net ir situacijoje, kai praleidome įvartį. Ten varžovams šiek tiek pasisekė. Jiems nepavyko pralaužti mūsų gynybos, tad mes gerai atlikome savo darbą ir patekome į kitą etapą. Rungtynės nebuvo gražios, tačiau svarbiausia šį kartą buvo rezultatas.“  „Sūduvos“ žaidėjas sutiko, kad komandai nepavyko aikštėje atlikti planuotų užduočių, tačiau tvirtino, kad tiesiog toks yra futbolas. „Viskas nutinka aikštėje. Gali analizuoti įrašus, kurti planus, bet aikštėje reikia derintis prie įvairių aplinkybių. Svarbiausia plano dalis buvo patekti į kitą etapą, o mes tai pasiekėme“, – šypsojosi legionierius. Ваш браузер не поддерживает iframe. Visi „Sūduvos“ rungtynių žiūrovai žino, kad keliant kampinius ar įmetant kamuolį į aikštę iš užribio arčiau varžovų vartų R. Abu Bakras visada keliauja į baudos aikštelę ir stengiasi pirmas pasiekti kamuolį galva. Marijampolės komanda šį sezoną po standartinių situacijų įmušė daug įvarčių, per rungtynes su Soligorsko „Šachtior“ taip buvo pelnyti abu įvarčiai, tačiau „Liepaja“ pasinaudoti šiuo ginklu neleido. „Jie matė, ką mes darėme pirmose rungtynėse, tad tam buvo gerai pasiruošę. Kitame etape bus dar sunkiau, tad ir mes turime kelti savo lygį. Laukiame iššūkio“, – drąsiai kalbėjo R. Abu Bakras. Būsimas „Sūduvos“ varžovas Šveicarijos komanda „Sion“ yra gerokai turtingesnis ir labiau patyręs už Marijampolės ekipą, tačiau Trinidado ir Tobago rinktinės narys įsitikinęs, kad šveicarai sulauks rimto „Sūduvos“ iššūkio. „Atliksime savo darbą, analizuosime, kokius ginklus jie turi. Aišku, nesame favoritai, bet mes žinome, kaip žaisti savo žaidimą. Būsime pasirengę kovoti su jais“, – prižadėjo gynėjas.  Europos lygos atrankos III etapo pirmas rungtynes „Sūduva“ ir „Sion“ ekipa žais Marijampolėje liepos 27-ą. Rungtynių pradžia 20 val. Atsakomas mačas bus žaidžiamas rugpjūčio 3-ią Ženevoje.