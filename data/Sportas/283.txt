Dvikovos pradžioje abi komandos žaidė aktyviai, tačiau vėliau išryškėjo didesnis kauniečių kamuolio kontrolės pranašumas. Šeimininkams sunkiai sekėsi kurti progas, o svečiai pasižymėjo pavojingais Brice'o Goupy bei Tomo Dombrauskio smūgiais iš arti, kurie buvo blokuoti. Antrame kėlinyje abiejose aikštės pusėse buvo kur kas daugiau veiksmo. 50-ąją minutę techniškasis „Stumbro“ legionierius Lucasas Villela su futbolo kamuoliu sušoko sambą baudos aikštelėje, tačiau jo smūgiuotas kamuolys skriejo tiesiai į vartininką. Rungtynės kitu kampu pasisuko 68-ąją minutę – tada „Palanga“ kontratakos metu išsiveržė į priekį. Simonas Urbys iš kairiojo krašto atliko perdavimą G. Juškai, kuris fantastišku smūgiu iš maždaug 18 metrų nuginklavo prieš tai dviejuose mačuose įvarčio nepraleidusį Rodrigo Josviakį. Saugas tokiu būdu pasižymėjo antrame mače iš eilės. Praleistas įvartis privertė kauniečius žaisti dar aktyviau. Kairiajame krašte išsiskyrė į atakas jungęsis Jardelis Nazare, o labiausiai žibėjo L. Villela, deja, brazilo pastangų išlyginti rezultatą neužteko. Legionieriaus galingai smūgiuotas kamuolys sudrebino vartų skersinį, o per teisėjo pridėtą laiką baudos smūgio metu kamuolį atmušė antrame mače iš eilės įvarčio nepraleidęs vartininkas Antonas Cvetkovas. Ši įsimintina pergalė leido palangiškiams pakilti į trečią turnyro lentelės vietą, savo ruožtu, „Stumbras“ savo šansu nepasinaudojo ir savo sąskaitoje turi tuos pačius aštuonis taškus. 