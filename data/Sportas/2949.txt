Tądien 12.15 val. Klaipėdos „Akropolio“ ledo arenoje uostamiesčio klubas priims Kauno „Kaunas Hockey“ ekipą ir po ketvirčio amžiaus bandys sugrąžinti buvusią Klaipėdos ledo ritulio šlovę. Keletą kartų Lietuvos čempione tapusi tuometinė „Baltija“ dar tarybiniais laikais ritmai kibdavo į atlapus Elektrėnų „Energijai“, kurią įveikdavo varžytinėse dėl Lietuvos čempionų titulo. 1992 metais klubas iširo ir Lietuvos čempionate neberungtyniavo. Į ledo ritulio žemėlapį grįžtantys klaipėdiečiai šį sezoną aukštų tikslų nekelia ir pirmąjį sezoną tikisi išbandyti savo jėgas ir įvertinti galimybes. Komandoje užregistruota pora ledo ritulininkų, kurie puikiai pamena tuos laikus, kai su komanda tapo Lietuvos čempionais. „Komandos vadovas pakvietė žaisti kartu su jaunimu, kuriam reikės pagelbėti čempionate. Sutikau ir noriu įvertinti savo galimybes bei pamatyti, koks gi yra Lietuvos čempionato lygis. Gal man jau seniai laikas atidarinėti vartelius prie atsarginių žaidėjų suolelio, o gal kaip tik patirtis bus labai reikalinga aikštelėje. Laukiu debiutinių rungtynių su nekantrumu, tai turėtų būti įdomi kova“,- sakė 52-iejų „Baltijos“ gynėjas, šešiskart Lietuvos čempionas Viktoras Vaičiulionis. Komandoje yra dar ne vienas veteranas, o vyriausias komandoje yra 59-erių atsarginis vartininkas Andrejus Šutovas, kuris taip pat puikiai pamena Klaipėdos ledo ritulio klestėjimo laikus. Šalia patyrusių veteranų ant starto linijos rikiuosis net septyni 15-16 metų Klaipėdos "HC "Klaipėda" ledo ritulio mokyklos auklėtiniai. Klaipėdos klubas bus vienintelis šalyje, kuris namų rungtynes žais „Akropolyje“. Žiūrovams tai turėtų patikti, mat kavą ar arbatą bus galima ragauti vos per metrą kitą nuo aršių ledo ritulio kovų.