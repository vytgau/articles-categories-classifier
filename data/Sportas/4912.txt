M. Vasiliauskas prieš trejus metus iš gimtojo Panevėžio persikėlė į Šiaulius ir nuo tada šio miesto teniso mokykloje besitreniruojantis ir gyvenantis vaikinas čia esančiuose kortuose kasdien praleidžia ištisas valandas. Vaikiną Šiauliuose treniruojantis Šarūnas Kulnys sakė, kad puikus žaidimo situacijų skaitymas, tvirtas charakteris ir didelis užsispyrimas M. Vasiliauską išskiria iš bendraamžių ir leidžia jam iškovoti pergales teniso kortuose. „Kartais pavadinu jį lapinu. Dažnai tokios amžiaus žaidėjai dar žaidžia ganėtinai primityvų tenisą - muša bet kur ir kuo stipriau. Matas gi išsiskiria iš bendros masės savo teniso supratimu ir mąstymu aikštelėje. Be to, jis yra tikras kovotojas. Kartais atrodo, kad kuo jam sunkiau, tuo geriau“, - pasakoja Š. Kulnys. Kalbėdamas apie žaidimo elementus, kuriuos M. Vasiliauskas turi tobulinti, treneris nedaugžodžiauja. „Suprantama, kad tokiame amžiuje visus žaidimo elementus reikia gerinti. Ir gana stipriai. Kalbu ir apie taktinį pasirengimą, ir apie techninius dalykus. Taip pat fizinį pasirengimą, kurio Matui, sakyčiau, kol kas trūksta labiausiai. Jis nėra labai aukštas, nusileidžia daliai savo varžovų fizine jėga, tačiau daug ir kantriai dirbant šiuos dalykus įmanoma susitvarkyti, o štai teniso supratimas, kokį turi šis žaidėjas, duotas ne visiems ir tai yra labai svarbu“, - teigia Š. Kulnys. Artimiausiuose žaidėjo planuose - liepos mėnesį Vengrijoje vyksiantis Europos olimpinis festivalis ir pirmos kategorijos „Tennis Europe“ turnyrai. „Šiose varžybose Mato laukia tikrai pajėgūs varžovai, todėl bus labai įdomu pamatyti kaip jam seksis tvarkytis ir su stipresniais varžovais ir su didesne rimtas varžybas lydinčia įtampa. Visgi aš esu optimistas ir labai tikiuosi, kad M. Vasiliauskui šiemet pavyks įgyvendinti sezono tikslą - patekti į baigiamąjį „Tennis Europe“ metų turnyrą, kuriame dalyvaus tik aštuoni pajėgiausi sezono šešiolikmečiai. Praėjus pusei sezono šiose lenktynėse jis kol kas yra pirmas“, - pasakojo Šiauliuose besitreniruojančio panevėžiečio treneris. Įdomu ir tai, kad M. Vasiliauskas tenisą derina su pamokomis muzikos mokykloje - čia jis skambina pianinu. Paklaustas ar panevėžietis ateityje pasirinks profesionalaus tenisininko kelią, Š. Kulnys sakė, jog prielaidos tam tikrai yra. „Aš to ką matau dabar, manau, kad Matas tikrai gali būti labai geras žaidėjas. Jei pats to norės. Jei ir toliau sunkiai dirbs treniruotėse. Jei nepradės riesti nosies po pirmų didesnių pergalių. Aišku, kalbant apie profesionalų tenisą yra ir labai daug kitų dedamųjų dalių, pavyzdžiui, finansai, treniruočių sąlygos ir partneriai, tačiau tai sprendžiami dalykai, svarbu žaidėjui nepritrūktų užsispyrimo, noro ir energijos, o to Matas turi su kaupu“, - pabrėžė Š. Kulnys.