Tarsi kokio magiško triuko dalis, penki olimpiniai žiedai, rodos, kabo naktiniame Pjongčango danguje. Olimpinės žaidynės – visuomet puiki galimybė pademonstruoti naujausias technologijas, o šiais metais tikromis olimpiados „žvaigždėmis“ tapo nedidelės bepilotės skraidyklės, kiekvieną vakarą apšviečiančios dangų virš Pjongčango olimpinio stadiono. Kiekvieną vakarą per medalių įteikimo ceremoniją žiūrovai akylai stebi dangų, norėdami pasigrožėti ne tik fejerverkais, bet ir neįprastu šviesos šou, kurį sukuria šimtai bepiločių, skraidydami ir formuodami įvairius vaizdus – nuo olimpinių žiedų iki trimačių žiemos sportininkų figūrų ar žiemos olimpiados talismano – tigro Soohorango. Galimybes rengti tokius įspūdingus pasirodymus sudarė amerikiečių lustų gamintoja „Intel“. Kiekviena tokia „šokanti žvaigždė“ turi GPS mikroschemą, kuri nurodo valdymo kompiuteriui, kur tam tikru metu yra konkreti skraidyklė. „Intel“ net pagerino vienu metu skrendančių bepiločių rekordą: pasirodymo metu skraidė 1218 bepiločių skraidyklių.