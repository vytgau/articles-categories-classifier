Jo profilį vaizdų socialiniame tinkle „Instagram” seka daugiau nei 6000 žmonių, o neseniai dviračiu surengta kelionė iš Vilniaus į Paryžių sulaukė dėmesio keliose valstybėse. Grįžusį iš kelionės fotografą pakalbino „Velomaratonas”, kurio dalimi R. Danisevičius yra nuo pat pradžių – jau aštunti metai. „Dviratis man yra laisvė ir nepriklausomybė. Juo važinėju nuo vaikystės”, - sakė R. Danisevičius, 1973-iaisiais gimęs Jokūbiškiuose, Biržų rajone. Tarp jo parodų – ir viena viena, skirta būtent dviračiams – „Dviratis lieka, o žmonės praeina”. Būtent dviratis tapo ir iššūkiu, kurį drauge su kolega Sauliumi Žiūra priėmė R. Danisevičius. Birželį jie numynė iš Vilniaus į Paryžių. Vilniaus Katedros aikštės išriedėję birželio 2-ąją, Paryžių bičiuliai pasiekė po 20 dienų. Jie važiavo per Lenkiją, Vokietiją, Nyderlandus, Belgiją ir Prancūziją.   „Mes buvom įsprausti į rėmus, privalėjome būti Paryžiuje iki numatytos dienos. Tai buvo sudėtingiausia”, – pasakojo R. Danisevičius. Idėją numinti į Paryžių pakurstė publikacija apie prieškario fotografus Zdanovskius, dviračiais keliavusius į pasaulinę parodą Prancūzijos sostinėje. Kasdien kolegos mindavo po 100 ir daugiau kilometrų, kad birželio 25 dieną galėtų sėstų į lėktuvą, skraidinantį į Vilnių.Pasiėmę palapines ir miegmaišius, jie miegodavo kempinguose, miškuose, miestuose po atviru dangumi. Iš viso bičiuliai įveikė 2304 kilometrus. „Lenkija nustebino savo grožiu, Vokietija – dviračių takais. O linksmiausia buvo, kai kolega, pasisvėręs Paryžiuje, pamanė, jog svarstyklės sugedo. Tačiau jos nebuvo sugedusios buvo, tiesiog Saulius „numetė” 8 kilogramus”, – pasakojo R. Danisevičius. Kelionės metu, kaip ir Lietuvoje, fotografas dalijose įspūdingais vaizdais savo profiliuose „Instagram” ir „Facebook” socialiniuose tinkluose. „Dviračiu važiuojant fotografuoti pavojinga, nors esu tai daręs. Tačiau dažniausiai sustoju ir tada fiksuoju pamatytą vaizdą”, – sakė R. Danisevičius. Šįmet jis vėl važiuose „Velomaratone”, kuris vyks rugpjūčio 20-ąją Vilniuje. Fotografas neslepia, kad ši šventė jam patinka. „Puiki organizacija padaro puikią šventę”, – teigė R. Danisevičius. „Velomaratone“ jis pedalus mins drauge su komanda „Photobike“. Ją 2002 metais sukūrė dviračiais važinėjantys fotografai iš „Lietuvos ryto”, „Respublikos”, „Lietuvos žinių” ir kelių agentūrų. Šiais metais „Velomaratone” bus galima išvysti ne tik „Photobike”, tačiau ir gausybę kitų komandų. Ir ne tik dviračių. Pirmąsyk per šios šventės istoriją atskirai važiuoti kviečiami paspirtukų, riedlenčių ir riedučių entuziastai bei sportininkai.