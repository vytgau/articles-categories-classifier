100 kilometrų „Toyota SPORT“ važiavimą laimėjo 25 metų vilnietis Justas Klimavičius, pernai buvęs aštuntas. Dešimt ratų drėgnomis Vilniaus gatvėmis sportininkas įveikė per 2 val. ir 21 minutę. Tai – beveik minute greičiau nei rezultatas, kurį pernai nugalėtoju tapęs Paulius Šiškevičius pasiekė, kai Vilniuje švietė saulė ir buvo visiškai sausa. Antrą vietą užėmė Justas Beniušis (2:21:09), trečią – Darijus Džervus (2:21:29). 50 kilometrų moterų važiavime greičiausia buvo šešiolikmetė vilnietė Anastasija Rusak (1:14:48), praėjusių metų geriausią moterų trasos laiką pagerinusi beveik 3 minutėmis. Antrą vietą užėmė Greta Karasiovaitė (1:16:46). Trečioji vieta teko Giedrei Ambrazevičiūtei (1:16:50). „Toyota Semi-Sport“ važiavimo nugalėtoju tapo uteniškis Eitvilas Aželis, 50 km trasą įveikęs per 1 val. 10 min. 30 sek. Tai dviem sekundėmis geresnis rezultatas nei pernai. Iš viso prie starto linijos stojo daugiau nei 330 dalyvių. Startą jiems davė „Toyota“ atstovas Gediminas Ignotas ir „Velomaratono” sumanytojas Benediktas Vanagas. „Toyota SPORT“ važiavimo absoliučios įskaitos pirmų trijų vietų laimėtojai – ir vyrai, ir moterys – apdovanoti „Vostok Europe“ laikrodžiais, „Sportland“ ir ERGO dovanomis bei prizais. Sportininkų ir pusiau profesionalų važiavimuose visų amžiaus grupių laureatų laukė unikalūs, specialiai „Velomaratonui“ pagaminti apdovanojimai. Dviračių maratono dalyviai startavo Nepriklausomybės aikštėje ir važiavo Gedimino prospektu (nuo LR Seimo rūmų), Šventaragio, T. Vrublevskio, Arsenalo, T. Kosciuškos g. (su apsisukimu Antakalnio žiede ir grįžimu atgal) per Karaliaus Mindaugo tiltą, Žvejų, Upės, Vytauto ir A. Mickevičiaus g. per Žvėryno tiltą, A. Goštauto gatve iki Baltojo tilto ir atgal A. Goštauto gatve (su apsisukimu ties Baltuoju tiltu ir grįžimu atgal) ir Gedimino prospektu iki LR Seimo rūmų. 