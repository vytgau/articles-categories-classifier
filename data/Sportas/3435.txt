Europos čempionato finale Mantas Juškevičius, Giedrius Bieliauskas, Povilas Stankūnas ir Saulius Ilonis 2 km nuirklavo per 6 min. 24,97 sek. ir nusileido tik Rumunijos irkluotojams, kurie distanciją įveikė per 6 min. 20,21 sek. Išvakarėse vykusiose lenktynėse dėl takų, kuriais teks irkluoti finale, lietuviai buvo nusileidę ir kroatams, kurie finale jau liko už mūsiškių nugaros. S. Ilonis turėjo kiek temperatūros, tad pirmajame plaukime nepersistengėme, o finale palauk jau nebūna, – šypsojosi Kauno irklavimo mokyklos treneris V. Vilkelis. – Jei viskas gerai, gal būtume ir dėl aukso kovoję, bet dabar ir sidabras gerai. Rumunai mums tikrai pasiekiami, tikėjomės dėl aukso susikauti, bet šį kartą trūko sveikatos. S. Ilonis yra mūsų yrininkas, kapitonas, kai jam nelabai gerai, kitiems – taip pat“. Treneris Lietuvos irklavimo federacijos sprendimą daugiau dėmesio skirti pavienio irklo komandoms vadina pasiteisinusiu ir perspektyviu sprendimu. „Ši komanda – federacijos projektas, kuris prasidėjo pavasarį. Porinis irklavimas Lietuvoje labai stiprus, jauniems irkluotojams, galima sakyti, ten nelabai yra vietos. Kaip prasimušti pro olimpiečius? Tad pagal treniruoklių varžybų rezultatus atrinkome perspektyvius vaikinus ir sulipdėme komandą. Joje yra skirtingų trenerių parengti vaikinai, važinėjome po stovyklas, kantriai dirbome, tikėjome ir štai turime rezultatą, - pasakojo V. Vilkelis. - Kiek anksčiau pasaulio čempionate užėmėme septintąją vietą, nepavyko ten patekti į finalą, nors manau, kad buvo galima“. Būtent pasaulio jaunimo čempionate Plovdive (Bulgarija) Lietuvos komanda pirmą kartą garsiai pareiškė apie savo ambicijas. Atrankos varžybose lietuvių laikas buvo trečias tarp 15-os įgulų. Po tokio pasirodymo lietuvių adresu pradėjo skrieti sveikinimai su pavienio irklavimo atgimimu. V. Vilkelis neabejoja, kad Europos jaunimo vicečempionai po dvejų metų gali tapti olimpiečiais. „Skamba garsiai, bet tai ir yra projektas, skirtas Tokijo olimpinių žaidynių atrankai. Visų vaikinų geri duomenys, visi aukšti, vienas – 201 cm ūgio, kiti – netoli 2 m. Fiziniai duomenys labai neblogai atrodo, tad reikia tik dirbti“, – sakė V. Vilkelis.