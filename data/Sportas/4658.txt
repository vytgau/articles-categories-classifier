Italijos komandos „Torpado-Südtirol-International“ kapitonė K. Sosna 113 km nuvažiavo per 5 val. 25 min. 17,9 sek. Antrą ir trečią vietas užėmė italės – atitinkamai Maria Cristina Nisi („Bike Innovation“, +6.55,1) ir Agnes Tschurtschenthaler („Dolomiti Superbike“, +12.21,2). K. Sosna pernai ir užpernai šiose varžybose buvo trečia. *** Italijos Toskanos regione surengtose 62-ose dviračių plento lenktynėse „Giro del Montelbano“ (128,2 km) arti pergalės buvo Raimondas Rumšas jaunesnysis („Palazzago Amaru“). 22-ejų metų lietuvis finišavo antras. Nugalėjo italas Andrea Montagnoli („Hoppla Petroli Firenze“). R. Rumšas nuo jo atsiliko 7 sek. Trečias finišavo italas Dario Puccioni („Malmantile Gaini“, +40 sek.). Lenktynėse dalyvavo 173-ys profesionalaus kontrakto neturintys ir jaunimo (iki 23-ejų metų) grupės dviratininkai, o finišavo tik 33-ys. Baltarusijoje vykusiose dviračių plento lenktynėse „Grand Prix Minsk“ (UCI II kategorija) geriausiai iš lietuvių pasirodė Darijus Džervus. Lietuvos rinktinei atstovavęs dviratininkas finišavo aštuntas ir pelnė tris pasaulio reitingo taškus. Nugalėjo baltarusis Jevgenijus Karaliokas („Minsk Cycling Club“). Jis 145 km (10 ratų po 14,5 km) nuvažiavo per 3 val. 23 min. 9 sek. (vid. greitis – 42,944 km/val.). 11-as finišavo Gediminas Kaupas („Staki–Techorama“), o 38-as – Airidas Videika (Lietuvos rinktinė). Iš 96-ių startavusių dviratininkų klasifikuoti 94-i. Belgijoje vykstančiose 54-ose jaunių (17-18 metų) daugiadienėse dviračių lenktynėse „Sint-Martinusprijs Kontich“ Lietuvos rinktinei atstovaujantis „Klaipėdos“ komandos atstovas Romas Zubrickas po ketvirto etapo bendroje įskaitoje iš 19-os vietos pakilo į 5-ą. Lietuvos jaunių čempioną lenkia tik keturi varžovai iš gilias dviračių sporto tradicijas turinčių šalių Vokietijos, Belgijos ir Prancūzijos. Sekmadienį buvo surengti du etapai. Trečiame etape – 11,7 km pavienio starto lenktynėse – R. Zubrickas buvo ketvirtas. Jis nugalėtojui belgui Loranui Cassaertui (14 min. 43 sek.; vid. greitis – 47,701 km/val.) pralaimėjo 20 sek. Antrą vietą užėmė belgas Yentlis Bekaertas (+7 sek.), o trečias buvo prancūzas Antoine'as Raugelis (+18 sek.). Ketvirtą etapą laimėjo belgas Xanderis Geyselsas. Jis 110 km nuvažiavo per 2 val. 33 min. 3 sek. (vid. greitis – 43,12 km/val.). Nugalėtojo laikas įskaitytas 2-11 vietas užėmusiems dviratininkams, tarp jų ir R. Zubrickui. Klaipėdietis finišo liniją kirto septintas. Beje, pirmame tarpiniame kalnų finiše mūsiškis buvo trečias. Lenktynėse, kurios įtrauktos į Tarptautinės dviračių sporto sąjungos (UCI) kalendorių, po keturių etapų pirmauja vokietis Kilianas Steigneris. Penktą vietą užimantis R. Zubrickas nuo jo atsilieka 12 sek. Antrą vietą užima belgas L. Cassaertas (+3 sek.), trečias yra kitas belgas Janre van Griekenas (+6 sek.), o ketvirtas rikiuojasi prancūzas A. Raugelis. (+12 sek.). Taškų klasifikacijoje R. Zubrickas užima taip pat penktą vietą. Iš 163-ijų startavusių dviratininkų klasifikuoti 143-ys. Šeštadienį iš varžybų pasitraukė Alanas Marcinkėnas. Lietuvos rinktinei šiose lenktynėse dar atstovauja Denas Masiulis, Mantas Januškevičius, Kęstutis Vaitaitis ir Aristidas Kelmelis. Penkių etapų lenktynės baigiasi pirmadienį. 2005 metais šiose lenktynėse antrą vietą užėmė šiuo metu vienas geriausių pasaulio sprinterių vokietis Marcelis Kittelis, o 2006 metais visą prizininkų pakylą užėmė Lietuvos atstovai: pirmas buvo Marius Kukta, antras – Evaldas Šiškevičius, o trečias – Gediminas Kaupas.