Trumpoje spaudos konferencijoje 62-ejų metų patyręs specialistas lakoniškai atsakinėjo į klausimus ir teigė, jog komanda sieks atsitiesti tiek po nesėkmingo mačo Vilniuje, tiek priversti sirgalius užmiršti dar ir gegužės mėnesį nesėkmingai susiklosčiusią Bulgarijos taurės finalo akistatą, kurioje buvo 1:2 nusileista Plovdivo „Botev“ klubui. „Nejaučiu spaudimo, kadangi tokia yra mano profesija. „Ludogorec“ turi patirties Čempionų lygoje, tad žaidėjai nepuola į paniką. Komanda rytojaus rungtynėms bus gerai pasiruošusi, futbolininkai kiekvieną dieną įgauna vis geresnę sportinę formą, o pralaimėtos rungtynės mus vis labiau motyvuoja. Visgi futbole visko nutinka, tad rytojaus mačas bus nenuspėjamas“, – pasakojo G. Dermendžijevas. Strategas taip pat nebuvo linkęs atskleisti visų kortų savo šalies žiniasklaidai ir išreiškė pasitikėjimą savo treniruojama komanda: „Žaisime su komanda, turinčia pranašumą po pirmų rungtynių. Esu nusiteikęs optimistiškai, jei toks nebūčiau – nestovėčiau priešais jus. Šiuo metu apie pokyčius nekalbėsiu – viskas paaiškės rungtynių dieną, nors jei jų ir bus, jie neturėtų būti ryškūs. Komanda yra geros nuotaikos ir atsakingai ruošiasi artėjančiai kovai. Trečiadienį sužinosime, ar žais Cicinho ir Svetoslavas Djakovas – jie kartu treniruojasi su komanda ir rengiasi artėjančiomis rungtynėms“. Atsakomoji „Ludogorec“ ir Vilniaus „Žalgirio“ akistata įvyks rytoj, liepos 19-ąją dieną. Dvikovą LRT kanalu futbolo sirgaliai galės stebėti nuo 21 val. Pirmąsias rungtynes Vilniuje „Žalgiris“ laimėjo 2:1.