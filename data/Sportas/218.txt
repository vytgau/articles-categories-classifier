Tiesa, pats T. Šimkovičius apie gimtadienį ir jo skaičius kalbėjo santūriai, o labiausiai akcentavo gerą savijautą. „Tikrai nesijaučiu senas. Skaičiai man nieko nereiškia – ar 31, ar 28 – jokio skirtumo. Šiuo metu fiziškai esu pasirengęs net geriau nei prieš kelis metus. Manau, kad esu pasiekęs gerą sportinę formą, jaučiuosi jaunas, tikiuosi tai matosi ir futbolo aikštėje“, – samprotavo „Žalgirio“ legionierius. Paklaustas, kaip planuoja atšvęsti gimtadienį, T. Šimkovičius atkreipė dėmesį, kad šventėms dabar ne pats tinkamiausias metas. „Trečiadienį mūsų laukia A lygos rungtynės Kaune. Gal po rungtynių su vaikinais pasėdėsime kur nors, tuo pačiu ir mano gimtadienį, ir komandos pergalę pažymėsime. Būtent pergalė man būtų ir geriausia dovana“, – teigė Slovakijoje gimęs, bet Austrijoje užaugęs ir šios šalies pilietybė turintis futbolininkas. Vasario pradžioje prie „Žalgirio“ prisijungęs T. Šimkovičius palaipsniui tapo vienu svarbiausių futbolininkų . Lietuvos A lygos pirmenybėse jis per 7 rungtynes pelnė 1 įvartį ir atliko 5 rezultatyvius perdavimus komandos draugams. Pagal šį statistikos komponentą T. Šimkovičius čempionate užima pirmą vietą. Tačiau asmeninės statistikos futbolininkas nesureikšmina. „Atvirai pasakysiu, visus tuos perdavimus iškeisčiau į pergales ir papildomus taškus. Man asmeninė statistika nerūpi, tai yra smulkmena, nes svarbiausia – komandos rezultatai. O jie galėjo būti ir geresni. Taip pat mums reikia gerinti ir žaidimą gynyboje. Manau, kad paskutinėse keliose rungtynėse mes praleidome visai nebūtinus įvarčius. Taip negalima. Bet tai ne tik gynėjų, o visos komandos problema. Klaipėdoje dėl mano kaltės praleidome įvartį, tad ir aš privalau padaryti tam tikras išvadas“, – savikritiškai kalbėjo T. Šimkovičius. A lygoje visas rungtynes startinėje sudėtyje pradėjęs ir faktiškai be keitimų žaidęs žalgirietis neslėpė, kad pirmenybių lygis Lietuvoje nėra toks prastas, kaip daug kas galvoja. „Gal anksčiau, kai „Žalgiris“ buvo vienvaldis lyderis ir absoliutus nugalėtojas, Lietuvos čempionate trūko intrigos, bet dabar matome, kad yra pajėgūs varžovai, yra konkurencija ir žaisti reikia su visomis komandomis – ne tik su „Sūduva“ ar „Trakais“. Būtent tai ir daro čempionatą įdomiu. O įtampa ir kova padeda tobulėti visiems futbolininkams. Bet aš to ir tikėjausi. Tikėjausi, kad Lietuvoje nebus lengvų rungtynių, kad su visais varžovais reikės kautis iš visų jėgų, nes tokios yra šiuolaikinio futbolo tendencijos. Ir kituose čempionatuose komandų pajėgumai išsilygino, ne tik Lietuvoje. Niekur nėra lengva žaisti. Daug kas sako, kad Lietuvoje futbolas paremtas bėgiojimu ir kova, bet panašus futbolas žaidžiamas ir Kazachastane, tad man tai yra įprastas žaidimo stilius“, – konstatavo po keturių Kazachstane praleistų sezonų į „Žalgirį“ atvykęs T.Šimkovičius. Trečiadienį Kaune žalgiriečių laukia antrasis šį sezoną susitikimas su „Kauno Žalgiriu“. Pirmame čempionato rate savo aikštėje „Žalgiris“ įveikė varžovus rezultatu 2:0. „Pamenu, kad pirmose rungtynėse mes turėjome ryškią persvarą, įmušėme du įvarčius ir pelnytai laimėjome. Manau, kad svarbiausia – įmušti ne vieną, o bent du ar tris įvarčius. Nes vienas įvartis dar nieko nereiškia, patys matėme, kad šiuo metu nežibame gynyboje ir galime prasileisti kelis įvarčius lygioje vietoje. Todėl privalome aštriau žaisti puolime. Manau, kad mes ilgiau žaisime su kamuoliu, varžovai ginsis, kovos, priešinsis. O norint juos palaužti reikės įvarčių, – pastebėjo T.Šimkovičius. – Apskritai, kadangi dabar jau žaidėme su visomis A lygos komandomis, žinome ką jos gali, kaip mėgsta žaisti. Kita vertus, mūsų varžovai taip pat bus jau pasirengę susitikimui su „Žalgiriu“, bus išanalizavę mūsų žaidimą. Tad turime pateikti jiems staigmenų, pranokti juos kovingumu, noru laimėti.“ Rungtynės su „Kauno Žalgiriu“ trečiadienį vyks Nacionalinės futbolo akademijos aikštėje, jų pradžia – 20 valandą.