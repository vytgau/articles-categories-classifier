Sezono pradžia visuomet intriguoja tuo, kad ekipos dar nebūna įgavusios optimalios sportinės formos. Tai leidžia tikėtis favoritų kluptelėjimo ar bent jau įtemptos kovos. Pirmajame ture laukia keturios dvikovos, o kol kas ilsėsis Klaipėdos „Dragūno“ ekipa, kuri šį turą praleidžia. Rugsėjo 20-a d. Varėnos „Ūla“ – Vilniaus VHC „Šviesa“ 18:30 „Ažuolo“ gimnazijos sporto salė Būsimų rungtynių šeimininkai praėjusių metų pabaigoje demonstravo simpatišką žaidimą, paremtą greitais perdavimais, dideliu tempu ir kontratakomis. Šiemet „Ūla“ turėtų būti ūgtelėjus ir dar labiau gąsdinti savo varžovus. Komanda kovos ne tik dėl vietų atkrintamosiose kovose, bet ir dėl kiek aukštesnių pozicijų jose. Tuo metu VHC „Šviesa“ šiemet turėtų taikytis į ketvertuką, o gal ir į finalą. Iš ekipos, kuri taip pat vis dar yra „augimo“ stadijoje, šį sezoną galime laukti didesnės ir pavojingesnės atakų lavinos, prieš kurią vienintelę praėjusiais metais kartą neatsilaikė ir čempionas „Dragūnas“. Praėjusių metų privalumas, kuomet vilniečiai nebuvo vertinami taip grėsmingai, baigėsi. Visos ekipos su VHC „Šviesa“ kausis iš visų jėgų. Vis tik pergalė Varėnoje likti neturėtų. Dviejų panašų stilių propaguojančių ekipų žaidime laimės „ant popieriaus“ geresnė komanda. Prognozė: 30-10-60 Rugsėjo 20-a d. Utenos HC „Utena“ – Kauno „Granitas-Karys“ 19:00 Utenos daugiafunkcinio sporto centro salė Pora, kurioje reiktų laukti mažiausiais intrigos. Praėjusiais metais stipresnėms lygos ekipoms negalėjusi pasipriešinti Utenos ekipa pradeda naują sezoną su naujais iššūkiais. Ir nors atrodo, kad ekipos turi laukti toks pat likimas kaip ir pernai (lygoje užimta 9 vieta), savo krašto rankininkais ir jaunimu besiremianti komanda sezono pradžioje turėtų turėti pakankamai motyvacijos kautis su visomis ekipomis. Kauno ekipai tai dar vienas lūkesčių pilnas sezonas. Jau ne vienerius metus į stipriausiųjų karūną besitaikantys kauniečiai niekaip neperžengia pusfinalio barjero. Situacija galėtų būti visiškai kitokia, jei klubas užsitikrintų namų aikštelės pranašumą pusfinaliuose. Tam reikia užimti bent antrąją poziciją. Kauniečiai sezoną turėtų pradėti ne su skambiais šūkiais apie auksą, o nusibrėžę aiškius tikslus ir juos įgyvendinti iš eilės – visų varžovų tinkamas įvertinimas, bent antroji vieta reguliariame sezone, finalas ir tuomet, galbūt, auksas sugrįš į Kauną. Pirmoji pergalė Utenoje ir dar vienas vilčių kupinas sezonas Kauno ekipai. Šiemet jie vėl pretendentai į titulą. Prognozė: 10-10-80 Rugsėjo 23 d. KTU – Alytaus „Varsa-Stronglasas“ 15:00 Garliavos sporto centras Nors susitinka praėjusių metų finalininkas ir debiutantai, kova turėtų būti gerokai įdomesnė nei būtų galima spėti. KTU praėjusiam sezone kibo į atlapus taurės varžybose net čempionais tapusiems „Dragūno“ rankininkams. Jau tada atsirado kalbų apie „KTU“ stipriausioje lygoje. Itin greita ir mobili komanda šį sezoną turėtų sujudinti stipriausių lygos ekipų hierarchiją. Tačiau ekipai gali pritrūkti kovų su stipriais varžovais patirties. Ne išimtis ir pirmosios rungtynės. Alytiškių propaguojamas žaidimas yra neparankus Kauno klubui, o sukaupta ilgametė „Varsos-Stronglaso“ žaidėjų patirtis leidžia spėti, kad rungtynių tempą diktuos jie. Patirtis prieš entuziazmą ir skaudžios pamokos debiutantams? Turėtume sulaukti intriguojančios dvikovos, kurioje vicečempionai apgins patyrusių vilkų statusą. Vis tik abiejų ekipų žaidimas šį sezoną turi būti itin įdomus. Alytaus klubas sieks išlikti lygos elite ir patekti į finalą, tačiau pretendentų būti ten vis daugėja. Tuo metu „KTU“ turėtų „apšilti kojas“ lygoje ir sezono pabaigoje ši ekipa gali pridaryti bėdų favoritams. Prognozė: 35-15-50 Rugsėjo 23 d. Vilniaus HC „Vilnius“ – Šiaulių „SM Dubysa-Gubernija“ 14:00 HC „Vilnius“ sporto salė Didžiausi praėjusio sezono lygos „triukšmadariai“ iš Šiaulių keliauja į Vilnių. Praeitais metais sezono pradžioje jie įveikė abi Vilniaus ekipas, tad ir šį kartą tikslas bus toks pat. HC „Vilnius“, nors ir pralaimėjo Supertaurės kovą, prieš tai dar dalyvavo „Erimos“ taurėje, o tai leidžia spėti, kad žaidimo ritmą ekipa jaučia geriau. Praėjusių metų pamokos neturėtų būti pamirštos ir šeimininkai žais susikaupę nuo pat pradžių. Pirmąja pergalę prognozuojam būtent jiems. Šiauliečiai šiemet bus vertinami nuo pirmųjų turų ir nustebinti varžovus bus gerokai sunkiau nei praėjusiais metais. Vis tik ekipos branduolys itin nesikeitė, o tai leidžia spėti, kad komanda be didesnio vargo turėtų patekti į atkrintamąsias. Tuo metu HC „Vilnius“ pastaraisiais metais siekdavo patekti bent į pusfinalį. Šiemet, panašu, savo ambicijas teks šiek tiek sumažinti. Ir tai gali būti tas teigiamas faktorius, kurio jiems trūko praėjusiais metais, kuomet sezonas baigėsi ketvirtfinalyje. Kuomet ekipa psichologiškai atsipalaiduoja, iš jos galima tikėtis visko. Supertaurės rungtynės tai puikiai iliustravo, kuomet daugiau nei pusę rungtynių pavyko kaip lygus su lygiais kautis su „Dragūnu“. Prognozė: 55-10-35