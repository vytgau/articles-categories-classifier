Sezonus jau pabaigę Lietuvos rinktinės ledo ritulininkai į pirmąją treniruotę susirinko kovo 22 dieną, o dėl 22-iejų vietų rinktinėje nusimato atkakli ir bekompromisė kova. Dėl savo vietos pasaulio pirmenybėse kovos net 36 ledo ritulininkai, o skirtingai nei pastaraisiais metais, šį kartą konkurencijos netrūks kiekvienoje pozicijoje. Į Lietuvos rinktinės kandidatų sąrašą pateko 11 gynėjų, 20 puolėjų ir penki vartininkai, o net 30 iš jų jau yra gynę Lietuvos rinktinės garbę. Tarp šešių potencialų rinktinės naujokų yra ne tik penki jauni žaidėjai, tačiau ir 45-erių metų Darius Kasparaitis, kuris po pastaruosius penkerius metus trukusių pasirodymų Lietuvos čempionate, pagaliau įgijo teisę atstovauti mūsų šalies rinktinei. Dar prieš pasaulio čempionatą buvo kalbama, kad Lietuva turės savo „svajonių komandą“, o apie tai, kad ši rinktinė bus geriausia visų laikų mūsų šalies rinktinė pripažįsta ir daugiausiai patirties rinktinėje turintis Mindaugas Kieras. „Manau, kad ši rinktinė tikrai bus geriausia mūsų rinktinė. Veteranai, kurie sutinka atvažiuoti į rinktinę, žino, koks mūsų laukia čempionatas ir kokia jiems teks atsakomybė. Visi supranta, kokie yra mūsų tikslai bei reikalavimai. Norisi tikėti, kad ši rinktinė gali nugriauti sienas ir prasimušti į aukštumas, kuriose dar nesame buvę. Manau, kad tai yra pajėgi komanda, kurioje viskas prasidėjo savu laiku. Visi žaidėjai atvyksta kaip galima anksčiau ir tai tikrai yra svajonių komanda, kurioje nori žaisti bet kuris Lietuvos žaidėjas. Šioje rinktinėje rungtyniauti yra tikra privilegija“, – hockey.lt atskleidė gynėjas. Dėl vietos nacionalinėje ekipoje ledo ritulininkai kovos ne tik treniruotėse, tačiau ir keturiuose kontroliniuose mačuose. Iš pradžių rinktinė balandžio 8 dieną 17 val. ir balandžio 9 dieną, 19 val. Vilniaus pramogų arenoje išbandys jėgas su Latvijos klubų rinktine. Po savaitės lietuviai išskris į Didžiąją Britaniją, kur balandžio 14 dieną 19 val. Milton Keinse ir balandžio 15 dieną 17 val. Koventryje sužais draugiškas rungtynes su Didžiosios Britanijos rinktine. Pastaroji praėjusiais metais laimėjo I diviziono B grupės turnyrą ir ruošiasi A grupės kovoms Budapešte (Vengrija). Pasaulio čempionato I diviziono B grupės turnyre Lietuvos rinktinė kovos su Kroatijos, Rumunijos, Japonijos, Ukrainos ir Estijos komandomis.