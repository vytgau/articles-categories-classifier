Gamyklinės komandos žengia į F2 Lenktynės Kauno mariose vyks jau gegužės 26-27 dienomis. Planuojama, kad į laikinąją sostinę atvyks apie 30 pilotų iš visos Europos, JAV, Australijos, Jungtinių Arabų Emiratų (JAE). Kartu su F2 vandens formulių lenktynėmis vyks ir gliserių „FR-1000” Europos čempionato pirmasis etapas. E. Riabko neslepia, kad šį sezoną konkurencija bus kaip niekada didelė. „Gamyklinės komandos iš F1 ateina ir į F2, todėl dabar bus pati didžiausia konkurencija, kokia tik gali būti. Norinti labai gerai pasiruošti reikia turėti labai didelį biudžetą. Iš esmės stabilumas viso sezono metu priklauso nuo biudžeto dydžio. Nuotaika visuomet būtų geresnė, nei biudžetas būtų didesnis. Praėjusių metų rezultatai parodė, ypač etapas Kaune, kad galime varžytis ir su Pasaulio čempionu. Pagal greitį mes nenusileidome ir galime lipti ant podiumo“, - sako E. Riabko. Šiemet Pasaulio F2 čempionatą sudarys penki etapai – startas bus duotas Kaune, o vėliau etapai vyks Danijoje, Norvegijoje, Portugalijoje ir Šri Lankoje. „Visuose penkiuose etapuose reikia stabiliai lipti ant podiumo, kad galėtume galvoti apie čempiono vardą. Pripažinsiu, kad giliai širdyje aš jau svajoju apie tai. Kaune vienas šalia kito plaukėme su Abu Dabio pilotu, kuris vėliau tapo pasaulio čempionu. Supratau, kad mūsų darbas, mūsų pasiruošimas, mano vairavimo technika yra sureguliuota pakankamai gerai. Vienintelė bėda, kad nuolat reikia keisti agregatus, visose lenktynėse plaukti su nauja technika. Apie tai svajoja kiekvienas pilotas“, - pasakoja pilotas. Išbandys techniką Kauno mariose Naujajame sezone E. Riabko startuos su nauju varikliu, kurį pavyko sutaupyti praėjusių metų čempionate. „Turime naujai perrinktą variklį, kurio nepanaudojome. Pernai du etapai neįvyko ir mes išsivertėme su vienu motoro, o naujo nepanaudojome. Dabar dėsime naująjį motorą, o pirmoms varžyboms bus viskas naujai perrinkta. Žiūrėsime, kaip seksis Kaune. Lyderiai į kiekvienas lenktynes atvažiuoja su naujai perrinktais laivais, o mes perrinkinėjame laivus tada, kai pradeda gesti. Toks ir skirtumas“, - neslepia sportininkas. Itin svarbi vandens formulių detalė ir sraigtas, kuriam ekipos skiria ypatingą dėmesį. „Gaminame naujus sraigtus, tačiau ir pernai pasigaminome labai neblogus sraigtus - labai neblogi sraigtai tiek greitoms, tiek plačioms trasoms, tiek ilgoms tiesiosioms. Tai sraigtus jau turiu gana neblogus. Tačiau ir toliau stengiamės tobulėti, gaminame naujus sraigtus. Laivo korpusas lieka tas pats. Pernai Portugalijos etape korpusas buvo kiek pažeistas. Matyt, posūkyje kliudžiau kažkokią šiukšlę, nes net nepajutau smūgio. Grįžus į boksus mechanikai pastebėjo pažeidimą, tačiau jis buvo pakankamai aukštai ir nieko labai blogo nenutiko. Taigi laivas visiškai toks pats, kaip ir pernai“, - sako pilotas. Prieš F2 pasaulio čempionato startą E. Riabko techniką dar spės išbandyti ir Kaune bei Vokietijoje. „Laukiame, kada galutinai ledas Kauno mariose ištirps ir prieš pirmas tarptautines varžybas planuojame treniruotes. Jau tradiciškai sezoną pradėsime lenktynėmis Vokietijoje, tačiau prieš jas dar visą techniką išbandysime Kauno mariose - ar technika gerai veikia, ar viskas suderinta. Tada vyksime į Vokietiją, kur visuomet susirenka stiprūs varžovai. Būtent po varžybų Vokietijoje ir paaiškės, kaip mes atrodome po žiemos pasiruošimo. Tik tuomet paaiškės, kaip pasirengę varžovai. Net neabejoju, kad bus daug siurprizų“, - prognozuoja E. Riabko. Žino, kas bus kitaip F2 lenktynės Kauno mariose pernai vyko pirmą kartą. Dabar organizatoriai žino, ką darys kitaip. „Pernai pasitaikė vaikiškų klaidų, kurios gali būti tik pirmą kartą organizuojant lenktynes naujojoje vietoje. Šiemet reikės geriau pasipinti žiūrovų automobilių parkingu, reikės sugalvoti kitus sprendimus, kurie padės žiūrovams jaustis smagiau. Dėkojame Kūno kultūros ir sporto rėmimo fondui (Kūno kultūros ir sporto departamentui prie LR Vyriausybės), Kauno miesto savivaldybei, visiems rėmėjams už pasitikėjimą ir skirtą finansavimą“, - teigia lenktynių organizatorius Mindaugas Mačiulaitis. Pernai F2 čempionatą organizuojanti Tarptautinei Motorlaivių Federacijų Sąjunga (Union Internationale Motonautique) jokių priekaištų lietuviams neturėjo. Šiemet be vandens formulių lenktynių vėl veiks įvairios pramogos žiūrovams, kurie turės galimybę ir patys išbandyti vandens formulę. Be to, šiemet bilietai į lenktynes bus pigesni.