Varžybose ketina dalyvauti ir tituluota paplūdimio tinklininkė – pasaulio ir Europos jaunimo čempionė Monika Povilaitytė. Turnyras skirtas visiems, norintiems pažaisti ant sniego, todėl komandoje tik vienas žaidėjas gali būti profesionalus, kitas privalo būti mėgėjas. Tapusi „LTeam sniego tinklinio turnyro“ veidu Monika apsilankė Jonavoje, apžiūrėjo ir išbandė naująsias tinklinio aikšteles. Kompaniją M. Povilaitytei palaikė kiokušin karatė pasaulio čempionė Margarita Čiuplytė. Tinkliniu susižavėjusi Margarita lanko treniruotes ant smėlio ir šią vasarą debiutavo Lietuvos paplūdimio tinklinio čempionate. Po improvizuotos treniruotės Jonavoje Monika atsakė į kelis organizatorių klausimus. – Monika, kiek jums pažįstamas sniego tinklinis? Kas įstrigo iš pirmosios terniruotės, pirmųjų bandymų mušinėti kamuolį ant sniego? – Iki šiandienos sniego tinklinio žaisti neteko. Nesu nei dalyvavusi, nei stebėjusi tokių varžybų, bet jau darosi įdomu (juokiasi). Įstrigo šaltukas, girgždantis sniegas, pakankamai storas aprangos sluoksnis, prie ko nesu įpratusi ir, žinoma, avalynė. – Sniego tinklinis – aktyvus žaidimas, reikia dažnai kreipti judėjimo kryptį. Kokią pasirinkote avalynę? – Prieš leisdamasi į šią avantiūrą pasidomėjau, pažiūrėjau kelių sniego tinklinio turnyrų vaizdo medžiagą. Nebūsiu originali - pasirinkau avalynę, su kuria žaidžia dauguma, futbolo batelius. Tai pirmas kartas, kai avėjau bucus. Jausmas įdomus, bet tik taip įmanoma neslydinėti. – Grįžkime prie aprangos. Ką patartumėte rengtis žaisiantiems tinklinį ant sniego? – Svarbu drabužius vilktis keliais sluoksniais, kad sušilus būtų galima lengvai nusirengti, o sušalus – apsirengti. Šiandien mano apranga pasiteisino, vilksiuosi termo kelnes ir marškinėlius ilgomis rankovėmis. Žaidžiant patogiau dėvėti lengvą liemenę, nei striukę, nes netrukdys rankovės. Žinau, kad leidžiama dėvėti pirštines ir kepurę, bet greičiausiai pasiimsiu žiemines ausines, kad kepurė nekristų ant akių. – Paplūdimio tinklinyje esate viena geriausių Lietuvos žaidėjų. Kaip vertinate savo jėgas sniego tinklinyje? – Net neįsivaizduoju, kaip man seksis varžybose, bet šiandien buvo smagu. Sniego tinklinyje daug kas kitaip – neįprasta danga, kitokia varžybų sistema, žiemiškas oras. Bet aš mėgstu išmėginti įvairius naujus dalykus, išbandyti savo jėgas. Dabar atėjo eilė sniego tinkliniui. – Ką manote apie taisykles, kai setas žaidžiamas ne iki 21, o tik iki 11 taškų? – Tokia sistema yra labai patraukli tiek patiems žaidėjams, tiek žiūrovams. Dalyviams nereiks ilgai laukti savo partijos, nes poros keisis labai greitai. Žiūrovams taip pat bus gerokai įdomiau stebėti, žaidimas bus dinamiškesnės, o ir kova manau bus aštresnė, labiau pasiaukojanti. Žaidžiant tik iki 11 taškų teks branginti kiekvieną tašką – varžovams atitrūkus bent keliais taškais bus labai sunku pasivyti. *** Turnyre gali dalyvauti tiek vyrų, tiek moterų poros, dalyvių amžius neribojamas. Registracija į „LTeam sniego tinklinio turnyrą“ vyksta http://www.lteam.lt/renginiai/LTEAM-Sniego-tinklinis.