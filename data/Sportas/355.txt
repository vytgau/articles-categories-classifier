Lietuvis nemažą dalį sezono buvo priverstas praleisti dėl patirtos kojos traumos. Būtent dėl jos G. Babarskas negalėjo padėti ir nacionalinei šalies rinktinei sausio mėnesį vykusioje pasaulio čempionato atrankoje Klaipėdoje. Tik prieš kelias savaites pilnai po traumos atsigavęs pusiau kraštas per tris rungtynes antroje Vokietijos lygoje sugebėjo pelnyti net 20 įvarčių, o jo „Bietigheim“ klubas įsitvirtino antroje turnyrinės lentelės vietoje. Antra vieta „Bietigheimo“ rankininkams leistų pakilti į aukščiausią Vokietijos lygą. Naujoji G. Babarsko komanda „Chambery“ Prancūzijos aukščiausioje lygoje per 19 rungtynių yra surinkusi 17 taškų ir užima 9 vietą tarp 14 lygos ekipų. Prancūzijoje rungtyniauja ir kitas lietuvis Jonas Truchanovičius, kuris šiuo metu su „Montpellier“ klubu pirmauja lygoje ir dviem taškais lenkia „PSG“ rankininkus. Pats G. Babarskas džiaugėsi atsivėrusiomis naujomis galimybėmis rungtyniauti dar aukštesniame lygyje: „Esu labai laimingas sulaukęs tokio klubo kaip „Chambery“ pasiūlymo ir su nekantrumu laukiu starto ten. Tai labai svarbus žingsnis mano karjeroje. Dabar belieka sėkmingai užbaigti sezoną su „Bietigheimu“, kuris paliko ryškų pėdsaką mano karjeroje. Norisi prieš išvykstant padėti šiam klubui pereiti į aukščiausią Vokietijos lygą“.