„Visą laiką sunkiai dirbame, tai yra visos komandos nuopelnas, tai – tik žaidėjų dėka, – sakė kazachas. – Balandis buvo intensyvus, daug rungtynių, tačiau esame atlikę didelį darbą, todėl ir rezultatai geri.“ „Sūduva“ per mėnesį sužaidė 5 rungtynes: 4 – laimėjo, 1 – sužaidė lygiosiomis. Iš pradžių namie 2:1 buvo įveiktas Klaipėdos „Atlantas“ ir 4:1 – „Kauno Žalgiris“, po to išvykose 1:0 palaužtas „Stumbras“, 2:0 – „Palanga“ ir sužaista 0:0 su „Jonava“. „Visos rungtynės buvo geros, turiningos, visos įsiminė, – mėnesio rezultatus apibendrino V. Čeburinas. – Įsiminė žaidėjų noras, atsidavimas aikštėje, rungtynių metu matosi tai, dėl ko dirbame, atsispindi mūsų strategija, filosofija. Liūdina tik traumos. Vis dėlto kiekvienoje pozicijoje turime po keletą žaidėjų, tie, kurie eina į aikštę po keitimų, nėra silpnesni“. Geri rezultatai leidžia Marijampolės komandai pirmauti A lygoje. „Sūduva“ po 10 rungtynių turi 26 taškus, o antrąją vietą užimantis Vilniaus „Žalgiris“ – 19. Būtent šios komandos gegužės 2-ąją Vilniuje susitiks labai intriguojančioje tarpusavio dvikovoje. „Nuotaikos komandoje yra darbinės, rengiamės rungtynėms. Pertrauka po 10 turo rungtynių buvo labai trumpa, bet sąlygos visiems vienodos, reikia eiti ir žaisti, – kalbėjo „Sūduvos“ treneris. – „Žalgirio“ žaidimą analizuojame, lyginame skirtingas rungtynes, kaip keičiasi taktika, žaidėjų judėjimas, darome išvadas. Į aikštę visada žengiame nusiteikę siekti tik pеrgalių, Vilniuje taip pat sieksime teigiamo rezultato.“ Ilgokai Marijampolės „Arvi“ futbolo manieže pavasarį užtrukę „Sūduvos“ futbolininkai jau persikėlė į lauką ir treniruojasi ant žolės, nors Vilniuje dar teks žaisti ant dirbtinės dangos. „Žaidimas ant žolės ir dirbtinės dangos skiriasi, tačiau yra didelis skirtumas ir tarp žaidimo pastato viduje ir lauke. Be to, ateityje dauguma rungtynių laukia ant natūralios dangos, todėl ir treniruojamės gryname ore“, – sakė V. Čeburinas. „Sūduvos“ gerbėjai šią savaitę savo komandą taip pat pirmą kartą šiemet išvys žaidžiančią pagrindinėje „Arvi“ arenoje. Marijampoliečiai į stadioną sugrįš sekmadienį 19 val. per rungtynes su įsibėgėjusiais ir trečiąją vietą A lygoje tvirtai užimančiais „Trakais“.