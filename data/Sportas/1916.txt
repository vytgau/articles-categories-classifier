25-erių Neymaras „Samba Gold“ titulą, skiriamą geriausiai Europoje žaidžiančiam brazilui, laimėjo trečią kartą per pastaruosius ketverius metus. Susumavus futbolo sirgalių, įvairių šalių žurnalistų ir buvusių Brazilijos rinktinės žaidėjų nuomones, Neymarui atiteko 27,7 proc. balsų. Antras rinkimuose liko 25-erių „Liverpool“ puolėjas Philippe Coutinho (16,64 proc.), trečias – Madrido „Real“ gynėjas Marcelo (14,43 proc.), ketvirtas – „Barcelonos“ saugas Paulhinho (13,64 proc.), penktas – „Real“ saugas Casemiro (7,19 proc.). Rinkimuose, kuriuos organizuoja portalas „Sambafoot“, savo nuomonę išreiškė 50 tūkst. futbolo sirgalių. Pažymėtina, kad jeigu prizas būtų įteiktas atsižvelgus vien į sirgalių nuomonę, jo savininku būtų tapęs ne Neymaras, o Paulinho, kuriam fanai skyrė net 31,83 proc. balsų. Neymarui sirgaliai atidavė tik 14 proc. savo balsų. Visgi žurnalistų ir buvusių Brazilijos rinktinės žaidėjų (Taffarelo, Juninho, Paulo Cesaro ir kt.) nuomonė galutinius rezultatus iš esmės pakoregavo Paryžiaus klubo superžvaigždės naudai. Pavyzdžiui, buvę žaidėjai Neymarui skyrė net 40 proc. savo balsų, o Paulinho simpatijų sulaukė vos iš 9 proc. futbolininkų. Neymaras šiuos rinkimus buvo laimėjęs 2014 ir 2015 m., 2016-aisiais titulas atiteko Ph. Coutinho.