Ne tik lenktynes, bet ir treniruotes bei kvalifkaciją rodys vaizdo transliacijų internetu platforma www.viaplay.lt ir „Viasat Sport Baltic“ kanalas. Vengrijoje pastaraisiais metais karaliauja „Mercedes“ pilotas Lewisas Hamiltonas. Jis Hungaroringo trasoje triumfavo ir pernai. Iš viso britas šias lenktynes laimėjo penkis kartus. Tai Vengrijos „Grand Prix“ rekordas. Šį sezoną L. Hamiltonas užima antrą vietą, bet jis tik vienu tašku atsilieka nuo pirmaujančio „Ferrari“ piloto Sebastiano Vettelio. „Manau, kad mes toliau demonstruojame, jog „Mercedes“ yra geriausia komanda. Šauniai darbuojamės kaip vieningas kolektyvas. Mes beveik neatnaujinome bolido. Prieš praėjusį etapą Didžiojoje Britanijoje netaikėme jokių naujovių – sugebėjome nugalėti dėl to, kad daugiau išspaudėme iš esamų resursų. Kita vertus, kova čempionate labai atkakli. Daugeliu atvejų mes turime persvarą kvalifikacijoje, tačiau lenktynėse ta persvara neretai sumažėja. Džiugu, kad daug geriau ėmėme suvokti bolido ypatumus, geriau suprasti padangų darbą, pradėjome daugiau išspausti iš mašinos“, – kalbėjo L. Hamiltonas. Komandų įskaitoje pirmauja „Mercedes“ (330 taškų). Toliau rikiuojasi „Ferrari“ (275), „Red Bull“ (174). Pilotams Vengrijoje reikės įveikti 70 ratų po 4,381 km – iš viso 306,663 km. Sinoptikai prognozuoja, kad savaitgalį bus labai karšta – 27-33 laipsniai. Sekmadienį, lenktynių dieną, tvyros 33 laipsnių karštis. Lietaus tikimybė nedidelė – 20 proc. Po varžybų Vengrijoje bus beveik mėnesio pertrauka. 12-asis etapas Belgijoje vyks rugpjūčio 27 d. Transliacijų tvarkaraštis: Liepos 28 diena 14.55 val. antroji treniruotė Liepos 29 diena 11.55 val. trečioji treniruotė 14.55 val. kvalifikacija Liepos 30 diena 14.50 val. lenktynės