Tačiau toks B. Vyšniausko ryžtas neturėjo jokio pagrindo. Lietuvos antidopingo agentūros specialistė Rūta Banytė tvirtino, kad pagal tarptautinius standartus dopingo testo B mėginys turi būti tiriamas ten pat, kur buvo tirtas A mėginys. R. Banytės žodžius patvirtino ir Kanadoje, Montrealio mieste esančios antidopingo laboratorijos vadovė Christiane Ayotte, kuri nemato jokių prielaidų daryti išimtį tiriant dopingo testo B mėginį. „Remiantis tarptautiniais standartais, taikomais akredituotoms antidopingo laboratorijoms, B mėginys turi būti tiriamas ten pat, kur buvo tikrintas dopingo testo A mėginys. Nėra jokio pagrindo nukrypti nuo įprastų taisyklių“, – portalui DELFI tvirtino Kanados antidopingo laboratorijos vadovė Ch. Ayotte. Tiesa, laboratorijos atstovai kalbėti apie konkretaus atleto tiriamo dopingo testo rezultatus negali, nes jų turima informacija apsiriboja tik keliais skaičiais – misijos kodu, mėginio numeriu ir komentaru apie vaistus. Kai yra ištiriamas mėginys, informacija yra patalpinama atleto elektroninėje platformoje – mėginys yra susietas su dopingo kontrolės forma. Tuomet informuojamas testo užsakovas, šiuo atveju – tarptautinė sunkiosios atletikos federacija. Primename, kad A. Didžbalio dopingo testo šlapimo mėginiai buvo išsiųsti į Kanadą, vienintelę šalyje Pasaulinės antidopingo agentūros akredituotą Monrealio laboratoriją, o kraujo mėginiai ištirti Los Andžele (JAV). Lygiai prieš savaitę, sausio 23 d. Tarptautinė sunkiosios atletikos federacija (IWF) pranešė, kad praėjusių metų pasaulio vicečempiono, Rio de Žaneiro olimpiados bronzos medalio laimėtojo A. Didžbalio organizme rasta draudžiama medžiaga. Sunkiaatletis įtariamas vartojęs draudžiamą preparatą SARM S-22, kuris padeda didinti raumenų masę. Dopingo mėginys buvo paimtas praėjusių metų gruodį Kalifornijoje (JAV) vykusiame pasaulio čempionate, kuriame jis iškovojo sidabro medalį svorio kategorijoje iki 94 kg.