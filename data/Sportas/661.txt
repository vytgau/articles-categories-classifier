Sutartį su Tarptautine vandens sporto sąjunga (UIM) pasirašęs M. Jačiauskas dabar gali būti tikras, kad startuos visose šešiose pasaulio čempionato finalinėse lenktynėse. Tai yra didžiausia privilegija, kuri suteikiama tik aukščiausio lygio pilotams. „Jeigu kas prieš kelerius metus būtų pasakęs, kad turėsiu kontraktą su UIM, net nebūčiau patikėjęs. Bijočiau net pagalvoti apie tokį lygį – kiekvieno piloto profesionalo tikslas yra UIM pasaulio čempionatas. Mūsų komanda gavo kontraktą dalyvauti visose pasaulio čempionato etapuose. Tai yra puikios naujienos, kurias sužinojus iš pradžių net negalėjau patikėti. Dabar jau tikiu ir reikia atlikti daug namų darbų, kad galėtume parodyti viską, ką galime geriausiai“, – sakė M. Jačiauskas. Pasak „Automoto Spindesys Racing Team“ komandos trenerio Deivio Zizo, mintis dalyvauti visame pasaulio čempionate brendo jau seniai, tačiau tuomet tai tik tebuvo svajonės. Iki šiol komanda dalyvaudavo įvairiuose tarptautiniuose ir nacionaliniuose čempionatuose. „Pernai debiutavome UIM pasaulio čempionato viename iš etapų, tačiau dar nepasibaigus sezonui nusprendėme nestovėti vietoje ir stengtis dar labiau. Atėjo pavasaris ir sulaukėme gerų žinių – M. Jačiauskas gavo kvietimą tapti UIM pasaulio čempionato oficialiu sportininku – tai istorinis įvykis Lietuvos vandens motociklų sporto pasaulyje. Mums tai didelė paskata, nes tai be galo didelis iššūkis visai komandai ir rėmėjams. Bet kokiu atveju, mes ir toliau siekiame pagrindinio tikslo - ginti šalies ir komandos garbę pasaulio čempionate. Šis noras ir veda mūsų komanda pirmyn“, – teigė D. Zizas. Pasaulio čempionatą sudarys šeši etapai. Du pirmi etapai (gegužės 25-27 d. ir birželio 1-3 d.) vyks Italijoje. Trečiasis ir ketvirtasis etapai (rugsėjo 14-16 bei 22-23 d.) bus surengti Kinijoje. Čempionatas finišuos taip pat dviem etapais lapkričio viduryje Jungtiniuose Arabų Emyratuose. Pasaulio čempionate sportininkai varžosi keturiose klasėse: „Freestyle“, „Ski Ladies GP1“, „Ski GP1“ bei „Runabout GP1“. Lietuvis startuos „Runabout GP1“ klasėje - tai sėdimų motociklų klasė, kurioje motociklų galia siekia iki 500 AG. Prie starto linijos išsirikiuoja geriausi 25 sportininkai, kurie atrenkami pagal kvalifikacijos rezultatus. Lenktynėse vyksta du finaliniai plaukimai po 25 minutes. Istorinės galimybės sulaukęs M. Jačiauskas jau dalyvavo viename iš pasaulio čempionato etapų, tačiau tai bus pirmas kartas, kai lietuvis kovos visuose šešiuose etapuose. „Atvykus pirmą kartą dalyvauti, o tai buvo pirmasis praėjusių metų pasaulio čempionato etapas Italijoje, ir pamačius visą jų virtuvę, buvo tikrai labai geras jausmas. Čia viskas buvo kitaip ir, be jokios abejonės, pats aukščiausiais lygis, kur man teko dalyvauti. Mane sužavėjo visa aplinka ir dar labiau įkvėpė stengtis, tobulėti ir nugalėti. Tada mes užėmėme labai aukštą šeštąją vietą. Tuomet atrodė, kad tai yra viršūnė, bet ambicijų turime dar daugiau ir šiemet sugrįžtame su nauju iššūkiu ir naujomis galimybėmis, kurias mums suteikė UIM organizacija“, –sakė M. Jačiauskas. „Automoto Spindesys Racing Team“ prieš artėjantį sezoną jau turi planą bei tikslą, kurio žada nuosekliai laikytis iki pat čempionato pabaigos. „Dabar labai sunku prognozuoti, ką mes galime pasiekti šiemet, bet mes turime planą, kurio laikysimės. Manau, kad patekimas tarp 15-os pajėgiausių pilotų būtų puikus rezultatas. Žinome, kad mes kol kas neturime labai daug patirties tokio lygio varžybose ir nežinome ko tikėtis Kinijoje ar JAE. Be jokios abejonės, bus labai sunku, bet bus tik dar įdomiau, tačiau mes esame sukaupę ganėtinai nemažai patirties kitose varžybose ir, tikiuosi, susitvarkysime su iššūkiais“, – sakė M. Jačiauskas. Prieš naująjį sezoną kaunietis atnaujino ir savo techniką. „Šiemet viską pradedame iš pradžių – vėl nauja technika, naujos varžybos. Šiemet varžysimės to paties gamintojo tik kito modelio motociklu „Seadoo Rxp-x300“. Komandą papildė naujas narys, bet branduolys lieka tas pats. Turime nemažą palaikymą iš kitų komandų, mechanikų ir inžinierių bei naujų technologijų kūrėjų. Smagu, kad rėmėjai supranta komandos tikslus ir prisideda dar labiau. Pagrindinis šių metų tikslas yra UIM pasaulio čempionatas. Jam pasirengti organizuosime dvi stovyklas, kuriose dirbsime tiek trasoje, tiek su fizinio pasirengimo treneriu M. Pociumi“, – pasakojo M. Jačiauskas. „Automoto Spindesys Racing Team“ ekipa pasirodys ir lenktynėse Lietuvoje. „Po pirmųjų dviejų pasaulio čempionato etapų mes iš Italijos skubiai grįšime į Lietuvą, kur vyks Lietuvos čempionato pirmasis etapas Birštone. Lietuvos čempionate turime apginti čempiono vardą ir čia keliami tik aukščiausi tikslai. Žinoma, lengva nebus, nes lietuviai yra labai stiprūs konkurentai. Be to, dalyvausime Estijos čempionate ir prestižinėse „Nordic Cup 2018“ varžybose, kurios vyks taip pat Estijoje. Laukia ilgas, darbingas ir įdomus sezonas“, – prognozavo M. Jačiauskas.