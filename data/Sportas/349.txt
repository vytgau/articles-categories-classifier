F. Finkelis gimė 1938 m. rugsėjo 29 d. Klaipėdoje, Lietuvoje gyvenusioje žydų šeimoje. Turėjo kiek ilgiau nei dešimt metų trūkusią futbolininko karjerą Vilniaus „Spartako“, Rygos ASK, Kauno „Bangos“ meistrų, Naujosios Akmenės „Cementininko“, Klaipėdos „Granito“ meistrų, Liepos Zveinieks“ ir Gargždų „Bangos“ komandose. Tačiau dar būdamas jaunu žaidėju F. Finkelis galvojo apie futbolo trenerio karjerą ir jau 1970 metais įgijo kvalifikuoto trenerio išsilavinimą bei nuolat gilino žinias kursuose ir kėlė kvalifikaciją. Aštriu protu ir sumaniu žaidimo subtilybių išmanymu pasižymėjęs specialistas daugiausiai titulų iškovojo su Klaipėdos „Granito“ komanda, su kuria Lietuvos čempionate triumfavo keturis kartus (1978, 1980, 1981, 1984 metais) bei iškovojo LFF taurę (tuo metu – „Tiesos“) keturis kartus (1977, 1981, 1983, 1986). F. Finkelis taip pat vadovavo ir Mažeikių „Romar“ čempioniškam žygiui Lietuvos čempionate 1994 metais, o 1992 metais su Vilniaus „Makabi“ iškovojo LFF taurę. Taigi iš viso treneris savo karjeroje iškovojo penkis Lietuvos čempionų titulus ir penkias LFF taures, kuo pasigirti iki šiol negali kitas specialistas. Taip pat klaipėdietis treniravo ir Šiaulių „Karedos“ bei Klaipėdos „Atlanto“ klubus. Trenerio karjerą baigė 1998 metais. F. Finkelis buvo įvertintas LFF II laipsnio ordinu už nuopelnus Lietuvos futbolui. 