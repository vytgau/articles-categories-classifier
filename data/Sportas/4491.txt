Estijos irkluotojai iškovojo 22 medalius, o auksinių tarp jų buvo šeši. Varžybose jėgas taip pat išbandė keletas Izraelio įgulų, kurioms atiteko du bronzos medaliai. Iš garsiausių Lietuvos irkluotojų varžybose šį kartą dalyvavo olimpinė prizininkė Milda Valčiukaitė ir jos porininke neseniai vėl tapusi Ieva Adomavičiūtė. Šios sportininkės ir penktadienį, ir šeštadienį tvirtai laimėjo porinių dviviečių valčių varžybas. Be to, vyrų vienviečių varžybose abi dienas geriausiai pasirodė nuolatinis Lietuvos rinktinės narys Dominykas Jančionis. Baltijos šalių čempionatas kai kuriems Lietuvos irkluotojams buvo generalinė repeticija prieš kitą savaitę Plovdive (Bulgarija) vyksiantį 2017 metų pasaulio jaunimo (iki 23 metų) čempionatą. Į Bulgariją vyksiančios Viktorija Vareikaitė ir Ieva Medelinskaitė Trakuose tvirtai laimėjo jaunimo amžiaus grupės porinių dviviečių varžybas, o vienvietę irkluojantis Artūras Muravjovas dukart nusileido tik D. Jančioniui. Lietuvos irklavimo federacijai Baltijos šalių varžybos buvo paskutinė repeticija prieš rugpjūčio 2-6 dienomis Trakuose vyksiantį 2017 metų pasaulio jaunių (iki 19 metų) čempionatą.