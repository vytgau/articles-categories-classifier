Varžybos prasidėjo sausio 19-20 dienomis Prancūzijoje, kur M. Morauskas varžėsi didžiojo šuolio (Big Air) ir akrobatinių šuolių nuo tramplinų bei čiuožimo per kliūtis (slopestyle) rungtyse. Pirmą varžybų dieną lietuvis užėmė 31-ąją vietą, o antrą dieną liko 24-as. Po pirmųjų varžybų iš viešbučio Prancūzijoje buvo pavogtos abi M. Morausko varžybinės snieglentės, su kuriomis jis turėjo tęsti kovą po poros dienų vykusiose Europos taurės varžybose. Pasidalinus šia žinia socialinėje erdvėje, atsirado žmonių, kurie pagelbėjo atgabenti sportininko inventorių iš Lietuvos link Prancūzijos, tačiau sausio 23 dienos varžybose lietuvis varžėsi su Italijos komandos paskolinta snieglente. „Slopestyle“ rungtyje M. Morauskas tarp 58 dalyvių liko 47-as. „Kiekvienas pažengęs snieglentinikas, kuris atlikinėja triukus ir naudojasi sniego parkuose įrengtomis figūromis žino, kad kiekviena lenta yra skirtinga ir prie kiekvienos reikia laiko priprasti. Europos taurės varžybų trasa yra itin aukšto lygio, tad Motiejui priprasti prie skolintos lentos daug laiko ir galimybių nebuvo, teko dalyvauti su tuo ką gavo“, - apie susiklosčiusią situaciją pasakojo sportininko treneris ir tėtis Artūras Morauskas. Nepaisant trijų dienų, kupinų streso ir nežinomybės, lietuvis sugebėjo pirmą kartą varžybose atlikti „FS 1080 mute grab“ triuką (trys pilnos 360 laipsnių rotacijos aplink savo ašį su lentos pagriebimu) ir teisėjų buvo įvertintas 67 taškais iš 100 galimų. M. Morauskui pritrūko tik penkių taškų iki vietos finale, tačiau bendroje įskaitoje jis tarp 58 dalyvių užėmė 25-ąją vietą. Po optimistiškai nuteikiančio pasirodymo sportininkas išvyko į Šveicariją, kur sausio 28 dieną didžiojo šuolio rungtyje su antru kvalifikaciniu rezultatu savo grupėje (82,3 taško iš 100), pateko į finalą bei bendroje įskaitoje užėmė devintąją vietą ir gavo 46,4 FIS taško. Toks rezultatas pasiektas pirmą kartą Lietuvos snieglenčių sporto istorijoje. Po sėkmingų pasirodymų Europos taurės varžybose M. Morauskas toliau tęsia treniruočių procesą.