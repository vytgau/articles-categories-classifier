Vos antrose oficialiose varžybose kartu startuojantis Lietuvos duetas trumpojoje programoje surinko 58,34 taško ir pasiekė geriausią savo rezultatą. Šis rezultatas 3,44 balo geresnis negu S. Ambrulevičius yra pasiekęs su buvusia partnere iš JAV Taylor Tran. Taip pat S. Ambrulevičius ir A. Ryd surinko pasaulio čempionato kvalifikacinius taškus. Po trumposios programos pirmauja britai Penny Coomes ir Nicholas Buckland (71,79 tšk.). Antrą vietą užima Japonijos atstovai Kana Muramoto ir Chrisas Reedas (62,67 tšk.), trečiąją – Vokietijai atstovaujantys Kavita Lorenz bei Jotis Polizoakis (61,09 tšk.). Varžybose dalyvauja 18 porų. Laisvąją programą sportininkai atliks šeštadienį. Į olimpines žaidynes pateks šešias pirmąsias vietas užėmusios poros. Tiesa, olimpinėse žaidynėse gali atstovauti tik tos pačios valstybės piliečių poros.