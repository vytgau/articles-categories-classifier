Pirmojo rekordo autoriumi tapo Danas Rapšys. jis dar atrankos plaukimų sesijos 1500 m laisvu stiliumi rungtyje užfiksavo greičiausiai šalyje įveiktą 800 m nuotolį – 7 min. 57, 72 sek. Finalų dalyje plaukimo gerbėjus nudžiugino Giedrius Titenis. Jis pagerino vos prieš savaitę Europos čempionate Kopenhagoje savo paties užfiksuotą 200 m krūtine Lietuvos rekordą – 2 min. 06,58 sek. Antras atplaukė dar vienas Lietuvos rinktinės plaukikas Andrius Šidlauskas. Jis finale pagerino asmeninį rekordą – 2 min. 08,21 sek. Bronza atiteko kauniečiui Mariui Mikalauskui. Trečiasis rekordas užfiksuotas moterų 400 m kompleksinio plaukimo distancijoje. Panevėžietė Erika Martišiūtė finišavo per 4 min. 43,85 sek., pagerindama sau priklausiusį rezultatą, pasiektą lapkričio pradžioje Lietuvos plaukimo taurės varžybose taip pat Anykščiuose. Ant šios rungties prizininkų pakylos taip pat užlipo Kamilė Kučaitė ir Gabija Stachnevičiūtė. Anglijoje besimokanti Lija Radžiūnaitė pateikė didžiulę sensaciją moterų 50 m plaukime nugara. Finale penkiolikmetė plaukikė aplenkė rungties favorite laikytą Lietuvos rinktinės narę Ugnę Mažutaitytę bei Evą Gliožerytę ir į auksą atplaukė per 29,03 sek. Tos pačios rungties vyrų plaukimą užtikrintai laimėjo Kopenhagoje Lietuvos rinktinės palvas gynęs Gytis Stankevičius, finišavęs per 25,00 sek. Sidabras atiteko šiauliečiui Alanui Tautkui, trečioje vietoje įsikūrė kaunietis Eigirdas Jankauskas. Moterų 100 m krūtine plaukime antrąjį savo aukso medalį čempionate iškovojo Agnė Šeleikaitė, pagerindama ir asmeninį rekordą. Takelyje ji užtruko 1 min. 08,73 sek. Už jos finišavo sostinės sportininkė Kotryna Teterevkova bei kaunietė Aušrinė Girčytė. Pirmąjį savo aukso medalį čempionate iškovojo Simonas Bilis. Vienas pajėgiausių šalyje laisvojo stiliaus plaukikų 100 m distancijos finale įveikė kauniečius Tadą Duškiną ir Tomą Sungailą, užlipdamas ant aukščiausio pakylos laiptelio – 48,12 sek. D.Rapšys savo trofėjų kolekciją papildė antruoju šio čempionato tauriausio metalo medaliu. Europos čempionas be didesnių sunkumų triumfavo 100 m kompleksiniame plaukime – 53,44 sek. Antrasis finišavo jo komandos draugas Andrius Šidlauskas, trečiasis atplaukė Kauno plaukimo mokyklos auklėtinis Eimantas Milius. Pirmosios vietos asmeninėje medalių įskaitoje apleisti neketinusi Diana Jaruševičiūtė buvo greičiausia plaukiant 100 m peteliške. JAV studijuojanti sportininkė įveikė panevėžietę Dominyką Rapšytę ir kaunietę Medą Kulbačiauskaitę – 1 min. 02,85 sek. Atkakli kova vyko moterų 200 m laisvo stiliaus rungtyje. Kaunietė Liepa Kluonytė, atrankoje keliomis šimtosiomis aplenkusi Vilniaus miesto sporto centro atstovę Neringą Černiauskaitę, vėl buvo greitesnė ir finale – 2 min. 05,99 sek. Bronzos medaliu džiaugėsi šiaulietė Greta Pleikytė. Vyrų 200 m peteliškės rungtį laimėjo be didesnių sunkumų laimėjo Lietuvos rinktinės plaukikas Deividas Margevičius – 1 min. 59,53 sek. Sidabras atiteko kauniečiui Pauliui Martinkėnui, bronza – Šiaulių „Delfino“ atstovui Ainiui Želioniui. Pačioje ilgiausioje čempionate 1500 m distancijoje niekas neprilygo Kauno sporto mokyklos „Startas“ auklėtiniui Deividui Ivanauskui, finišavusiam per 15 min. 49,11 sek. Antrasis nuotolį įveikė jo komandos draugas Gedvydas Masiulis, šiaulietis Romanas Pokalo pelnė bronzos medalį. Dienos finalų plaukimų sesiją užbaigusius estafečių 4 x 100 m kompleksiniu būdu plaukimus laimėjo Kauno plaukimo mokyklos moterų 1-oji ir Panevėžio „Žemynos“ 1-oji vyrų komandos. Kauniečių moterų ketveriukė, kurią sudarė M.Kulbačiauskaitė, Beatričė Kanapienytė, A.Šeleikaitė ir Vakarė Girčytė, finišavo per 4 min. 16,47 sek., įveikdama Vilniaus MSC 1-ąją ir Kauno SM „Starto“ 1-ąją komandas. Panevėžiečių komandos gretose vėl startavo Lietuvos plaukimo lyderiai D.Rapšys, S.Bilis bei A.Šidlauskas, o taip pat ir Benediktas Budrys. Šis ketvertas estafetėje užtruko 3 min. 35,49 sek. Sidabru pasidabino Kauno PM 1-oji, o bronza – Kauno SM „Starto“ 1-oji komandos.