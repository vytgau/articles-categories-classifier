„Geriausia visų laikų“ tituluojama rinktinė savo gretose jau turi ryškiausią Lietuvos ledo ritulio žvaigždę Dainių Zubrų, kuris šventes sutiko Lietuvoje ir prisijungė prie rinktinės treniruotėse. Į Lietuvą 39-erių D. Zubrus grįžo puikios formos ir neslėpė geros nuotaikos. „Jaučiuosi puikiai. Daug dirbau namuose su treniruokliais, ant ledo, tad viskas tvarkoje. Pasitikrinau savo gebėjimus aukščiausiu lygiu keletą kartų, kartą su San Chosė „Sharks“ vyrais, kai šie buvo Majamyje ir pakvietė į treniruotę. Į Lietuvą atvykau gerokai anksčiau ir pradėsiu ruoštis kartu vyrais nuo pat pradžių, nes laukia įdomus čempionatas, rimti tikslai. Reikia susižaisti su komanda, tą dabar ir darysime“, – sakė D. Zubrus. D. Zubraus autoritetą ir naudą rinktinei pabrėžė ir vyriausiasis treneris vokietis Berndas Haakė. „Iškart matyti, kad Dainius Amerikoje netinginiavo ir ruošėsi rimtai. Puiki forma, profesionalus požiūris. Tai labai rimta jėga ir ant ledo, ir rūbinėje. Dabar mūsų laukia atsakinga užduotis rasti tinkamus partnerius Dainiui. Smagu ir tai, kad visa komanda dirba labai rimtai, žaidėjai tikrai dega noru patekti į rinktinę, kurioje šiemet konkurencija kaip niekad. Pavyko išvengti didesnių nesėkmių, neturime tik Donato Kumeliausko ir Dariaus Pliskausko, kurie dėl traumų negalės padėti rinktinei. Visi kiti vyrai sveiki, tiesa, dar ne visi atvyko į rinktinę“, – kalbėjo B. Haake.  Rinktinėje kol kas trūksta puolėjų, 27-erių Arnoldo Boso, Pijaus Rulevičiaus, 21- erių Artūro Laukaičio, gynėjo, 45-erių Dariaus Kasparaičio. A.Bosas, A.Laukaitis prie rinktinės prisijungs rytoj, Pijus Rulevičius su klubu JAV pradėjo atkrintamąsias SPHL lygoje ir jo galimybės priklausys nuo klubo rezultatų. D.Kasparaitis prie rinktinės prisijungs balandžio 14 dieną Didžiojoje Britanijoje, kuomet rinktinė žais dvejas draugiškas rungtynes su šios šalies rinktine. Su komanda treniruojasi abu KHL Rygos „Dinamo“ žaidėjai, 26-erių gynėjas Nerijus Ališauskas ir 25-erių vartininkas Mantas Armalis. Lietuvos rinktinė šią savaitę treniruosis dukart per dieną, o penktadienį persikraustys į Vilnių, kur balandžio 8 dieną 17 valandą ir balandžio 9 dieną 19 valandą Vilniaus pramogų arenoje sužais dvejas draugiškas rungtynes su Latvijos klubų rinktine. Balandžio 10 dieną rinktinė grįš į Elektrėnus, kur treniruosis iki išvykos į Didžiąją Britaniją. Su šios šalies rinktine laukia dvejos kovos balandžio 14 dieną MIlton Keinse, ir balandžio 15 dieną Koventryje, šiose rungtynėse Lietuvai jau turėtų atstovauti ir D.Kasparaitis. Po išvykos Lietuvos ledo ritulininkai vėl sugrįš į Elektrėnus, kur treniruosis iki pat čempionato Kaune. Balandžio 22 – 28 dienomis dėl teisės kautis IA divizione Lietuvos rinktinė paeiliui kausis su Kroatijos, Rumunijos, Japonijos, Ukrainos ir Estijos rinktinėmis. „Mūsų svajonių komanda“ pirmenybėse tikisi iškovoti aukso apdovanojimus ir pakilti į IA divizioną.