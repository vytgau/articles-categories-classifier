Lietuvos futbolo federacija (LFF) išplatino pranešimą, kad likus penkioms dienoms iki LFF pirmosios lygos turnyro starto jame žaisti atsisakė „Šilutės“ komanda. Pirmosios lygos senbuviai rašte federacijai teigė, jog šį sprendimą lėmė ankstesnis vietinių žaidėjų galimybių pervertinimas. Patikrinę jų jėgas viename turnyre, komandos vadovai nusprendė paprašyti federacijos leidimo žaisti II lygoje. Pirmosios lygos licenciją „Šilutė“ gavo be didelių bėdų. Ji buvo tarp dešimties pirmųjų licencijuotų lygos klubų. „Iš pradžių nusprendėme, kad nuo sausio 15 dienos ruošimės pirmai lygai su vietiniais futbolininkais. Turėjome grįžusių iš Norvegijos, bet komandą komplektavome būtent iš šilutiškių. Tikėjomės, kad jie patemps pirmosios lygos lygį, deja, nepatempė“, – sprendimą aiškino „Šilutės“ komandos vadovas Romualdas Taršauskas. Nesėkmingas Šilutės komandai buvo „Žemaitijos taurės“ turnyras. Jame „Šilutė“ 0:2 pralaimėjo Kretingos „Minijai“, 0:9 Telšių „Džiugui“ ir 0:11 „Pakruojui“. „Džiugas“ ir „Pakruojis“ šiemet rungtyniaus pirmojoje lygoje, Minija – antrojoje. Tokie rezultatai klubo vadovus privertė peržiūrėti metų strategiją. „Klausiu komandos – ar jūs patempsit? Sako – šansų nėra. Ir nutarėme žaisti antrojoje lygoje, vietoj to, kad pirmojoje leisti į savo vartus dviženklius įvarčių skaičius“, – kalbėjo R. Taršauskas. Variantą pasistiprint žaidėjais iš pašalies, kad komanda atitiktų pirmosios lygos lygmenį, „Šilutė“ atmeta. „Ne, šiemet jokių pirktinių žaidėjų neturime ir nežadame turėti, žaidžiam vien su vietiniais, – kartojo R. Taršauskas. – Pernai turėjome visai kitokią komandą: kauniečių, klaipėdiečių, baltarusių. Iš visur buvo žaidėjų. Bet šiemet nutarėme laikytis kitos taktikos.“ Pasitraukus „Šilutei“ pirmojoje lygoje liko 14 komandų. LFF teko staigiai koreguoti kolkas tik penkiems turams sudarytą varžybų tvarkaraštį. Pirmosios „Šilutės“ rungtynės buvo numatytos sekmadieniui 14 val. Alytuje su „Dainava“. Pakoregavus tvarkaraštį, tądien į Alytų atvyks „Trakų“ B komanda.