Pusfinalio mačo tarp Haifos klubo ir Raananos „Hapoel“ pagrindinis laikas bei pratęsimas baigėsi lygiosiomis 0:0, tad viskas sprendėsi 11 metrų baudinių serijoje. E. Šetkus atmušė jau pirmą varžovų bandymą, tačiau tada praleido tris ir „Hapoel“ atsidūrė ant pralaimėjimo slenksčio – 3:3 ir lemiamo smūgio teisė priklausė Raananos futbolininkams. Jų bandymas buvo nevykęs ir lietuvis atrėmė beveik į patį vartų vidurį skridusį kamuolį. Tuomet haifiečiai išsiveržė į priekį 4:3, o seriją pratęsti galėjusį Raananos atstovų mėginimas vėl nebuvo pats sėkmingiausias ir jį atmušė E. Šetkus. Po pergalingo epizodo triumfuodamas mūsiškis pasileido bėgti per aikštę, bet jį netrukus pagavo komandos draugai ir parvertė ant žolės. Į Izraelio taurės finalą, kuriame susitiks su Jeruzalės „Beitar“ ekipa, Haifos „Hapoel“ prasibrovė pirmą kartą nuo 2004-ųjų.  Primename, kad E. Šetkus sėkmingą seriją yra pradėjęs ir Lietuvos rinktinėje. Čia jis nepraleidžia įvarčio jau tris kėlinius – antrą su gruzinais (pralaimėta 0:4) ir abu su armėnais (laimėta 1:0).