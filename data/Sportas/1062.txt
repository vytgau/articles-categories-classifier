Tai bus antrasis futbolininko bandymas įsitvirtinti užsienio komandoje. 2014 m. E. Vaitkūnas sezoną nuomos pagrindais pradėjo Prahos „Bohemians 1905“ ekipoje, tačiau Čekijos aukščiausioje lygoje sužaidė dvejas rungtynes ir po pusmečio grįžo į „Žalgirį“. Vis dėlto, futbolininkas tiki, kad šį kartą nauja patirtis bus sėkmingesnė. „Minskas – gražus miestas, be to, iki Vilniaus ne taip ir toli. Klubas man suteikė geras sąlygas, visas jėgas ir dėmesį galiu skirti tik futbolui. Komandoje daug jaunų, perspektyvių futbolininkų, su jais dirba labai geras trenerių kolektyvas, apskritai atmosfera klube labai gera. Žinau, kad pernai „Minsk“ ekipai sezonas buvo nesėkmingas, bet šiais metais komandai keliami aukšti tikslai, tad neabejoju, kad mes kiekvienose rungtynėse kausimės dėl pergalių ir sieksime kuo geresnių rezultatų“, – teigė E. Vaitkūnas. 29-erių metų futbolininkas išaugo „Žalgirio“ futbolo klubo sistemoje, o pagrindinėje komandoje debiutavo 2008 m. kovo 19 d. Baltijos lygos rungtynėse su „Ventspils“ (Latvija) ekipa. Su nedidelėmis išimtimis beveik visą savo karjerą „Žalgiryje“ praleidęs E. Vaitkūnas žalią ir baltą aprangą vilkėjo 254-iose oficialiose rungtynėse ir pelnė 11 įvarčių. Praėjusiame sezone futbolininkas „Žalgirio“ garbę gynė 32 rungtynėse, o LFF taurės turnyro pusfinalio dvikovoje su Marijampolės „Sūduva“ įmušė komandą nuo pralaimėjimo išgelbėjusį įvartį. Prieš 2015 m. sezono E. Vaitkūnas perėmė iš karjerą baigusio Deivido Šembero „Žalgirio“ kapitono raištį. Šias garbingas pareigas jis atliko ir praėjusiame sezone. Iš viso su „Žalgiriu“ E. Vaitkūnas keturis kartus tapo Lietuvos čempionu ir po penkis kartus triumfavo Lietuvos futbolo federacijos taurės turnyre ir Lietuvos Supertaurės mačuose. „Noriu padėkoti visiems „Žalgirio“ vadovams, treneriams ir žaidėjams, taip pat visiems komandos gerbėjams, ypač – „Pietų IV“ nariams, kurie mane visada palaikė. Per tuos metus buvo visko – ir pakilimų bei pergalių, ir nuosmukių bei klaidų, tačiau fanai visada buvo su komanda ir aš jiems už tai esu labai dėkingas. Man asmeniškai visi metai „Žalgiryje“ paliko tik malonius prisiminimus. Be abejo, apmaudu, kad pernai mums nepavyko pratęsti pergalių serijos Lietuvos čempionate ir taurės turnyre, tačiau esu įsitikinęs, kad dabartinė komanda ištaisys praėjusių metų klaidas. Ir ne tik Lietuvoje, bet ir Europoje. Šiais metais po „Žalgirio“ vėliava suburti puikūs futbolininkai bei treneriai, tikiu, kad su tokiu kolektyvu „Žalgiris“ gali praverti duris ir į UEFA Europos lygos grupių varžybas. Svarbiausia –tikėjimas, absoliutus atsidavimas! Tikiu, kad šis sezonas „Žalgiriui“ gali būti pats geriausias, o aš ir toliau palaikysiu žalgiriečius bei džiaugsiuosi jų pergalėmis“, – emocingai kalbėjo beveik dešimtmetį „Žalgirio“ gretose praleidęs E. Vaitkūnas.