Sėkmingai akistatą pradėjęs 27-erių metų R. Berankis pirmavo 3:1, tačiau seto viduryje iniciatyvą perėmė šią savaitę aukščiausią karjeroje – ATP-77 poziciją – pasiekęs serbas, kuris laimėjo pirmą setą 6:3. Antrame sete R. Berankis vėl pirmavo 1:0. Serbas išlygino rezultatą (1:1), lietuvis savo padavimų metu persvėrė svarstykles savo naudai. Iniciatyvą seto viduryje perėmęs Ričardas išsiveržė į priekį 4:1, 5:2. Serbas atsitiesė ir išlygino seto rezultatą 5:5. R. Berankis nutraukė prastą seriją ir surinkęs lemiamus du taškus laimėjo setą 7:5. Trečią setą savo padavimais pradėjęs lietuvis išsiveržė į priekį 1:0. Per savo padavimus neklydo ir serbas (1:1). Abu tenisininkai keitėsi taškais (4:4), kol galiausiai lietuvis pasinaudojo F. Krajinovičiaus klaida, laimėjo jo padavimą ir nepaleido savo šanso iš rankų: laimėtas setas 6:4 bei pergalė 2-1. Mačas truko 1 val. 55 min. Lietuvis padarė vieną dvigubą klaidą, o jo varžovas – tris. Abu tenisininkai atliko po šešis neatremiamus padavimus. Už patekimą į ketvirtfinalį R. Berankis gaus 45-is reitingo taškus bei 21,62 tūkst. JAV dolerių premiją, o toliau lauks akistata su antru pagal skirstymą Albertu Ramosu Vinolasu (ATP-25) arba Alexanderiu Bubliku (ATP-107). ATP-169 vietą užimantis R. Berankis ir F. Krajinovičius jau dukart buvo susitikę ir abu kartus pergalę šventė lietuvis (2014 m. Pekine – 6:4, 6:2, 2008 m. JAV – 6:0, 4:6, 7:5). Pirmajame rate antradienį R. Berankis 6:3, 7:6 (7-2) nugalėjo 27-erių metų serbą Dušaną Lajovičių (70-oji pasaulio raketė). Tuo tarpu F. Krajinovičius pirmame rate pateikė staigmeną ir 7:5, 7:6 (8:6) įveikė rusą Andrejų Rubliovą (35). Turnyro prizų fondą sudaro beveik 746 tūkst. JAV dolerių.