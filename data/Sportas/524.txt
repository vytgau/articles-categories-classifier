Finaluose kovojo Lietuvos boksininkas Aras Dudėnas. Svorio kategorijos iki 75 kg finale lietuvis pirštines surėmė su čeku Pavelu Neveceralu. Po trijų raundų teisėjų skirti taškai nugalėtojo neišaiškino – rezultatas buvo lygus (28:29, 28:29, 29:28, 29:28, 28:28). Teisėjai turėjo perbalsuoti kas taps turnyro čempionu. Rezultatu 3:2 pergalė skirta čekui. Po labai atkaklios kovos pralaimėjęs A. Dudėnas tenkinosi sidabro medaliu. Turnyro finalininką sveikino profesionalų ringe sėkmingai kovojantis 2011 m. pasaulio čempionato prizininkas Egidijus Kavaliauskas, kuris yra laimėjęs patį pirmąjį D. Pozniako turnyrą 2006 metais.  Šių metų D. Pozniako turnyre bronzos medalius iškovojo trys Lietuvos boksininkai: Deividas Bagdanovičius (iki 60 kg), Lukas Kastiuška (iki 64 kg) ir Liudvikas Lagunavičius (virš 91 kg). Finaluose buvo numatyta 10 kovų, tačiau vienos svorio kategorijos finale tarpusavyje turėję kovoti rusai šios kovos atsisakė. Svorio kategorijoje 46-49 kg rusui Dmitrijui Batjajui be kovos įskaityta pergalė prieš tautietį Muhamedą Vakhajevą. Svorio kategorijoje 52 kg Magomedas Šamsajevas taškais 5:0 nugalėjo Nabi Isgandarovą iš Azerbaidžano. Svorio kategorijos iki 60 kg finale taip pat vyko ruso ir azerbaidžaniečio dvikova. Šįkart stipresnis buvo azerbaidžanietis Nurlanas Safarovas, kuris finale 4:1 įveikė rusą Arltaną Abushinovą. Kitų dviejų svorio kategorijų finaluose susikovė Vokietijos ir Rusijos atstovai ir jie pasidalijo po pergalę. Iki 64 kg vokietis Frankas Kilpas 5:0 nugalėjo rusą Aleksejų Deminą. Iki 69 kg rusas Arturas Deminas 5:0 pranoko vokietį Dirką Weidenkellerį. Svorio kategorijos iki 81 kg čempionu tapo rusas Eminas Khatajevas, kuris finale 5:0 nugalėjo azerbaidžanietį Zaurą Musajevą. Svorio kategorijos iki 91 kg finale tarpusavyje kovojo rusai. Igoris Fedorovas taškais 4:1 įveikė tautietį Vadimą Ščeblykiną. Virš 91 kg rusas Jevgenijus Riabcevas pranoko lenką Oskarą Koperą.