Olimpinėse žaidynėse V. Vencienė dalyvavo ir lygiai prieš 30 metų. Tik ne kaip oficialus asmuo, o kaip sportininkė. 1988 metų vasario 14 dieną Kalgaryje ji triumfavo 10 kilometrų lenktynėse klasikiniu stiliumi. Kaip visad kukli V. Vencienė torto šią dieną įprastai nekepa, tačiau tuo pasirūpino Lietuvos misijos atstovai. Dar viešėdama Pjongčange medalį buvusiai sportininkei įteikė Lietuvos prezidentė Dalia Grybauskaitė. Prezidentės vizitą minint olimpinio aukso medalio 30-metį primena ir jos dovanota lietuviška juoda duona bei lašiniai, paskaninę misijos vakarienę. Dovanų kiekį padidino kolegos iš Lietuvos tautinio olimpinio komiteto bei žaidynių savanoriai – jie V. Vencienei padovanojo auksinį finišą primenantį megztuką bei tortą. „Buvo daug daug sunkaus darbo. Bet vien jo nepakanka. Aš esu dėkinga tėvams ir Dievui už sveikatą, kokią turėjau. Kuri leido man iškovoti tokią pergalę. Krūviai buvo baisūs. Prie jų prisidėjo kova už būvį. Man už nugaros laukiančių, tokių vencienių kaip aš, Tarybų sąjungos komandoje buvo pilna. Be to, komandoje buvau vienintelė ne rusė. Kelias iki pergalės buvo sunkus. Bet medalis viską atperka. Jausmas buvo tikrai geras. Jis žodžiais nenusakomas. Tik užlipus ant pakylos gali jį patirti,“ – 1988-ųjų pergalę prisimena V. Vencienė. Paklausta, kur šiuo metu yra jos iškovotas aukso medalis, olimpinė čempionė tik pagalvojusi atsakė, kad jis „ko gero“ yra eksponuojamas Lietuvos sporto muziejuje. „O bronzos medalis (Kalgario žaidynėse V. Vencienė iškovojo ir bronzos medalį – aut. past.) guli mano namuose, stalčiuje,“- šyptelėjo V. Vencienė. 