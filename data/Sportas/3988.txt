Dar prieš startą šiame čempionate R. Petravičiūtė sakė, kad jai svarbiausia – mėgautis jojimu ir gerai pasirodyti, o tam ji labai intensyviai ruošėsi, kaupė patirtį. Jaunąją raitelę treniruoja ir varžyboms ruošia Dovilė Matulytė ir daugkartinis nacionalinių ir tarptautinių varžybų nugalėtojas bei prizininkas Nerijus Šipaila. Kitiems Lietuvos atstovams, startavusiems toje pačioje rungtyje, sekėsi kiek prasčiau. Zigmantas Jasas su žirgu Santana pelnė 4 baudos taškus ir užėmė 55 vietą. Kita Lietuvos raitelė Dovilė Jakubauskaitė surinko 32 baudos taškus. „Pirmoji diena praėjo gana sėkmingai, visi labai džiaugiamės puikiu Rugilės rezultatu, kuris yra didelis pasiekimas tiek jaunajai raitelei, jos treneriams​ , tiek visai Lietuvos žirginio sporto bendruomenei. Europos čempionate nuskambėjęs Lietuvos himnas yra išties istorinis įvykis. Su nekantrumu laukiame sekančių startų ir palaikome savo šalies atstovus“, – sakė Lietuvos žirginio sporto federacijos prezidentas Gediminas Gutkauskas. Šiandien vaikai ilsisi, o juos varžybų aikštelėje keičia jaunių grupės duetai – Monika Paulauskaitė su Lordanos As ir Lukas Civinskas su žirgu Endis. „Linkime raiteliams kuo didžiausios sėkmės“, – sakė G. Gutkauskas. Rugpjūčio 8–13 dienomis Šamorino mieste, Slovakijoje, vyksiančiame Europos vaikų, jaunių ir jaunimo čempionate iš viso startuos raiteliai ir jų žirgai iš 35 šalių, tarp jų ir Lietuvos atstovai. Konkūrų vaikų grupėje (gim. 2003–2005 m.) startuoja Zigmantas Jasas, Rugilė Petravičiūtė, Dovilė Jakubauskaitė, o jaunių grupėje (gim. 1999–2003 m.) mūsų šaliai atstovauja Monika Paulauskaitė ir Lukas Civinskas.