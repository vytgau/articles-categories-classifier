„Kiekviena „Kuršių marių regata“ mums, buriuotojams yra didelė šventė. Vis dėlto, reikia pripažinti, kad regatų, kurios švęstų jau 50-tą jubiliejų nėra daug – tai iš tiesų išskirtinis renginys, turintis gilias tradicijas ir sutraukiantis stipriausius bei profesionaliausius mūsų šalies buriuotojus. Bendruomenės nuotaika pakili – varžybose dalyvaus 66 įgulos, daugiau nei pusketvirto šimto buriuotojų, visi nusiteikę sportinei kovai dėl pergalės“,- teigė N. Nasvytis. Atidarymo ceremonijos metu, buriuotojams išsirikiavus į tradicinę rikiuotę, sveikinimo žodį tarė Klaipėdos miesto meras Vytautas Grubliauskas, buvo iškeltos Lietuvos buriuotojų sąjungos ir „Kuršių marių regatos“ vėliavos, o praėjusių metų nugalėtojų, jachtos „Keturi vėjai“ įgulos, kapitonas Adomas Janulionis visos bendruomenės vardu perskaitė buriuotojų garbės priesaiką – pasižadėjimą rungtyniauti vadovaujantis džentelmeniškumo ir garbingos sportinės kovos principais.   Pirmajam, Klaipėdos etapui, startas buvo duotas sekmadienį 11:00 val. Šiais metais visi dalyviai varžysis 7 skirtingose grupėse, o kartu kovos ir dėl trijų pagrindinių „Kuršių marių regatos“ taurių. Regata vyks šešiais etapais. „Pirmasis etapas žada būti įtemptas. Baltijos jūroje, ties distancijos akvatorija, numatomas pakankamai stiprus, net iki 22 mazgų (~10 m/s) vėjas. Dar prisidės ir Baltijos banga, kuri šiandien gali būti net kiek aukštesnė nei 2 metrai. Jūrinėms jachtoms tai gal nebus didelis iššūkis, tačiau iš tų įgulų, kurios buriuoja jachtomis labiau pritaikytomis buriuoti vidaus vandenyse, tokia banga išties pareikalaus papildomų pastangų“,- apie pirmąjį etapą teigė vyriausiasis varžybų teisėjas Rolandas Žentelis. Pirmojo etapo distancija numatyta Baltijos jūroje – nuo Smiltynės jachtklubo iki Palangos ir atgal. „Kuršių marių regata“ – tai didžiausias ir giliausias tradicijas turintis buriavimo renginys Lietuvoje, kuris šiemet vyks jubiliejinį 50-ąjį kartą. Startavusi 1954 metais, regata šiandien jau tapo ne tik buriavimo varžybomis, į kurias susirenka profesionaliausi Lietuvos buriuotojai, bet ir kasmetine Klaipėdos bei Nidos švente, džiuginančia šių miestų gyventojus ir svečius. Šiemet regata vyks rugpjūčio 5-12 dienomis Smiltynėje ir Nidoje.