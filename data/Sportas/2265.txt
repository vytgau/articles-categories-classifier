Nelengvas startas Rusijoje laukia čempionų titulą ginsiančios Vokietijos rinktinės, kuri F grupėje kovos su Švedijos, Meksikos ir Pietų Korėjos nacionalinėmis komandomis. Panašu, jog labiausiai vokiečiai prisibijo Švedijos futbolininkų, kurie Europos zonos papildomoje atrankoje netikėtai eliminavo Italijos rinktinę. „Visos grupės komandos yra stiprios, turime su visais būti atsargūs, tačiau privalome užimti pirmąją vietą. Bus įdomu, nes visi varžovai yra iš skirtingų žemynų. Korėjiečiai visada žaidžia gerai, meksikiečiai nuolat yra agresyvūs, o itin grėsmingai atrodo švedai. Mus turėtų įspėti sėkmingas jų pasirodymas prieš italus“, – sakė vartininkas M. Neueris. „Tai labai įdomi grupė. Turime nugalėti visus varžovus ir taip padėti pamatus savo titulo gynybai“, – sakė vokiečių strategas Joachimas Lowas. Here they are! The groups for the 2018 FIFA World Cup Russia! 🇷🇺🙌 Which game are you most looking forward to?! 😁#WorldCupDraw pic.twitter.com/CYBTaqkgpF — #WorldCupDraw 🏆 (@FIFAWorldCup) December 1, 2017  Savo varžovų nenuvertina ir Prancūzijos rinktinės strategas Didier Deschampsas. Jo auklėtiniai C grupėje kovos su Peru, Danija ir Australija. Nors prancūzai laikomi ne tik grupės, bet ir vienais čempionato favoritų, įvykiams už akių neskubantis užbėgti D. Deschampsas priminė 2010 metus, kuomet tuometiniai vicečempionai Prancūzijos futbolininkai savo grupėje liko paskutiniai nusileisdami Urugvajui, Meksijai ir Pietų Afrikos Respublikai. „Paskutinį kartą, kai visi vieningai sakėte, kad burtai mums susiklostė nuostabiai, nieko gero nenutiko. O tuomet lengvo pasivaikščiojimo tikėjosi net kai kurie žaidėjai. Pasaulio čempionate viskas neįvyksta taip paprastai, kai paprastai galima suspragsėti pirštais. Turime gerai išanalizuoti savo varžovų žaidimą draugiškuose mačuose“, – sakė D. Deschampsas. Tuo metu dar vieni pirmenybių favoritai belgai pasitiki savo jėgomis ir mano G grupėje turintys pranašumą ne tik prieš Tunisą ir Panamą, bet ir prieš Angliją. Belgijos rinktinės strategas Roberto Martinezas rungtyniavo ir treniravo Anglijoje net 21-erius metus, o šia patirtimi jis tikisi panaudoti rungtynėse, kuriomis belgai pradės savo pasirodymą Rusijoje. „Man šie burtai ypatingi, pasaulio čempionatas yra itin svarbus turnyras, kuriam turime pasiruošti labai atsakingai. Tikiuosi, kad mano patirtis bus naudinga kovojant su anglais“, – sakė R. Martinezas. Savo kolegai antrino Anglijos rinktinės treneris Garethas Southgate‘as, priminęs, kad jo tautiečiai mėgsta nuvertinti varžovus, o artėjančiame pasaulio čempionate to padaryti tikrai nebus galima. „Visada buvome geri nurašydami varžovų komandas, o tuomet joms pralaimėdami. Rusijoje turėsime kurti kitą istoriją, privalėsime pasiruošti kiekvienoms rungynėms. Belgija turi nuostabią futbolo rinktinę, ne veltui jie FIFA reitinge yra 10 vietų aukščiau už mus. Tai labai talentinga ir kokybiškai žaidžianti komanda“, – teigė G. Southgate‘as. Atsargiai savo varžovus vertino ir kitų favoričių Brazilijos, Argentinos ir Ispanijos rinktinių treneriai, pažadėję siekti geriausių rezultatų ir pabrėžę, jog pasaulio čempionate silpnų komandų nėra. 