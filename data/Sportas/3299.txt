– Ko pritrūko Lietuvos teniso rinktinei Švedijoje? – Visų pirma pritrūko pilnos sudėties. Nesame šalis, turinti daug aukštus ATP reitingus turinčių žaidėjų. Todėl kiekviena netektis mums yra dvigubai skaudi. Po traumos savo žaidimo vis dar ieškantis Ričardas Berankis nutarė praleisti šį Daviso taurės susitikimą. Lukas Mugevičius žaisti dar negali po riešo operacijos. Esu įsitikinęs, kad turėdami sudėtyje šiuos du žaidėjus būtumėme iškovoję kelialapį į aukštesnę varžybų grupę. – Ar rezultatas 0:5, kokiu buvo nusileista Švedijos rinktinei, atspindi įvykius Baštado kortuose? – Ir taip, ir ne. Viena vertus, nusileidome varžovams visus penkis sykius, todėl teigti, jog galutinį rezultatą lėmė kažkokie atsitiktinumai ar sėkmė aš negaliu. Labai gaila, kad pirmą varžybų dieną Laurynui Grigeliui nepavyko įveikti jaunojo Mikaelio Ymero. Manau, mūsų pergalė tame mače susitikimo eigą galėjo pakreipti visai kita linkme. – Ko reikia, kad Lietuvos rinktinei ir vėl pavyktų iškopti į pirmąją Daviso taurės varžybų grupę? – Turbūt pasikartosiu, tačiau mums reikia, kad visi mūsų geriausi žaidėjai būtų sveiki ir degtų noru ginti Lietuvos garbę šiose varžybose. Anksčiau Lietuvos rinktinė buvo vadinama vieno žaidėjo - Ričardo Berankio - komanda. Tačiau šis mitas griuvo pernai, kai Kaune, visų pirma L. Grigelio ir L.Mugevičiaus pastangomis, įveikėme Pietų Afrikos rinktinę. Tikrai pajėgų varžovą, kuris šiemet, žaisdamas iš esmės ta pačia sudėtimi, iškovojo bilietą į aukštesnę varžybų grupę. Šiais metais, taip pat be Ričardo, nugalėjome Gruzijos komandą. Esu įsitikinęs, kad turėdami stipriausius žaidėjus mes nebūtumėme pastumdėliais ir aukštesnėje teniso pasaulio čempionato grupėje. Kai komandoje turi bent tris žaidėjus, kurie gali iškovoti pergales, rankos atsiriša ir komandos kapitonui. Jis gali varijuoti sudėtimi priklausomai nuo varžovų sąstato, o komandos lyderiui ar lyderiams nereikia per tris dienas sužaisti trijų alinančių mačų. Mes tai jau turime. Ar, tiksliau, galėtumėme turėti. – Ar matote žaidėjų, kurie galėtų papildyti Lietuvos rinktinę jau artimiausiu metu? – Svarbiausias mūsų iššūkis yra kaskart – kiekvienam Daviso taurės mačui – suburti pajėgiausią įmanomą komandą. Jei kalbėti apie jaunimą, matau kelis keturiolikos – penkiolikos metų vaikinus, kurie ateityje tikrai galėtų žaisti už Lietuvos rinktinę. Ir jie, mano galva, turėtų būti pamažu pažindinami su Daviso taurės varžybomis ir rinktine. Aš nekalbu, kad jie iš karto turi patekti į komandą. Tikrai ne, jei nėra tokios būtinybės. Tačiau kiekvieno Daviso taurės mačo metu komanda būna kartu savaitę. Vyksta pasirengimo stovyklos ir jaunimas – vienas ar du žaidėjai - tikrai galėtų jose dalyvauti. Juolab, turime panašių pavyzdžių. Tas pats L. Mugevičius pirmą kartą į komandos sudėtį pateko berods būdamas 15 metų. O šiemet būtent jis laimėjo lemiamą penktą mačą Gruzijoje. Aš manau, kad Daviso taurės varžybos yra puiki vietą jauniems sportininkams parodyti savo ambicijas. Pastaruoju metu stebėdamas kai kurių mūsų tenisininkų žaidimą aš to pasigedau. – Rugsėjo 20 dieną bus traukiami kito sezono Daviso taurės burtai. Ko jame gali tikėtis Lietuvos teniso sirgaliai? – Konkrečiau apie tai galėsime kalbėti tik matydami varžovus, su kuriais teks kautis. Tačiau Lietuvos rinktinė turėtų būti tarp keturių aukščiausią reitingą turinčių antros grupės komandų. Todėl pradžioje galime tikėtis santykinai silpnesnių varžovų. Norėčiau, kad ir vėl kovotumėme dėl patekimo į pirmą Daviso taurės varžybų grupę. Jei teks žaisti namie, norėtųsi sukurti gerą teniso renginį su pilnomis sirgalių tribūnomis. Labai gali būti, kad Daviso taurė atkeliaus į Lietuvos miestą, kuriame dar nebuvo. Žinoma, organizuodami tokias varžybas Lietuvoje mes visuomet susiduriame su rimtais finansiniais iššūkiais. Pastaruoju metu mums vis sunkiau sekasi įtikinti Kūno kultūros ir sporto departamento klerkus, kad tenisas ir Lietuvos teniso rinktinė yra dėmesio verti dalykai. Visgi su miestų savivaldybių, privačių rėmėjų pagalba mums kartas nuo karto pavyksta surengti tikrai geras teniso šventes. Tačiau tai kol kas tik labai neryškūs kito sezono kontūrai. O kalbėdamas apie šį labai norėčiau padėkoti rinktinės kapitonui Rimvydui Mugevičiui, visiems už komandą šiemet žaidusiems tenisininkams, rėmėjams, sirgaliams ir kitiems žmonėms, kurie vienaip ar kitaip prisidėjo prie komandos pergalių. Daviso taurės susitikimo Švedija – Lietuva rezultatai Elias Ymer - Julius Tverijonas 6:2 6:3 6:4 Mikael Ymer - Laurynas Grigelis 2:6 7:5 6:0 0:6 6:1 Johan Brunstrom / Markus Ericsson - Laurynas Grigelis / Tadas Babelis 7:6(2) 6:3 6:1 Markus Ericsson - Tadas Babelis 6:3 6:0 Mikael Ymer - Julius Tverijonas 7:5 6:3