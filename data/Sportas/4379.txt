Gydytojų senjorų (vyresnių nei 45 metai) 7x7 turnyre, kuriame dalyvavo 13 pasaulio šalių atstovai, lietuviai pelnė sidabrą. Grupės varžybose Lietuvos komanda paeiliui nugalėjo Australiją, šeimininkę Austriją ir Airiją, nieko nebelėmusiame mače nusileido britams ir užėmė pirmą vietą. Ketvirtfinalyje emocingoje dvikovoje 3:2 įveikę Kolumbijos medikų komandą, pusfinalyje lietuviai susidūrė su vengrais. Nors Lietuvos medikai pirmi pelnė įvartį, kolegos iš Vengrijos atsakė dviem tiksliais smūgiais ir ilgą laiką pirmavo. Kovos įkarštyje vartininkui anesteziologui Sergejui Istigečevui lūžo pirštakaulis, tačiau jis tęsė kovą suteipuota ranka. Likus 15 minučių Lietuvos komanda pakilo į lemiamą šturmą ir išlygino, o vėliau ir persvėrė rezultatą savo naudai. Tiksint paskutinėms sekundėms dar kartą įmušę lietuviai laimėjo rezultatu 4:2. Paskutinę turnyro dieną kovoje dėl aukso komanda nusileido rusams Trečią vietą užėmė Ukrainos gydytojų senjorų komanda. Rezultatyviausiu lietuvių žaidėju tapo jonaviškis teismo medikas Dainius Tumėnas, pelnęs 5 įvarčius. Vicečempionų gretose žaidė ir vyriausias čempionato dalyvis – 66 metų sulaukęs marijampolietis neurologas Albertas Sanulaitis. Pagrindiniame 20 komandų turnyre (11x11) Lietuvos medikų futbolo komanda taip pat pagerino praėjusių metų pasiekimą ir užėmė 12-ą vietą. Grupės varžybose lietuviai nusileido Čekijai ir Kolumbijai bei sužaidė taikiai su Meksikos komanda. Šios lygiosios suteikė šansą kovoti dėl 9-16 vietų. Lietuvos atstovai nugalėjo Argentinos komandą, bet pralaimėjo vokiečiams. Paskutinės rungtynės dėl 11-12 vietų kilus liūčiai neįvyko, iš karto buvo mušama 11 m baudinių serija, kurioje nusileista Rusijos komandai. Rezultatyviausi Lietuvos ekipoje buvo kaunietis urologas doc. Darijus Skaudickas ir vilnietis ortopedas-traumatologas Giedrius Petryla, pelnę po 2 įvarčius. Pasaulio čempione trečią kartą iš eilės tapo Čekijos komanda, finale 3:0 įveikusi Ukrainos kolegas. Trečią vietą užėmė Švedijos medikų komanda. Kitas čempionatas po metų vyks Čekijoje, Prahos mieste. Beje, Alpių kalnuose staiga užeinančios liūtys vertė keisti rungtynių laikus. Vienos liūties metu operatoriams pavyko užfiksuoti įspūdingą žaibą per rungtynes tarp Čekijos ir Kolumbijos. Dėl saugumo susitikimas buvo iškart nutrauktas. Lietuvos medikų futbolo asociacija gyvuoja jau 20 metų. Medikų futbolo judėjimo pradžių pradžia skaičiuojama nuo 1969 metų, kai gydytojas traumatologas Eugenijus Kerinas suorganizavo pirmąjį mačą tarp Vilniaus ir Kauno gydytojų. Vėliau šis mačas, vykstantis kiekvienų metų rugsėjo paskutinį šeštadienį, tapo tradiciniu ir tęsiasi be pertraukų jau 47 metus. Nuo 1990 m. Lietuvos komanda su pertraukomis dalyvauja pasaulio medikų futbolo čempionatuose.