Itin kovingai nusiteikę „Sūduvos“ futbolininkai grūmėsi dėl kiekvieno aikštės centimetro. V. Čeburino auklėtiniai mėgino pergudrauti varžovus greitose kontratakose, tačiau pritrūko sėkmės ir atsitrenkė į kietą gynybą. Rungtynių tempą diktavę ir kamuolį didesnę laiko dalį kontroliavę Bulgarijos čempionai pirmajame kėlinyje buvo surengę pavojingiausią ataką, kai Aniceto Abelio smūgiuotas kamuolys atsitrenkė į lietuvių ekipos vartų virpstą. Įvarčių Marijampolėje „Ludogorec“ pelnyti nepavyko, tačiau bilietą į kitą etapą varžovams garantavo pergalė pirmose rungtynėse Razgrade 2:0. „Geros rungtynės, patiko sirgaliams, bet mums buvo reikalingas įvartis, – po rungtynių komentavo „Sūduvos“ strategas V. Čeburinas. – Pajėgūs varžovai neleido mums to daryti ir patys kūrė progas. Antroje dalyje žaidėme dar aktyviau, labiau norėjome įvarčio, tačiau, deja, jo nepelnėme. Kas neįmuša – nelaimi“. Pasak trenerio, įvartis būtų leidęs perlaužti rungtynių eigą sau naudinga linkme ir privertęs „Ludogorec“ daugiau žaisti gynyboje. „Visada trūksta tų žaidėjų, kurių nėra. Visi žaidėjai atidavė viską, ką galėjo. Darėme klaidų, nes varžovai mus vertė klysti. Antroje dalyje tikrai parodėme geresnį futbolą, – kalbėjo jis. – Vaidas Slavickas ir Giedrius Matulevičius gavo traumas – nesinorėtų juos prarasti, nes artėja taurės rungtynės“. „Geriau buvome pasiruošę šioms rungtynėms. Po pertraukos atsirado momentų, turėjome šansų. Stengėmės dėl pergalės, bet, kaip matote, nepavyko, – kalbėjo G. Matulevičius. – Malonu, kad treneris pasitikėjo. Viskas gerai – sutraukė raumenį rungtynių pabaigoje. Tikrai traumos nepatyriau“. Ваш браузер не поддерживает iframe. „Ludogorec“ žengė į UEFA Europos lygos grupių varžybas, kuriose iki šiol nėra dalyvavęs nė vienas Lietuvos klubas. „Sūduva“ už tris įveiktus atrankos etapus iš Europos futbolo klubų konfederacijos (UEFA) turėtų gauti apie 900 eurų. premiją. Iki pastarojo etapo, Europos lygoje oficialiai vadinamo atkrintamosiomis varžybomis, „Sūduva“ sugebėjo eliminuoti tris varžovus. V. Čeburino auklėtiniai iš turnyro išstūmė Soligorsko „Šachtior“ (Baltarusija), „Liepaja“ (Latvija) ir „Sion“ (Šveicarija“) komandas. Tuo metu Bulgarijos čempionas „Ludogorec“ klubas, kuris buvo laikomas šios poros favoritu, šį sezoną Lietuvoje jau viešėjo. Bulgarai antrame UEFA Čempionų lygos atrankos varžybų etape eliminavo Vilniaus „Žalgirį“, tačiau trečiajame nesugebėjo perlipti Izraelio čempionų – Beer Ševos „Hapoel“ futbolininkų barjero. Tąsyk „Žalgiris“ namie bulgarus nugalėjo 2:1, tačiau išvykoje po pertraukos neatlaikė varžovų atakų lavinos – 1:4.  