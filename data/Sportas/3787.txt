Iki jų stipriausiems triatlono taurės atletams dar yra ką veikti ir Veisiejuose netrūks intriguojančių akistatų. Pirmiausia žvelgiant į „Activus“ olimpinės (1,5 km plaukimas/ 40 km dviračiu/ 10 km bėgimas) distancijos rungtį, čia bendroje įskaitoje lyderių gretose tikra mėsmalė. Pirmauja kaunietis Tautvydas Barštys (2951 taškas), antras – marijampolietis Andrius Murauskas (2904), trečias – puikiai paskutiniame etape pasirodęs ir pergalę iškovojęs trakiškis Marijus Butrimavičius (2903). Tačiau Veisiejuose greičiausiai į pergalę pretenduos atletas ne iš šios trijulės. Lietuvos triatlono taurės etape Veisiejuose startuos mūsų šaliai tarptautinėse varžybose atstovaujantis ispanas Alberto Casillasas. Šiemet ispanas dalyvavo dešimtyje tarptautinių triatlono varžybų Europos, Azijos, pasaulio taurės etapuose bei Senojo žemyno čempionate, kur elito įskaitoje užėmė 45 vietą. Alberto Casillasas – vienintelis Lietuvai atstovaujantis atletas, įtrauktas į pasaulinį tarptautinės triatlono sąjungos (ITU) vyrų elito reitingą: 294 vieta (iš viso į jį įtraukti 693 pasaulio triatlonininkai). Analogiškame Europos triatlonininkų reitinge galime sutikti du Lietuvos atstovus, be A. Casillaso (115 vieta) jame ir Tautvydas Kopūstas (120 vt.). Jis Veisiejuose ketina dalyvauti „Gym-on“ sprinto rungtyje. Veisiejų etapą papuoš Alberto sesuo Miriam, kuri 2016 m. startavo Rio de Žaneiro olimpiadoje. 25-erių triatlonininkė, Ispanijos rinktinės narė dalyvaus olimpinės distancijos estafetės rungtyje. Moterų įskaitoje po Jonavos etapo pasikeitė bendros įskaitos lyderių gretos. Jonavos etapą turėjo praleisti iki tol bendroje įskaitoje pirmavusi Inga Aukselytė. Jonavoje gražią pergalę iškovojo pajėgią viešnią iš Baltarusijos aplenkusi Inga Paplauskė, kuri po trijų etapų pirmauja bendroje įskaitoje (2929 taškai). Antroje vietoje – taip pat nuolat pirmame trejete bet kuriose varžybose sutinkama Giedrė Ambrazevičiūtė, o į trečią poziciją nukrito I. Aukselytė. Praėjusiais metais Veisiejuose „Activus“ olimpinėje distancijoje nugalėjo Martynas Tinfavičius, kuris nuotolį įveikė per 2 val. 5:30 min., antras finišavo Laurynas Mykolaitis (2.09:31 val.), trečias – Marijus Butrimavičius (2.09:44 val.). Moterų gretose pernai Veisiejuose ant nugalėtojų pakylos lipo A. Ranceva (2.36:36 val.). Kalbant apie „Gym-on“ sprinto (750 plaukimas, 20 km dviračiu, 5 km bėgimas) rungtį, kurioje dalyviai startuos 12 val., aiškiu favoritu galime laikyti Tautvydą Kopūstą. Moterų įskaitoje lyderių gretose galime išvysti panevėžietę, pasaulio dvigubo ultratriatlono taurės etapui besiruošiančią Aliną Rancevą, taip pat tempą diktuoti gali Evelina Tomkevičiūtė ar Viltė Narkūnaitė. Pernai sprinto distancijoje nugalėjo A. Murauskas 1.16:38 val. ir Fausta Rimkutė (1:29:20 val.). Veisiejuose triatlono varžybų centras bus įsikūręs miesto parke, olimpinės distancijos startas – 9.00 val., sprinto rungties dalyviai startuos 12 val., pradedantiesiems skirtos „TRI-FUN“ rungties startas – 14 val. „Activus“ olimpinės distancijos startą tiesiogiai transliuos DELFI TV, rezultatus gyvai bus galima sekti čia. Pergalę iškovojęs atletas bendroje įskaitoje gauna 1000 taškų, kitų sportininkų taškų suma priklauso nuo jų atsilikimo nuo lyderio ir yra apskaičiuojama pagal specialią formulę. Veisiejų triatlono varžybų programa Šeštadienis, rugpjūčio 19 d. 6:30 – 8:45 val. – starto paketų išdavimas (OD, OD-estafetė) 8:00 – 8:45 val. – dviračių statymas tranzito zonoje (OD, OD-estafetė) 8:45 val. – instruktažas olimpinės distancijos dalyviams 9:00 val. – olimpinės distancijos startas 9:00 – 13:45 val. – starto paketų išdavimas – SD, TRI-FUN 11:15 – 11:45 val. – dviračių statymas tranzito zonoje (SD) 11:45 val. – instruktažas sprinto distancijos dalyviams 12:00 val. – sprinto distancijos startas 13:15 val. – 13:45 – dviračių statymas tranzito zonoje (TRI-FUN) 13:45 val. – instruktažas TRI-FUN distancijos dalyviams 14:00 val. – TRI-FUN distancijos startas 15:00 val. – visų distancijų apdovanojimai