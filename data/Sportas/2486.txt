„Prašome nereguliuoti savo ekrano. Taip, jūs skaitote ledo ritulio istoriją apie Darių Kasparaitį 2017 metais. 45-erių metų buvęs NHL gynėjas, kuris NHL paskutinį kartą žaidė 2006-2007 metais „New York Rangers“ klube, praėjusią savaitę apsivilko Lietuvos rinktinės aprangą Baltijos Iššūkio taurės turnyre ir pirmosiose rungtynėse su Estija pelnė įvartį bei atliko du rezultatyvius perdavimus. Taip išsipildė jo sena svajonė atstovauti Lietuvos komandai. Keletą metų D. Kasparaitis turėjo palaukti, nes anksčiau yra žaidęs Rusijos rinktinėje. Jo tikslas yra padėti Lietuvos rinktinei pasaulio čempionato IB diviziono turnyre, kuris 2018 metų balandį vyks Kaune“, – rašo ESPN. Iš viso nominuoti buvo 10 žaidėjų. „Vyrukui yra 45-eri metai ir jis įgyvendino svajonę su Lietuvos rinktine. Net jeigu jis yra 243 dienomis jaunesnis negu Jaromiras Jagras, Darius nusipelnė pagarbos, nes atrodo, kad jis gavo tarptautinį pripažinimą be jokio kontrakto. Jeigu jis galėjo pasikeisti, mes visi galime pasikeisti. Sveikiname, Dariau, tu esi geriausias praėjusios savaitės ledo ritulininkas“, – rašoma ESPN svetainėje. ESPN geriausius savaitės žaidėjus gali siūlyti visi ledo ritulio gerbėjai. Rinkimuose nominuojami žaidėjai gali pasižymėti ne tik įspūdinga statistika, bet ir įdomia istorija.