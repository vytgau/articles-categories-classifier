Paskutinį kartą M. Papšys žaidė rinktinėje 2012-aisiais metais, kai gynė Lietuvos spalvas Baltijos taurės turnyre. Tuo tarpu jo karjera buvo spalvinga – ją žaidėjas pradėjo „Vilniaus“ klube, vėliau rungtyniavo Rusijoje ir Čekijoje. Sugrįžęs į Lietuvą, atstovavo Klaipėdos „Atlantui“, „Klaipėdos granitui“ ir Kauno „Stumbrui“. Dabar jis į rinktinę atvyksta kaip Rumunijoje žaidžiančio Sfintu Georgė „Sepsi“ klubo narys. „Kiekvienam futbolininkui malonu sulaukti kvietimo į rinktinę. Seniai joje nebuvau ir labai apsidžiaugiau, norėjau atvykti čia. Tikiuosi žaisti, to čia ir atvažiavau, kad parodyčiau save ir galiu būti naudingas komandai “, – sakė M. Papšys, dirbantis su rinktine Maltoje. „Turėjau pirmą treniruotę su treneriu Edgaru Jankausku, gyvenime su juo nesu dirbęs. Įspūdžiai yra geri, man labai patiko. Be abejo, turime nugalėti Maltą ir pajusti pergalės skonį.“ 28 metų futbolininkas šių metų vasarį prisijungė prie Kauno „Stumbro“ klubo, bet jį paliko po keturių mėnesių ir tapo Sfintu Georgė „Sepsi“ ekipos nariu. Apie savo patirtį M. Papšys kalba pozityviai: „Komandoje beveik visi rumunai, yra trys legionieriai. Viskas sekasi neblogai, gaunu žaidybinio laiko, tik pastarosiose rungtynėse nežaidžiau. Aš niekuo nesiskundžiu“. „Ten žaidžia techniški žaidėjai ir futbolas yra gero lygio – paskutinė komanda gali nugalėti pirmaujančią. Mūsų komanda susidomėjimas yra nemažas, stadionas talpina 9 tūkst. žmonių ir praeitose rungtynėse jis buvo pilnas“, – tikino klaipėdietis. Ketvirtadienį Lietuvos rinktinė pasaulio čempionato atrankos rungtynėse išvykoje susitiks su Maltos komanda. Susitikimo pradžia – 21.45 val. 