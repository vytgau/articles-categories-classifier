Olimpinis čempionas Gintautas Umaras Vilnius yra labai dėkingas miestas dviratininkams išvažiuoti į užmiesčio kelius. Tuo negali pasigirti kiti miestai. Susisiekimo ministerija ir Kelių direkcija pasirūpino visais mažiukais keliukais ir jie dabar yra gana geros kokybės. Blogesnės kokybės keliukai yra tvarkomi. Smagu nuvažiuoti senuoju Ukmergės keliu iki Maišiagalos ir net Širvintų, arba nuo Dūkštų iki Nemenčinės. Senasis Molėtų kelias gal truputi pavojingesnis, nes savaitgaliais, per savaitę išūžtomis smegenimis žmonės linkę paskrajoti automobiliais, tačiau šis kelias yra vaizdingas. Galima pasirinkti kelią nuo Nemenčinės iki Arvydų ir nuo Trakų į Semeliškes. Juodasis kelias – tikrai taip pat neblogas važinėtis dviračiu. Kaunas taip pat gali pasigirti gražiais maršrutais. Takas, kuris veda nuo pat Senamiesčio per salą, Karaliaus Mindaugo krantine, tada nuveda per Šančius į Panemunę ir Panemunės šilą. Ten patinka važinėtis mėgėjams. Klaipėda turi Girulius, taip pat puikų taką iki pat Šventosios – ten saugu ir patogu. Šiauliai turi Bubių taką. Mažieji miestukai turi miškų ir kelių. TV laidos „Labas rytas, Lietuva“ žurnalistė Živilė Kropaitė Man patinka Vilniaus rajonų ekskursijos – po Žvėryną, po Naujamiestį. Tačiau esu važiavusi ir miesto pakraščiais. Labai įsiminė maršrutas Kalvarijų Kryžiaus keliu Jeruzalėje. Vaikystėje ypač daug važinėdavau aplink Žaliuosius ežerus. Ten galima ir mažiau lankomų paplūdimių atrasti. „Bike Polo“ entuziastas Lukas Litvinas Mano geriausias maršrutas telpa į 20x40 m aikštelę. Tačiau kalbant apie vaizdingiausius - labai maloniai buvau nustebintas vaizdingu maršrutu Anykščiuose, paupiu nuo Lajų tako. Jo ilgis apie 17 km. Visiškai kokybiškas „chill`as”, o jausmas lyg kokiame brangiame išblizgintame užsienio kurorte. „Velomedikas“ Mantas Andzelis Aš užaugęs mažame kaimelyje Raseinių rajone. Tad rekomenduočiau pasivažinėjimą būtent ten po Dubysos slėnius. Tačiau pasirinkite bet kokią žalią aplinką, tai bus ne tik naudinga jūsų sąnariams, raumenims, tačiau ir kvėpavimo takams, ir, žinoma, jūsų mintims. Šiuos žinomus vilniečius greičiausiai bus galima išvysti minančius dviračius šių metų „Velomaratone” rugpjūčio 20-ą Vilniuje. 8-as „Velomaratonas“ plečiasi ir žada dar daugiau pramogų dviračių sporto mylėtojams. Dviratininkų ir miesto svečių lauks pramogų miestelis, įvairios rungtys. Kaip visada prie starto linijos rikiuosis „Toyota Sport“ ir „ERGO mėgėjų“ važiavimų dviratininkai. Pirmąsyk vyks atskiri paspirtukų, riedlenčių ir riedučių važiavimai. Renginio organizatoriai kviečia registruotis interneto svetainėje: velomaratonas.lt/registracija/