Aistė Žiginskaitė numetė kūjį 49.14 m (49.14-x-48.05) ir užėmė 11 vietą. Aštuonis kartus 100 m barjeriniame bėgime Lietuvai atstovavusi Sonata Tamošaitytė užleido vietą rinktinėje Irmai Mačiukaitei. Savo bėgime Irma buvo antra (13.82), o jos galutinė vieta – aštunta. Po šių dviejų rungčių Lietuvos persvara prieš besivejančią Slovėniją sumažėjo iki dviejų taškų. Vyrų 110 m barjeriniame bėgime pagerinęs asmeninį rekordą ir pasiekęs geriausią Lietuvos sezono rezultatą (13.93) Rapolas Saulius užėmė ketvirtą vietą. 800 m bėgime Benediktas Mickus vedė visą grupę pusantro rato, bet tuomet jį pralenkė keli bėgikai. Ryžtingai finišuodamas Benediktas nusileido tik vienam varžovui, puse sekundės pagerino asmeninį rekordą ir pasiekė geriausią Lietuvos sezono rezultatą (1:48.34). Visų laikų Lietuvos sąrašuose jis pakilo devintos į šeštą vietą. Po šio bėgimo Lietuva kovoje dėl trečios vietos lenkia Slovėniją keturiais taškais. Penktą kartą iš eilės Europos čempionatuose 3000 m su kliūtimis bėgo Justinas Beržanskis. Du kilometrus laikęsis grupės viduryje, likus dviems ratams Justinas išsiveržia į ketvirtą poziciją, o nuskambėjus gongui jis jau pirmas. Paskutiniame rate ji dar buvo pralenkęs Vengrijos bėgikas, bet finišas priklausė Justinui (8:53.29). Tai jo antra pergalė Europos čempionatuose, pirmoji laimėta 2014 metais. Slovėnijos bėgikas finišavo paskutinis – lietuvių persvara didėja iki 15 taškų. Trišuolio sektoriuje debiutanto Pauliaus Svarausko rezultatas buvo aštuntas – 14.76 m (14.76/1.7-14.70/1.5-14.54/1.6). Šuoliuose su kartimi jauniausias vyrų komandos narys Lukas Kolpakovas pasidalino 10-11 vietą (4.40). Austra Skujytė čempionatuose šeštą kartą rungtyniavo rutulio stūmimo rungtyje ir penktą kartą buvo tarp prizininkių. Tel Avive ji užėmė trečią vietą – 16.20 m (15.74-16.20-15.87-15.95). Eva Misiūnaitė 200 m bėgime užėmė aštuntą vietą (24.51/0.5). Andrius Gudžius pirmu metimu (65.21) tapo Izraelio stadionų rekordininku, 20 cm pagerinęs lenko Piotro Malachowskio pasiekimą. Deja, rekordininku jis buvo neilgai – trečioje serijoje austras Lukas Weibhaidingeris nusviedė diską 65.66 m. Andriui teko tenkintis antra vieta, kiti jo bandymai buvo 63.17 m, 61.74 m ir 61.98 m. Kad sektorius nepakankamos kokybės siekti aukštų rezultatų, Andrius kalbėjo dar prieš varžybas – taip ir nutiko. Po 31 rungties Lietuvos persvara prieš Slovėniją yra 14.5 taško, o atsilikimas nuo antroje vietoje žengiančios Slovakijos – 10.5 taško. Nugalėtojas praktiškai aiškus – Vengrija. Kostas Skrabulis pirmame 200 m bėgime finišavo trečias (21.72/-0.5), bet antrame bėgime visi varžovai buvo greitesni – užimta bendra devinta vieta. 1500 m bėgime paskutiniame rate Natalija Piliušina atkakliai kovojo dėl antros vietos (serbė Amela Terzič akivaizdžiai pirmavo) ir ją laimėjo (4:19.00). Natalija dalyvavo trečiame čempionate ir trečią kartą buvo antra. Jauniausia moterų komandos narė Urtė Baikštytė užėmė septintą vietą – 1.73 m (1.60/1, 1.65/6, 1.69/1, 1.73/2, 1.76/x) Tik 2 šimtosios sekundės skyrė Simą Bertašių nuo antros pergalės šiame čempionate. Tik paskutiniuose 3000 m distancijos centimetruose jį pralenkė vengras Benjaminas Kovacsas. Simo rezultatas – 8 min. 7.27 sek. Šuoliuose į tolį Jogailės Petrokaitės rezultatas buvo aštuntas – 6.10 m (5.86/0.4-6.10/2.3-6.02/0.8). Asmeninį rekordą pagerinusi ir geriausią Lietuvos sezono rezultatą pasiekusi Loreta Kančytė finišavo septinta (17:03.21). Pirmieji du Edžio Matusevičiaus bandymai buvo nesėkmingi, bet jam pavyko susikaupti ir trečiuoju bandymu iškovoti antrą vietą (80.09). Tai buvo jo ketvirtas čempionatas – šįmet užimta vieta yra aukščiausia. Prieš lemiamus 4×400 m bėgimus dėl 2-4 vietų kovojančios Slovakija turi 286.5 taško, Lietuva 282.5 taško, Slovėnija 273 taškus. Lietuvos moterys finišavo trečios (3:35.69), nugalėjo slovakės, slovėnės – trečios. Lietuvos vyrai užėmė septintą vietą (3:10.98).