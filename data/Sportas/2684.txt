Sauliaus Matikonio treniruojamos lietuvaitės jau pirmajame susitikime pademonstravo puikų žaidimą ir 3-0 (28:26, 25:23, 25:17) nugalėjo svečių teisėmis dalyvavusią Rusijos rinktinę. Antrose rungtynėse Lietuvos tinklininkės 0-3 (13:25, 16:25, 22:25) turėjo pripažinti čempione tapusios Latvijos ekipos pranašumą. Trečiajame mače, kuriame sprendėsi antrosios vietos likimas, Lietuvos rinktinė susitiko su Estija. Atkakliose ir permainingose rungtynėse Lietuvos tinklininkės parodė savo charakterį ir išplėšė pergalę 3-2 (25:21, 25:13, 27:29, 20:25, 15:10). „Su šia rinktine šiose varžybose anksčiau visada būdavome trečioje vietoj, nors visada nedaug trūkdavo iki antros. Džiaugiuosi, kad ketvirtais ir paskutiniais metais jaunimo grupėje mums pavyko iškovoti sidabro medalius. Ši vieta yra maksimalus rezultatas, kurį galėjome šiuo metu pasiekti, – kalbėjo Lietuvos merginų rinktinės treneris Saulius Matikonis. – Norint nugalėti latves, mums reikia turėti pačią stipriausią sudėtį ir sužaisti beveik tobulai. Mums dar iki latvių šiek tiek trūksta, tačiau reikia pripažintai, kad ši latvių karta yra labai stipri“. Jau dabar kone pusė Lietuvos merginų jaunimo rinktinės žaidėjų rungtyniauja arba treniruojasi su Baltijos lygos čempione Kauno „Kauno-ASU“ komanda, todėl tikimasi, kad atsiras daugiau aukšto lygio Lietuvos tinklininkių. „Jau dabar dauguma žaidėjų žengia pirmus žingsnius moterų tinklinyje. Nuo jų pačių priklausys, kiek daug jos pasieks“, – pridūrė S. Matikonis. Vaikinų jaunimo (1999-2000 m gimimo) varžybose Lietuvos rinktinė atkakliai priešinosi visoms trims komandoms ir iškovojo bronzos medalius. Jolitos Kontvainienės treniruojami mūsiškiai 1-3 (25:18, 21:25, 16:25, 26:26) nusileido estams, 0-3 (22:25, 17:25, 21:25) – Latvijos pirmajai komandai ir 1-3 (27:29, 22:25, 25:22, 23:25) iš vyresnių žaidėjų sudarytai Latvijos-2 ekipai. Latvijos-2 ekipai nepretenduojant į prizines vietas, lietuvaičiai buvo apdovanoti bronza. Tuo tarpu jaunių merginų (2002-2003 metų gimimo, trenerė Renata Šalkuvienė) ir jaunių vaikinų (2001-2002 m gimimo, treneris Genadijus Pušnovas) varžybose Lietuvos rinktinės liko be pergalių. Iki pergalės ypač nedaug trūko Lietuvos jauniams, kurie Latvijos antrajai komandai nusileido 2-3 (23:25, 25:27, 25:17, 25:22, 13:15). Geriausiais žaidėjais Lietuvos komandose pripažinti Karolina Pravdinskaitė (jaunimas), Marius Alaunis (jaunimas) ir Alojanas Alaružanas (jauniai).