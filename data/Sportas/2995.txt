Pergalę Vilniuje Anglijos rinktinei nulėmė 27 min. Harry Kane'o realizuotas 11 metrų baudinys. „Tottenham Hotspur“ puolėjas šioje pasaulio čempionato atrankoje buvo rezultatyviausias anglų žaidėjas (5 įvarčiai) ir tiksliais smūgiais pasižymėjo visose rungtynėse, kuriose ryšėjo kapitono raištį. Taip nutiko ir Lietuvoje, o pasibaigus mačui G. Southgate'as gyrė savo komandos lyderį ir visą jo pasirodymą atrankos cikle pavadino „fantastišku“. Visgi pati Anglijos spauda tokiu optimizmu netryško. Nors pagyrų sulaukė H. Hane'as ir kitas „Tottenham Hotspur“ žaidėjas – saugas Harry Winksas (jam tai buvo debiutas anglų rinktinėje), bendras anglų įspūdis apie rinktinę – niūrokas. „Jeigu neįmuša H. Kane'as, atrodo, kad šioje rinktinėje neįmuša niekas kitas. Laimei, kad šioje komandoje turime bent jį“, – ironiškai Anglijos nacionalinę ekipą apibūdino „The Guardian“. Anot anglų žiniasklaidos, toks žaidimas, kokį ekipa demonstravo Vilniuje ir apskritai pasaulio čempionato atrankoje, didelio pozityvumo prieš planetos pirmenybes neteikia. „Vargome su Slovėnija, Lietuvoje taip pat buvo sudėtinga. Nėra abejonių, kad po šių rungtynių G. Southgate'as su vaikinais turės atlaikyti nemažai kritikos“, – pažymėjo „The Guardian“. „Žaidžiant su kuklia Lietuvos rinktine Anglija laimėjo, bet neįstengė padidinti savo pranašumo nepaisant to, kad Michaelas Keane'as ir Aaronas Cresswellas turėjo puikias galimybes pasižymėti. O eksperimentinis žaidėjų išsidėstymas aikštėje – 3-4-3 – keletą labai gerų progų įmušti leido susikurti ir Lietuvai“, – pažymėjo „Daily Mail“. Į Vilnių pasižiūrėti šių rungtynių atvyko apie 1800 anglų fanų. Ir nors antrame kėlinyje iš britų fanų tribūnos nuskambėjo replikos „Lyg žiūrėtume į žaidžiančią Braziliją“, įprastai skirtos apibūdinti techniškam ir akiai patraukliam futbolui, anot „Daily Mail“, į brazilus kur kas panašesni buvo patys anglų fanai, nuo lietaus apsisaugoję geltonos ir žalios spalvų lietpalčiais. „Šie žmonės sumokėjo nemažus pinigus atvykdami į Vilnių, tačiau pamatytas vaizdas buvo nuobodokas“, – pažymėjo portalas. „Daily Mail“ po rungtynių parašė pažymius ir Lietuvos rinktinės futbolininkams. Geriausiai buvo įvertinti Edvinas Girdvainis ir Artūras Žulpa, kuriems anglai skyrė po 7 balus. Mažiausias balas – 5 – skirtas Darvydui Šernui. Lietuvos rinktinės trenerio Edgaro Jankausko darbas įvertintas 5,5 balo. Nieko naujo, kad prie puikių aikščių įpratę britai savo reportažuose ne kartą paminėjo graudžiai atrodantį LFF stadioną. Smagiausiai per dantį lietuvius patraukė „The Telegraph“ apžvalgininkas Adamas Hurrey, socialiniame tinkle publikavęs nuotrauką su besiginančia anglų rinktine, už kurios vartų matyti balta palapinė. „Šiandien Vilniuje kuriama istorija. Anglijos rinktinė pirmą kartą gina nedidelę vestuvių palapinę“, – pasijuokė žurnalistas. History made in Vilnius tonight, with England defending a small wedding reception for the first time. pic.twitter.com/Wb98KoBuN6— Adam Hurrey (@FootballCliches) October 8, 2017  „Bet kuriuo atveju, grupėje užimta pirma vieta yra geras pasiekimas prisimenant tai, kas nutiko prieš pusantrų metų, kai Europos čempionate anglus pažemino Islandija, o vėliau iš posto skandalingai pasitraukė Samas Allardyce'as“, – prisiminė „Daily Star“. Pastarasis bulvarinis portalas dar prieš rungtynes Vilniuje trimitavo, kad „Trijų liūtų“ fanai į Lietuvą vyksta ne vien dėl to, kad yra dideli futbolo gerbėjai, o tęsia savo „sekso turą“. Vilnius portalo publikacijoje buvo pavadintas „Europos bordelių sostine“, tai patvirtinant Lietuvoje jau viešėjusių anglų fanų citatomis. „Čia viskas labai patogu. Jie reklamuoja angliškai, o taksi vairuotojai jus nuveža į reikiamą vietą“, – savo įspūdžiais apie „papildomas pramogas“ dalijosi vienas anglas. „Paskutinį kartą kai čia buvau, aš suskaičiavau šešiolika moterų, siūlančių intymius santykius, – tvirtino kitas. – Aš tikrai galiu pasidalinti savo įspūdžiais apie eskorto paslaugas Vilniuje.“ Visgi bent jau kol kas apie naujus savo „žygdarbius“ Vilniuje anglai nutyli. 