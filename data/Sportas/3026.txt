KTU rankininkai penktadienį išvyko į Liuksemburgą, kur jų laukia akistata su Diferdanžo „Red Boys“ klubu. Nors varžovas neatrodo itin grėsmingas, kauniečiams šiame mače reikės galvoti apie tai, kaip pagerinti savąjį žaidimą. Po pergalės LRF I –oje lygoje, KTU į savo gretas pasikvietė keletą žaidėjų, turėjusių gana ženkliai sustiprinti ekipą, tačiau kol kas aukščiausioje Lietuvos rankinio lygoje debiutas klostosi ne visai pagal planą. Jeigu pralaimėjimas Alytaus „Varsos – Stronglaso“ ekipai namuose vos keleto įvarčių skirtumų nuteikė gana optimistiškai, tai Klaipėdos „Dragūnas“ išryškino visas KTU problemas. Susitikimą Klaipėdoje KTU pralaimėjo 41:21 ir paliko kauniečius aukščiausioje rankinio lygoje be taškų. Šeštadienį Liuksemburge kauniečiai viliasi parodyti jau visai kitokį rankinį. Atsakomasis komandų mačas įvyks spalio 14 dieną Garliavoje. Jeigu pavyktų įveikti šį barjerą, kitame etape Kauno klubo lauktų akistata su bulgarų „Dobrudja“ ekipa. Vilniaus VHC „Šviesa“ savąjį sugrįžimą į EHF iššūkio taurę pasitinka kiek džiugesnėmis nuotaikomis. „Vivus.lt“ rankinio lygoje pirmosios dvejos rungtynės nors ir klostėsi sunkiai, tačiau pergales iškovoti pavyko. Po dviejų pirmųjų turų vilniečiai kol kas taškų nėra išbarstę Baltijos lygoje VHC „Šviesa“ startavo taipogi gana neblogai. Per dvi išvykoje žaistas rungtynes iškovota viena pergalė bei patirtas vienas pralaimėjimas. Pirmosiose Baltijos lygos rungtynėse rezultatu 26:27 buvo palaužtas HC „Viljandi“ klubas, o antrajame mače jau nusileista Dobelės „Tenax“ ekipai 32:25. Tai, jog jau per pirmuosius keturis sužaistus šio sezono mačus VHC „Šviesa“ turėjo net dvi rungtynes, kur viskas sprendėsi paskutinėmis minutėmis, taip pat gali tapti šios ekipos koziriu. Vis dėlto, reikėtų pripažinti ir tai, jog burtai vilniečiams nebuvo tokie palankūs kaip KTU rankininkams. Jau pirmajame etape tenka susidurti su grėsminga ekipa iš Rusijos – „Dinamo – Victor“. Praėjusiais metais ši komanda iš Stavropolio Rusijos pirmenybėse liko ketvirta, o šį sezoną pradėjo net 4 pergalėmis per penkerias sužaistas rungtynes. Sekmadienį VHC „Šviesa“ 16 val. žaidžia namuose, o už savaitės atsakomųjų rungtynių keliauja rungtyniauti į Stavropolį. Pirmųjų rungtynių tiesioginę transliaciją galėsite stebėti per DelfiTV. Jeigu „Šviesa“ peršoks rusų klubo barjerą, kitame etape lauktų serbų „Zmartforce“ ekipa.