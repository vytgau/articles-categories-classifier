Anot daug metų Estijoje dirbusio stratego, šioje šalyje nuo sausio antrosios savaitės šešios komandos rato sistema žaidžia treniruočių pobūdžio rungtynes. Tuomet joms atkrenta daug rūpesčių dėl dirbtinės dangos maniežų, dėl klubų paieškų kontroliniams susitikimams. – Kokie komandai keliami tikslai? – Kiek seku žinias, pirmos keturios vietos jau užimtos. Akivaizdu, kad visi klubai nestokoja ambicijų. Ir mes ne kitokie – kiekvienose rungtynėse atiduosime visas jėgas. Per tarpsezonį mus išmušė iš vėžių informacija, kad rungtynėse būtinai turės žaisti vienas jaunuolis iki 21 metų. O jį pakeisti gali tik bendraamžis. Todėl suskubome ieškoti jaunų talentų – sudarėme sutartis su šešiais vaikinais. Mes esame pasirengę ugdyti ir išugdyti jaunus talentus. – Kokia taktika vyraus „Atlante“? – Kai visi futbolininkai bus sveiki – mes būsime puolanti komanda, netūpčiosime prie savo vartų. Išvykose žaidžiant su pajėgiausiomis komandomis teks daugiau gintis – tai neišvengiama. Bandysime žaisti pagal taktiką 4-3-3 arba 4-2-3-1. Kol kas nepavyko įsitikinti, koks mūsų legionierių žaidybinis arsenalas. Kai jie labiau atsiskleis, tuomet galėsime koreguoti taktiką. O klubo prezidentas Romualdas Jonaitis pasidžiaugė, kad verčiamas naujas „Atlanto“ istorijos puslapis. „2018-aisiais klubas atgimė iš naujo, – teigė jis. – Dėkoju sirgaliams, žiūrovams, kurie pasitiki ir palaiko komandą, dėkoju miesto vadovams už paramą, už planus gerinti infrastruktūrą. Pagalba, kuri numatyta artimiausioje ateityje, padės Klaipėdos vienuolikei įgyvendinti tikslus. Dėkoju rėmėjams, kurie pastaraisiais metais tiki „Atlantu“. Anot R. Jonaičio, futbolininkai šiais metais kiekvienose rungtynėse kovos dėl pergalės, žiūrovus džiugins gražiu futbolu. Sezono išvakarėse reikalų verpete it voverė sukosi „Atlanto“ laikinoji direktorė Jūratė Galdikaitė. „Po penkerių metų ant marškinėlių vėl bus rėmėjo ženklas. Neseniai sutarta, kad mums padės Marijampolės pieno grupė (MPG)“, – pasidžiaugė V. Lekevičių pavaduojanti mergina. – Kokie uždaviniai iškelti komandai? – Svarbiausi ir pirmiausi tikslai – sulipdyti komandą, kad futbolininkai susižaistų, susigrąžinti į stadioną žiūrovus. Sukomplektavome ekipą, tačiau mes patys nežinome, ką mes galime. Pradinė užduotis – patekti į šešetuką. Koks viso sezono tikslas, galėsite paklausti ir sulaukti atsakymo po pirmojo rato. – Kaip praėjo pasirengimo etapas? – Rengėmės pagal avarinį planą. Nebuvo stovyklos užsienyje, nes per vėlai pradėjome komplektuoti komandą. Gaisras buvo didelis. Dėl savotiškos vėlavimo grandinės neradome varžovų kontrolinėms rungtynėms. Pradėtume čempionatą kovo mėnesį, tai būtų daug ramiau. Nesuprantu, kodėl reikia taip anksti pradėti sezoną. Ši žiema dar labiau parodė būtinybę, kad Klaipėdoje būtų dengtas futbolo maniežas. Malonu, kad miesto miesto ir futbolo vadovai pozityviai žiūri į šį prašymą. Apskritai, komandai nėra lengva, todėl kviečiu futbolo mėgėjus nekreipti didelio dėmesio į rezultatus, o tiesiog ateiti pažiūrėti futbolo. Prašau gerbėjų ne reikalauti, o palaikyti.