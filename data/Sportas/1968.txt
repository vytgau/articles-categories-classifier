„Metų plaukiku“ pripažintas panevėžietis Danas Rapšys. Vienas Lietuvos rinktinės lyderių šiemet pasaulio čempionate Budapešte užėmė 8-ą vietą 200 m plaukime nugara, pasaulio studentų Universiadoje iškovojo 2 aukso ir 1 sidabro medalius, o Europos čempionate Kopenhagoje tapo senojo žemyno čempionu bei pasidabino ir bronzos medaliu. Taip pat buvo nominuoti Giedrius Titenis ir Andrius Šidlauskas. Į pasaulio elitą sugrįžusiai Rūtai Meilutytei dainininkas Donatas Montvydas įteikė „Metų plaukikės“ apdovanojimą. Europos čempionate Kopenhagoje Lietuvai plaukikė padovanojo 2 aukso medalius, o pasaulio čempionate Vengrijoje – dusyk užėmė 4-ą vietą, vėl pademonstruodama tą greitį, kuriuo savo gerbėjus džiugino prieš 4 metus. Šioje nominacijoje ji aplenkė Ugnę Mažutaitytę, Agnę Šeleikaitę ir Kotryną Teterevkovą. 15-metė K.Teterevkova ir jos treneris Michailas Romanovskis paskelbti „Metų proveržiu“. Jaunoji plaukikė Europos jaunimo olimpiniame festivalyje užėmė aukštą 4-ą vietą, o Lietuvos plaukimo federacijos taurės varžybose pateko į geriausiųjų penketuką, įsiterpdama tarp šalies plaukimo grandų. Šiam apdovanojimui nominuoti buvo ir Arijus Pavlidi su treneriu Vygandu Baniu bei Agnė Šeleikaitė su treneriu Giedriumi Martinioniu. D. Rapšio ir A. Šidlausko trenerei Inai Paipelienei atiteko „Metų treneriui / trenerei“ skirtas apdovanojimas, kuriam taip pat nominuoti R. Meilutytei padedantis treneris Paulius Andrijauskas bei plaukimo specialistas ir JAV Toddas DeSorbo, dirbantis su Simonu Biliumi. „Metų sporto mokykla – klubu“ tapo Panevėžio „Žemynos“ progimnazija, plaukimo kuluaruose neoficialiai vadinama „plaukikų kalve“. „Už pagalbą sportininkams“ prizu apdovanotas kineziterapeutas Andrius Bogdelis, padedantis geriausiems šalies plaukikams svarbiausiuose metų startuose tiek Europoje, tiek visame pasaulyje. Už savo veiklą pripažinimo sulaukė Varėnos sporto centras, kurio atstovams buvo įteikta „Metų iniciatyvos“ apdovanojimas. Metų pradžioje duris šiame mieste atvėrus naujam baseinui, jis iškart tapo aplinkinių regionų bendruomenės traukos centru ir ženkliai prisidėjo prie plaukimo populiarinimo pietų Lietuvoje. Specialia padėka už nuopelnus Lietuvos sportui apdovanotas S. Bilis, 2016 m. tapęs pasaulio čempionu. Astai Girdauskienei padėkota už pasiekimus šuolių į vandenį sporto šakoje, Šiaulių „Delfino“ plaukimo mokykla įvertinta už dailiojo plaukimo plėtojimą Lietuvoje, Algimantas Vilkevičius – už plaukimo atvirame vandenyje populiarinimą, 2017 m. pasaulio veteranų plaukimo čempionu tapęs Edgaras Štura – už pasiekimus veteranų plaukimo sporte. Už indėlį į vandens sporto populiarinimą ir plėtrą padėkota federacijos rėmėjams UAB „Maxima“, UAB „Sportland“ ir UAB „Kesko Senukai“, o taip pat LRT, Delfi ir 15min.lt žiniasklaidos priemonėms, vandens sportui skyrusios daugiausiai dėmesio.