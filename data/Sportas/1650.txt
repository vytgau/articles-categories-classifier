Kantriai dirbantys savo darbą charizmatiškieji lietuviai neslepia tausojantys savo kovinį „Toyota Hilux“ bolidą, o varžybų organizatoriams turėjo smaikščių pastabų. „Mašinėlė sveika, mes savo automobilį mylim ir jį saugom“, – juokėsi A. Juknevičius. „Šiaip, smagus ir dakarinis, greitas greičio ruožas. O organizatoriai, galiu pasakyti, pamelavo, kad bus kopos. Melas. Buvo smėlėti kupstai su krūmais, jokių kopų. Jeigu čia kopos, tai drambliai tada Antarktidoj gyvena“, – tikino A. Juknevičius. Lenktynininkai atskleidė, kad šį kartą jiems teko ir paklaidžioti, bet pabrėžė, kad svarbiausia šioje Dakaro stadijoje neberizikuoti. „Apie dešimt kilometrų prasukom be reikalo“, – pripažino D. Vaičiulis. „Viskas normaliai, – mojo ranka šypsodamasis A. Juknevičius. – Darbinė situacija, visi ten klaidžiojo.“ Trečiadienį sportininkai tęs pasirodymą vienuoliktajame Dakaro ralio etape.