Pirmosios tarpusavio rungtynės Vilniuje baigėsi rezultatu 2:2. Tuomet lietuviai praleido du vėlyvus įvarčius į savo vartus. Šiandien dvikova vyks Liublianoje, kur E. Jankausko auklėtiniai bandys atsigauti po pralaimėjimo Škotijai penktadienį. „Mes savo principų nekeisime, nors penktadienį buvo neigiamas rezultatas, nes, manau, tie praleisti įvarčiai buvo pasiekti ne dėl mūsų žaidimo principų, o dėl klaidų, kurių negali būti aukšto lygio futbole, – sakė E. Jankauskas. - Norime kontroliuoti kamuolį. Galbūt klubuose propaguojamas kitoks futbolas, nesurištas su rizika. Bet aš noriu, kad mūsų komanda į atakas išeitų per žemus perdavimus, o ne ilgus kamuolio spardymus toliau nuo vartų. Toks konstruojantis futbolas reikalauja savybių, kurių šiai dienai ne visi mūsų žaidėjai turi, bet mes linijos nekeisime ir taip pat norėsime kontroliuoti kamuolį“. Strategas vertina Slovėnijos rinktinę kaip rimtą varžovą ir laukia ilgos kovos. „Tai gera rinktinė, kuri turi stiprių futbolininkų pajėgiausiose lygose. Jei atsimenate antrąjį kėlinį, mes turėjome didelių sunkumų viduryje, nes jie labai tankina vidurį ir jų žaidėjai turi užtektinai meistriškumo neprarasti kamuolio mažose erdvėse, todėl mums reikės daug jėgų, daug staigumo. Tačiau, manau, kad šiame etape susiduriame su tokiais aspektais, kaip charakteris ir atsitiesimas po nesėkmės. Šios savybės turi būti matytis rungtynėse ir, tikiuosi, mes atsigausime po skaudaus pralaimėjimo“, – dėstė E. Jankauskas. Lietuvos rinktinės kapitonas Fedoras Černychas, kuris įmušė pirmojoje dvikovoje, bet turėjo palikti aikštę dėl traumos, sakė, jog stebėti rungtynes nuo atsarginių suolo buvo labai sunku. „Paskutines 15 minučių jie labai mus spaudė ir sukūrė du momentus, po kurių įmušė įvarčius. Kol kas tai buvo vienintelis kartas, kai paskutinėmis minutėmis praleidome įvartį ir nelaimime rungtynių, – kalbėjo saugas. – Čia bus kitokios rungtynes, bet mes žinome, kaip su jais žaisti, tą įrodėme tai Vilniuje. Dabar bandysime sužaisti taip pat ar dar geriau. Turime kovoti, žaisti tokį futbolą, kurį mokome, nedaryti tokių klaidų, kaip prieš Škotiją. Jei išpildysime tai, turėtume pasiekti gerą rezultatą.“ Slovėnijos-Lietuvos rungtynių tiesioginė transliacija 21:45 tiesiogiai per LRT. 