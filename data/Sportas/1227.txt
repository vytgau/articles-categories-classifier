Paryžiuje jau seniai nebuvo priversta tiek sniego. Būtent jis ir pamėtėjo originalią idėją slidinėjimo entuziastui Antoine Taillefer: kodėl vienu metu nepasinaudojus ir naujutėlaitėmis slidinėmis, ir parasparnio motoru? Kaip tarė, taip padarė – ir leidosi skrieti sniegu pasidengusiu Bulonės mišku. Ant nugaros tarsi kuprinė užsidedamas propeleris slidininkui suteikia greičio, kurį išvystyti vien slidėmis nepavyks. Šis sportas, sujungęs slidinėjimą ir parasparnius, yra naujausia pramoga adrenalino fanatikams, kurią siūlo jau ne vienas Prancūzijos slidinėjimo kurortas. Kurortai kurortais, tačiau Paryžiaus miesto parkams toks slidžių ir propelerio derinys – nauja patirtis. Pasakoja verslininkas ir ekstremalaus sporto mėgėjas Antoine Taillefer: „Sutikite – slidės ir propeleris yra beprotiškas derinys, kažkokia nesąmonė. Toks principas, švelniai tariant, bepročio pramanas. Tiesiog pagalvojau, kad gal bus visai smagu, privertė tiek sniego, o ir naujas slides įsigijau. Panorėjau išbandyti šią beprotišką idėją“. Nors slidinėjimo kroso metu sportininkai išvysto 20 kilometrų per valandą greitį, A. Taillefer išradimas skrieja net iki 90 kilometrų per valandą greičiu. Parasparnio propeleris ir judėjimo greitis kontroliuojamas specialia rankenėle. Valdymas tam tikra prasme primena parašiuto valdymą leidžiantis iš padebesių. Variklio talpa – 12 litrų, o tai reiškia, kad tokių atsargų pakanka nuo trijų iki keturių valandų aktyvios veiklos. Parasparnio motoro kaina siekia apie 6 tūkst. eurų, sveria jis 26 kilogramus. Nors žiemos pramogų entuziastai ir žavisi prancūzo idėja, pats Antone sako, kad jo sugalvota pramoga – tikrai ne kiekvienam.