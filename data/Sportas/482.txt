Beveik 60 padelio mėgėjų vyrų ir moterų varžėsi keturiose grupėse, o prizininkai apdovanoti LPF Žiemos taurės IV etapo taurėmis, medaliais bei rėmėjų dovanėlėmis. Stipriausioje Vyrų A grupėje finaliniame susitikime kauniečiai Luidži Pakula ir Skirmantas Mačinskas nugalėjo vilniečius Robertą Sadovskį ir Algirdą Draugelį bei po trijų etapų pertraukos išsivežė LPF taures iš sostinės. Trečiąją vietą iškovojo vilniečio Pijaus Mockaus ir Ispanijos krepšinio specialisto – Vilniaus „Lietuvos ryto“ komandos trenerio asistento Alberto Blanco pora. Vyrų B lygos nugalėtojais pirmą kartą tapo vilniečiai Darius Kairys ir Tomas Balčiūnas, kurie kitą LPF turnyrą rungtyniaus A lygoje. Antrąją vietą iškovojo šiauliečiai Nerijus Baltrimaitis ir Tomas Janužis, o trečią – kauniečiai Tauras Macijauskas ir Petras Kapočius. Moterų B lygą šiame turnyre papildė kelios tenisininkės, kurioms puikiai sekėsi rungtyniauti ir padelio aikštelėse. LPF Žiemos taurės Moterų B lygos čempionėmis tapo kaunietė Rasa Butrimaitė ir vilnietė Dalia Geleževičienė, kuri pirmą vietą iškovojo visuose keturiuose LPF Žiemos taurės etapuose. Kitos prizinės vietos atiteko vilnietėms: antrąją vietą užėmė Greta Akcijonaitė ir Rūta Balalytė, o trečiąją - Rasa Aidukienė ir Laura Raupelienė. Moterų C lygoje dalyvavo tik Vilniaus atstovės. Tarp trijų stipriausių porų vyko atkakli kova, ir tik po paskutiniųjų rungtynių išaiškėjo, kam atiteks skirtingi medaliai. Nugalėjusios visas varžoves, pirmąją vietą iškovojo sparčiai tobulėjančios Živilė Morkūnaitė ir Lukrecija Duonėlaitė. Antromis liko Aldona Stankevičienė ir Alina Kleinauskaitė, o trečiąją vietą užėmė Audronės Tendzegolskienės ir Remigijos Pranckevičienės pora. Kad ir kaip gera rungtyniauti uždaroje Fanų padelio arenoje, padelio mėgėjai jau nori treniruotis ir rungtyniauti gryname ore, lauko aikštelėse. Nors pavasaris ir vėluoja, jie Bernardinų aikštyne bei Fanų stadione žaisti padelį galės jau balandžio mėnesį, o pirmasis LPF Vasaros taurės turnyras vyks Vilniuje balandžio 28-29 dienomis.