16-metė panevėžietė iš viso surinko 5467 taškus. Tai yra naujas Lietuvos 16-mečių, 17-mečių ir 18-mečių rekordas. Kita Lietuvos atstovė 17-metė Beatričė Juškevičiūtė su 5408 taškais užėmė penktąją vietą tarp 13 dalyvių. Pasaulio jaunių čempione tapo asmeninį rekordą pagerinusi ispanė Maria Vicente (5612 tšk.). Antrąją vietą užėmė vokietė Johanna Siebler (5602 tšk.). Paskutinėje rungtyje – 800 m bėgime – šeštadienį B. Juškevičiūtė (2.24,19) finišavo trečia, o U. Bačianskaitė (2.36,87) – devinta. Tai yra antras medalis Lietuvai šių pirmenybių istorijoje. 2007 metais bronzos medalį pelnė disko metikas Andrius Gudžius. Merginų 400 m barjerinio bėgimo finale šeštadienį Lietuvos atstovė Gabija Galvydytė užėmė ketvirtąją vietą. 17-metė lietuvė finišavo per 59,49 sek. Po prastoko starto G. Galvydytė įsibėgėjo ir buvo pakilusi į trečiąją poziciją, tačiau paskutiniuose metruose ją aplenkė asmeninį rekordą pagerinusi ir trečiąją vietą užėmusi vokietė Gisele Wender (59,17 sek.). Įdomu tai, kad Panevėžio R. Sargūno sporto gimnazijos auklėtinė G. Galvydytė tik šiemet pradėjo varžytis šioje rungtyje ir tai tebuvo vos šeštasis oficialus jos startas bėgant 400 m su barjerais. Pasaulio jaunių čempione tapo Zenei van der Volt (58,23 sek.) iš Pietų Afrikos Respublikos. Sidabras atiteko jamaikietei Sonique Walker (58,27 sek.). Vaikinų 800 m bėgimo finale šeštadienį lietuvis Eduardas Rimas Survilas užėmė paskutinę –aštuntąją – vietą. 16-metis Lietuvos lengvaatletis, kuris finale buvo vienintelis europietis, nuo pat starto atsiliko nuo visų varžovų ir finišavo per 2 min. 2,15 sek. Aukso medalį po dramatiškos kovos iškovojo Etiopijos bėgikas Melesė Nberetas (1.47,12). Vos 0,04 sek. nuo jo atsiliko tautietis Tolesa Bodena. Bronza atiteko Kenijos atstovui Japhetui Toroitich (1.47,82). Šis pasaulio jaunių čempionatas yra paskutinis, nes daugiau tokio amžiaus planetos pirmenybės nebebus organizuojamos.