Vaikinų C grupės turnyre lietuviai Patrikas Stankevičius ir Aurimas Mazūras ketvirtadienį po atkaklios 51 min. trukusios kovos 2-1 (21:17, 20:22, 15:9) nugalėjo estus Silverį Maarą ir Siimą Tammear, o vėliau 2-0 (22:20, 21:13) įveikė italus Samuele Cottafava bei Marco Maletti. Vietą atkrintamosiose varžybose jau užsitikrinę lietuviai dėl pirmosios vietos grupėje kausis su rusais Vasilijumi Ivanovu bei Serfejumi Gorbenka. Merginų turnyro C grupėje Lietuvos atstovės Agnieška Paškevič ir Jekaterina Kovalskaja 2-0 (21:19, 21:17) įveikė prancūzes Mią Guyot Polverini ir Pią Szewczyk. Neatvykus vienai komandai į čempionatą, C grupėje liko trys ekipos, todėl mūsiškės jau turi vietą atkrintamosiose varžybose, o dėl pirmosios vietos grupėje penktadienį žais su pajėgiomis rusėmis Marija Voronina bei Marija Bocharova. Europos jaunimo paplūdimio tinklinio čempionate dalyvauja po 32 vaikinų ir merginų poras. Į atkrintamąsias varžybas pateks po 24 komandas.