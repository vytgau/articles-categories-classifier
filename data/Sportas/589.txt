„Žaisime draugiškas rungtynes su Gruzija ir Armėnija, gegužės ir birželio mėnesiais mūsų laukia Baltijos turnyras, vėliau žaisime su pasaulio čempionatui besirengiančia Irano rinktine, taip pat esame pakviesti sužaisti išlydėtuvių į planetos pirmenybes dvikovą su Lenkija. Seniai tiek rungtynių turėjome. Bus tikrai didelė nauda Lietuvos futbolui“, – kalbėjo E. Jankauskas. Mūsų šalies nacionalinė ekipa šiais metais sužais beveik dvigubai daugiau rungtynių nei pernai ir rudenį varžysis UEFA Tautų lygos turnyre, kuris gali tapti papildomu keliu patekti į 2020 metų Europos čempionatą. „Mums svarbu, kad turėtume daugiau rungtynių ir galimybių patikrinti daugiau žaidėjų, jų pajėgumą. Tai parodys mūsų trūkumus, privalumus, kur reikia temptis. Matau daug pozityvo“, – tęsė strategas. Kovo 24 dieną Tbilisyje lietuviai susitiks su Gruzijos nacionaline komanda, o po trijų dienų Jerevane išbandys jėgas su Armėnijos rinktine. Pasaulio reitinge Armėnija užima 91-ąją vietą, Gruzija - 101-ąją. Lietuva yra 147-a. „Nesame toje pozicijoje, kad galėtume rinktis sau varžovą. Labai norėtume pradžiuginti žiūrovus savo aikštėje, tačiau daug oponentų prarandame dėl to, kad neturime, kur pasikviesti. Nelabai kas nori žaisti ant dirbtinės dangos. Geresnės aikštės šiuo metu pasiūlyti sostinėje negalime“, – apgailestavo E. Jankauskas. Anot jo, gera žinia, kad visi kontrolinių rungtynių varžovai yra maždaug tokio lygmens, koks laukia UEFA Tautų lygos turnyre rudenį. Lietuvos rinktinė 3 grupėje žais su Rumunijos, Serbijos ir Juodkalnijos rinktinėmis. Visos grupių etapo rungtynės bus sužaistos 2018 metų rugsėjį–lapkritį. „Gruzinai ir armėnai – techniški, remiasi individualiais veiksmais. Bus gera galimybė pamatyti, kas mūsų laukia rudenį. Jei žiūrint į reitingus, abi rinktinės – Gruzija ir Armėnija – mus lenkia“, – sakė rinktinės vyriausiasis treneris. „Žaidėjus kviečiau pagal jų galimybes dabar. Sezonas tik prasidėjo, buvo 4 turai, buvo galima pamatyti, kas yra kokios formos. Turiu gerą ryšį su A lygos treneriais. Matosi, kas sveikas, gali bėgti, kam reikia pasitempti. Varžovai susiduria su tomis pačiomis problemomis. Turime galimybių kovoti ir nugalėti bet kurią rinktinę. Nuoširdžiai galvoju, kad mūsų žaidėjai taip pat tuo tiki“, – kalbėjo E. Jankauskas. Lietuvos rinktinės kapitonas ir geriausias šalies futbolininkas Fiodoras Černychas labai teigiamai įvertino faktą, kad teks žaisti daugiau rungtynių su rinktine. „Super, su „chebra“ dažniau susitiksiu. Manau, kad kuo daugiau žaisime, tuo labiau susižaisime ir tai bus tik į naudą. Tautų lygoje bus įdomių rungtynių. Motyvuoja ir faktas, kad galime pelnyti kelialapį į Europos čempionatą“, – kalbėjo iš Lenkijos Balstogės „Jagiellonia“ į Rusijos pirmenybių vidutiniokę Maskvos „Dinamo“ komandą persikėlęs puolėjas. Anot futbolininko, tarp Lenkijos ir Rusijos lygų skirtumas didžiulis: „Rusijoje tiek klubo organizacija, tiek čempionatas yra stipresni. Esu laimingas, kad persikėliau į Rusiją, tik reikia laiko priprasti, treneris manimi pasitiki, būtų gerai pateisinti lūkesčius“.  Į pirmąją šių metų stovyklą, kuri vyks Kaukaze, pakviesti trys naujokai – jaunimo rinktinės nariai Justas Lasickas ir Danielis Romanovskis bei Marijampolės „Sūduvos“ atakų lyderis Karolis Laukžemis. Vyriausiojo trenerio E. Jankausko kvietimo sulaukė ir rudenį vykusioje stovykloje nedalyvavę Edvinas Gertmonas, Vaidas Slavickas, Simonas Paulius, Rolandas Baravykas, Justinas Januševskis ir Modestas Vorobjovas. Po šešerių metų pertraukos rinktinės duris pravers ir Algis Jankauskas. Dėl traumų rungtynes teks praleisti Vytautui Andriuškevičiui, Vykintui Slivkai, Emilijui Zubui, o Lukas Spalvis stovykloje negalės dalyvauti dėl šeimos pagausėjimo. Kandidatų sąrašas rungtynėms su Gruzija ir Armėnija: Vartininkai: Ernestas Šetkus (Haifos „Hapoel“, Izraelis) Edvinas Gertmonas („Rennes“, Prancūzija) Vytautas Černiauskas (Sofijos CSKA, Bulgarija) Gynėjai: Valdemar Borovskij (FK „Trakai“) Edvinas Girdvainis (Tomsko „Tom“, Rusija) Linas Klimavičius (Vilniaus „Žalgiris“) Vaidas Slavickas (Marijampolės „Sūduva“) Algis Jankauskas (Marijampolės „Sūduva“) Justinas Januševskij (FK „Trakai“) Egidijus Vaitkūnas (FC „Minsk“, Baltarusija) Rolandas Baravykas (Vilniaus „Žalgiris“) Saugai: Fedor Černych (Maskvos „Dynamo“, Rusija) Mantas Kuklys (FK „Žetysu“, Kazachstanas) Arvydas Novikovas (Balstogės „Jagiellonia“, Lenkija) Ovidijus Verbickas (Marijampolės „Sūduva“) Daniel Romanovskij (Vilniaus „Žalgiris“) Artūras Žulpa (Kostanajaus „Tobol“, Kazachstanas) Justas Lasickas (Belgrado „Zemun“, Serbija) Simonas Paulius (FK „Kauno Žalgiris“) Modestas Vorobjovas (FK „Trakai“) Puolėjai: Darvydas Šernas (Kfar Sabos „Hapoel“, Izraelis) Nerijus Valskis (Tel Avivo „Bnei Yehuda“, Izraelis) Karolis Laukžemis (Marijampolės „Sūduva“)