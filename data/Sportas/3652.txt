Geriausi. Prieš turo rungtynes buvo apdovanoti geriausi III rato atstovai. Geriausio futbolininko prizas įteiktas „Žalgirio“ puolėjui Darvydui Šernui, kuris per 7 rungtynes įmušė 7 įvarčius. Geriausio trenerio titulas antrą ratą iš eilės atiteko „Trakų“ strategui Olegui Vasilenkai. Jo auklėtiniai trečiame rate per 6 rungtynes iškovojo 4 pergales ir 2 rungtynes baigė lygiosiomis. Baimė. Pastarąsias dvi savaites „Žalgirio“ futbolininkai dosniai dalino taškus varžovams, per 4 turus laimėdami tik 1 kartą ir net 3 sykius sužaisdami lygiosiomis. 23 ture čempionai svečiuose neįveikė Kauno „Stumbro“ – 1:1. Įdomu, kad šią vasarą per tris išvykas į Kauno S. Dariaus ir S. Girėno stadioną žalgiriečiai sukrapštė vos 2 taškus. Pasak „Žalgirio“ trenerio Valdo Dambrausko, pridėjus Kaune išbarstytus taškus būtų galima galvoti apie ramią sezono atomazgą. „O dabar pradedame bijoti patys savęs“, – konstatavo V. Dambrauskas. Serija. „Trakai“ užfiksavo ilgiausią šio sezono nepralaimėtų rungtynių seriją A lygoje. Vicečempionai aikštę nepralaimėję paliko jau 12 susitikimų iš eilės. Ankstesnis rekordas – 11 rungtynių serija – priklausė „Žalgiriui“. „Trakams“ trūksta dar vieno sėkmingo mačo, kad pakartotų įspūdingą pernykštę savo atkarpą (13 nepralaimėtų rungtynių). Negelbsti. Per 6 rungtynes – 5 taškai. Tokia yra naujojo Klaipėdos „Atlanto“ trenerio Igorio Pankratjevo statistika. Strategui nepavyksta išvesti komandos iš krizės. Maža to, klaipėdiečius turnyro lentelėje jau pavijo Utenos „Utenis“. Po pralaimėjimo Trakų ekipai (0:2) I. Pankratjevas išreiškė viltį, kad trijų savaičių pertrauka čempionate padės jam pagaliau pažadinti snaudžiantį „Atlantą“ ir išsaugoti vietą pirmame turnyro lentelės ketvertuke. Nusivylęs. „Utenio“ klubas antrą kartą šiemet A lygos rungtynėse vertėsi be Lietuvos futbolininkų paramos. Vis tik užsieniečiai nepadėjo „Uteniui“ pasiekti pergalės – svečiuose teko tenkintis lygiosiomis 1:1 su autsaideriu „Kauno Žalgiriu“. Po tokios baigties „Utenio“ strategas Davidas Campana liko nusivylęs antru kėliniu: „Tai prasčiausiai sužaistas komandos kėlinys man dirbant Lietuvoje.“ Autsaideriai. Minėtame mače pergalės kaip oro reikėjo dėl išlikimo lygoje kovojančiam „Kauno Žalgiriui“. Tačiau autsaideriai taip pat gavo tik tašką. Rudenį „Kauno Žalgirio“ laukia ypač sunki užduotis. Nuo 7-osios vietos žalgiriečius skiria 5 taškų atstumas. Trenerio Johnatano McKinstry auklėtiniai išsigelbėjimui dar turi šešerias rungtynes, tačiau iš jų net ketveriose teks žaisti su lyderių trejeto atstovais. Intriga. Prieš sezoną nedaug kas abejojo, kad „Žalgiriui“ ir vėl pavyks iškovoti čempionų titulą. Vis tik pastaruoju metu vilniečių barstomi taškai ir „Trakų“ komandos pergalės leido atgimti intrigai. Dabar lyderį ir persekiotoją skiria 7 taškai, bet trakiškiai yra sužaidę vienomis rungtynėmis mažiau, tad atsilikimą potencialiai gali sumažinti iki 4 taškų. Sirgaliai. Lietuvos futbolo fanų pasaulyje – sujudimas. Sėkmingas pasirodymas Europos lygos atrankoje tapo impulsu organizuotos Trakų komandos sirgalių grupės atsiradimui. A lygoje „Riteriai“ anksčiau palaikymo sulaukdavo retai, o per dvikovą su „Atlantu“ juos darniai palaikė dvi dešimtys organizuotų sirgalių, ambicingai pasivadinusių „Trakai Knight's Ultras“. Rinktinė. Po 23 turo kovų A lygoje prasidėjo trijų savaičių pertrauka, skirta oficialioms rinktinių varžyboms. Nacionalinės rinktinės treneris Edgaras Jankauskas ruoštis dvikovoms su škotais ir slovėnais pakvietė net 11 A lygos atstovų. O „Trakų“ atstovas Modestas Vorobjovas kvietimo į rinktinę sulaukė pirmą kartą. Pasitikėjimą A lygos žaidėjais E. Jankauskas motyvavo sėkmingu klubų pasirodymu Europos taurių varžybose.