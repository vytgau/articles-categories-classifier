Į priekį „Bobruisk“ komandą pirmo kėlinio viduryje išvedė Valentinas Grudinovas (13:36), tačiau jau po 28 sekundžių Paulius Rumševičius (13:58, rez. perd. Danielius Nomanovas) atstatė lygybę – 1:1. Antrame kėlinyje ir vėl „Energijai“ teko vytis varžovus, kai „Bobruisk“ puolėjas Danila Tsyro (28:35) nuginklavo „Energijos“ vartininką Arkadijų Reiziną. „Energija“ gelbėjo jaunimas – iš pradžių Eimantas Steponavičius (32:54, rez. perd. Rolandas Aliukonis) rezultatą išlygino, o pačioje kėlinio pabaigoje kiekybinę persvarą išnaudojo Laisvydas Kudrevičius (39:52, rez. perd. Dovydas Kulevičius ir Mantas Marcinkevičius), po kurio įvarčio svečiai pirmą kartą išsiveržė į priekį – 3:2. Kaip vėliau paaiškėjo, L. Kudrevičiaus įvartis buvo pergalingas, nes trečiame kėlinyje nei viena komanda įvarčių nepelnė, nors po keturis kartus žaidė turėdami kiekybinę persvarą. Visas rungtynes „Energijos“ vartus gynė A.Reizinas. „Energija“ per 18 rungtynių yra iškovoję 5 pergales ir su 14 taškų tarp keturiolikos komandų žengia vienuoliktoje vietoje, tuo tarpu „Bobruisk“ yra iškovoję vos 1 pergalę ir su 6 taškais rikiuojasi paskutiniai. Artimiausias rungtynes „Energija“ jau žais Lietuvos čempionate, kai lapkričio 7-ą švęs 40-ies metų gimtadienį ir susitiks su „Kauno Hockey“ ekipa. Elektrėnų klubo aprangą pirmą kartą istorijoje apsivilks ir legendinis ledo ritulininkas Darius Kasparaitis.