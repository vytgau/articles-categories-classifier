2010 m. į A lygą sugrįžęs „Žalgiris“ iki praėjusio sekmadienio šalies pirmenybėse per 261 rungtynes patyrė 29 pralaimėjimus. Bet tik antrą kartą žalgiriečiai varžovams nusileido didesniu nei dviejų įvarčių skirtumu. 2010 m. balandžio 17 d. „Žalgiris“ Panevėžyje 0:3 turėjo pripažinti pajėgiausios to meto Lietuvos futbolo komandos – „Ekrano“ pranašumą. Sekmadienį Marijampolėje žalgiriečių gynybinius įtvirtinimus tokiu pat rezultatu į šipulius sudaužė „Sūduvos“ futbolininkai. Jau 6 min. „Žalgirio“ vartininką Armantą Vitkauską po gynėjų klaidos nuginklavo „Sūduvos“ puolėjas Karolis Laukžemis, o rungtynių pabaigoje dviem įvarčiais šeimininkų pergalę įtvirtino po keitimo aikštėje pasirodęs kroatas Josipas Tadičius. Po rungtynių „Žalgirio“ vyriausias treneris V. Dambrauskas pripažino, kad anksti praleistas įvartis sugriovė visus taktinius planus. „Kaip visada sakiau, futbolą keičia įvarčiai. Atrodo, ruošėmės, įdėjome labai daug darbo, bet jau šeštą rungtynių minutę praleidome įvartį. Net sunku paaiškinti, kaip, kodėl? Tai iš esmės pakeitė rungtynes. Po to bandėme „Sūduvai“ primesti savo žaidimą, pirmame kėlinyje kontroliavome jo eigą, atlikome keletą neblogų smūgių, bet kamuolys kaip užkeiktas nėjo į vartus. Antrą kėlinį žaidėme rizikuodami, norėjome išlyginti rezultatą, palikome laisvesnį užnugarį, o „Sūduva“ galiausiai tuo ir pasinaudojo. Toks žaidimas idealiai tinka „Sūduvai“. Tada varžovai gali atsitraukti, susispausti savo aikštės pusėje, laukti progų kontratakoms, ką jie šį kartą sėkmingai ir padarė“, – konstatavo varžovus su pergale pasveikinęs V. Dambrauskas. Skaudžiausią pralaimėjimą A lygoje per pastaruosius aštuonis sezonus patyręs „Žalgiris“ penktą ratą pradės būdamas ant antrojo turnyro lentelės laiptelio. Vis dėlto, 58 taškus po 28 rungtynių turinčią sostinės ekipą nuo pirmaujančios „Sūduvos“ skiria tik taškas, tad per likusias penkerias A lygos penkto rato rungtynes žalgiriečiai turės galimybę pakeisti jėgų pusiausvyrą ir susigrąžinti prarastas pozicijas. „Reikia valinių savybių. Reikia nenuleisti galvų, o eiti ir kovoti kiekvienose rungtynėse. Dabar turime penkis finalus. Jei laimime penkias rungtynes iš eilės – tampame čempionais. Jokiu būdu komanda negali nuleisti rankų, o tiesiog turi kautis kiekvienose rungtynėse, negalvojant, kas bus toliau, koncentruojantis tik į artimiausias rungtynes. Nes būtent jos mums yra pačios svarbiausios“, – pareiškė trečią sezoną „Žalgirio“ žaidimui diriguojantis 40-metis futbolo specialistas.  V. Čeburinas: nusipelnėme pergalės Tuo tarpu Marijampolės „Sūduvos“ vyriausiasis treneris Vladimiras Čeburinas po įspūdingos pergalės prieš Vilniaus „Žalgirį“ dėkojo į stadioną atvykusiems aistruoliams ir visas jėgas aikštėje atidavusiems futbolininkams. „Buvo geros rungtynės, kurios turėjo patikti mūsų žiūrovams. Žaidėme daugumoje, nes žaidėme namie puikiai palaikomi savo aistruolių. Didelis ačiū mūsų gerbėjams, kurie atėjo palaikyti komandą, – taip savo kalbą spaudos konferencijoje pradėjo V. Čeburinas. – Atiduota daug jėgų rengiantis šiam mačui, analizuojant, visa tai turėjo savo vaisių. Didelis ačiū ir vaikinams, jie atidavė 120 proc. jėgų aikštėje.“ „Sūduvos“ treneris teigė manąs, kad jo auklėtiniai rungtynių pabaigoje pademonstravo daugiau noro laimėti ir nusipelnė gražios pergalės. „Kamuolys gal dažniau buvo aikštės viduryje, iniciatyva keliavo iš rankų į rankas. Tačiau įmušėme, buvo ir daugiau progų, kai grasinome varžovų vartams. Manau, buvome labiau motyvuoti per šias rungtynes“, – teigė V. Čeburinas. Marijampolės komanda po šios pergalės turnyro lentelėje pakilo į pirmąją vietą, tačiau „Žalgirį“ lenkia tik tašku. „Atliktas didelis darbas, bet tuo dar niekas nesibaigia, laukia dar 5 rungtynės. Reikia toliau rengtis kiekvienoms iš jų, visos rungtynės bus labai įtemptos, svarbios ir lemiamos“, – tvirtino V. Čeburinas. Artimiausias rungtynes A lygoje „Žalgiris“ žais spalio 26 d. 29-ojo turo dvikovoje žalgiriečiai svečiuose susigrums su ketvirtoje vietoje žengiančiu Klaipėdos „Atlantu“. Savo ruožtu Marijampolės „Sūduva“ spalio 25 dieną Utenoje susitiks su penktoje pozicijoje esančiu vietos „Uteniu“, o trečią vietą užimantys „Trakai“ Vilniuje išmėgins jėgas su šeštoje vietoje po keturių ratų finišavusia „Jonavos“ ekipa.