Taip, jūs nesuklydote. Antraštė yra tokia, kokią perskaitėte. Ir ne, alkoholio ją rašydamas tikrai nevartojau. Tik teisingumo dėlei vertėtų paminėti, kad futbolo šalimi būsime vieną dieną, arba kol iš Lietuvos išskris Škotijos futbolo gerbėjai. Jau penktadienio vakarą sostinės Lietuvos futbolo federacijos stadione pasaulio futbolo čempionato atrankos rungtynes žais Lietuvos ir Škotijos futbolo rinktinės. Nuo tos akimirkos, kai prie Lietuvos futbolo rinktinės vairo stojo Edgaras Jankauskas, ažiotažas aplink mūsų futbolo rinktinę gerokai išaugo. Taip pat išaugo ir bilietų pardavimai bei žmonių susidomėjimas mūsų futbolininkų žaidimu. Ir su Slovakija, ir su Malta žmonių į LFF stadioną susirinko gausiai, tačiau šios dienos rungtynės su škotais tikrai dar labiau iškrenta iš bendro konteksto. Ne veltui buvo kalbama, jog šis mačas vyks atnaujintame Dariaus ir Girėno stadione (deja, nevyks), juk ne kiekvieną dieną į Lietuvą užsuka toks Škotijos futbolo sirgalių desantas. „Sold out“, – tokią frazę dažniausiai išgirsta škotų futbolo gerbėjai bandydami įsigyti bilietus į šio vakaro rungtynes Vilniuje. Išties, čia atvyko ne tik svečiai, kurie jau turi bilietus kišenėje ir nė kiek nedvejoja dėl smagaus vakaro jiems itin neįprastame LFF stadione, bet ir tokie, kurie tikėjosi ir vis dar tikisi įsigyti bilietą vietoje. Oficialiai škotams parduota 1800 bilietų. Tai jau savaime yra įspūdingas skaičius turint omenyje faktą, kad LFF stadionas talpina 5067 žiūrovus. Tačiau realiai šį vakarą Škotijos rinktinę stadione, pasak žiniasklaidos, gali palaikyti net iki 2 500 sijonuotų atvykėlių. Tai yra beveik 50 proc. visos publikos. Ar jausimės kaip Škotijoje? Ne. Ar jausimės kaip namuose? Ir taip, ir ne. Ir pačiam jau teko susidurti su situacija, kai gerai nusiteikę sirgaliai priėję klausinėja apie galimybę įsigyti bilietą už kur kas didesnę nei rinkos kainą. Neabejoju, susigundžiusių tokiomis vilionėmis tikrai atsiras. Tiesą sakant, jei rungtynės būtų vykusios kad ir tame pačiame Dariaus ir Girėno stadione, kaip ir buvo planuojama vos ištraukus pasaulio čempionato atrankos burtus, škotų armija Lietuvoje galėjo būti bent du kartus didesnė. Bilietų paklausa Škotijoje smarkiai viršijo pasiūlą. Natūralu, jog ne visi svečių fanai susižavėjo mintimi keliauti į Lietuvą ir čia ieškoti bilietų. Realybė tokia, kad šiuo metu vienintelis stadionas atitinkantis reikalavimus yra Vilniuje, tad ir potencialiai kur kas didesnės įplaukos ne tik federacijai už bilietų pardavimus, bet ir pačiam miestui, nuplaukė. Stadionas – nacionalinė gėda? Taip. Ir vėl. Jei per pastarąsias keletą dienų lankėtės Vilniaus ar Kauno centre, veikiausiai pasijautėte keistai. Skanduotės, dainos, daug alaus nuo pat ryto, dar daugiau Škotijos vėliavų, dūdų garsai ir sijonų jūra. „Vėl bus pilni stadionai ir žmonių milijonai, tik tai futbolą naktim sapnuos“, – skamba žodžiai dainoje „Ateities čempionai“. Šiomis dienomis Lietuvoje išties galima taip pasijausti. Tradiciškai prieš bet kokias Lietuvos futbolo rinktinės namų rungtynes sulaukiu nemažai žinučių, ypatingai iš penkerius arba daugiau metų nematytų ir negirdėtų pažįstamų, su prašymais parūpinti bilietų. Šį kartą ramia širdimi galiu atsakyti, kad yra visiškas „sold out‘as“. Žmonės nustemba. Prieš bet kokį gausesnį sirgalių vizitą Lietuvoje įprastai daug kalbama apie saugumą, o teisėsaugos institucijos aktyviai platina pranešimus apie išskirtinį pasiruošimą. Praėjusią savaitę labai prajuokino „ypatingos saugumo priemonės“ prieš „Ludogorets“ sirgalius Marijampolėje. Tenka paploti, juk su „aršiaisiais“ bulgarų sirgaliais buvo idealiai susitvarkyta. Jokių incidentų, jokių neramumų. Tik menka detalė – jų į lietuviškąjį Majamį atvyko vos keli. Ar škotų sirgaliai grėsmingi? Taip. Labai. Tokie „grėsmingi“, kad Į Lietuvą atvyko surinkę penkis tūkstančius svarų. Jie bus paaukoti „Vilnius Social club“. Tai programa, kurios metu yra sudaromos sąlygos atskirtį patiriantiems vaikams ir jaunimui lankyti futbolo treniruotes ir gerinti savo asmeninius bei socialinius įgūdžius. Žavinga, tiesa? Škotijos futbolo kultūra yra išskirtinė ir mane asmeniškai labai žavi. Škotijos „Premier“ lyga, tegul nesupyksta čia žaidžiantys Deivydas Matulevičius ir Vykintas Slivka, nėra niekuo labai ypatinga. Tą puikiai parodo klubų rezultatai Europos taurių turnyruose ir „Trakų“ pasiektas rezultatas prieš „St. Johnstone“. Bet sirgalių kultūra – aukšto lygio. Tačiau nepamirškime, kad šį vakarą stadione bus ne tik škotai. Bus ir lietuvių. Daug lietuvių. Pastaruoju metu bent jau aš asmeniškai stipriai jaučiu pagyvėjimą aktyviausiame Lietuvos rinktinės fanų sektoriuje. „Vyčio tribūnoje“ liūdna nebūna. Ne išimtis bus ir šis vakaras. 19 val. Lietuvos rinktinės gerbėjai renkasi Rotušės aikštėje, iš kur visi kartu patrauks į stadioną. Prisijunkite ir jūs. Nes tik visi kartu mes – jėga. Šiandien, nors ir trumpam, Lietuva pavirs tikra futbolo šalimi. Mėgaukimės tuo. Juk tokios šventės mus aplanko ne taip ir dažnai. Už Lietuvą. Už pergalę!