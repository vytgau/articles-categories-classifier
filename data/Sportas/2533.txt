Finišo tiesiąją pasiekė atrankos ciklas Afrikos zonoje, kurioje prie anksčiau kelialapius į čempionatą iškovojusių Nigerijos, Egipto bei Senegalo prisijungė Marokas ir Tunisas. Po 20 metų pertraukos pasaulio pirmenybėse besivaržysiantys Maroko futbolininkai lemiamose atrankos rungtynėse 2:0 pranoko Dramblio Kaulo Krantą. Svečiuose žaidusius marokiečius 25-ąją minutę į priekį išvedė Nabilas Diraras, o jau po 5 minučių persvarą padvigubino Medhi Benatia. Per 6 atrankos mačus 12 taškų surinkusi ir nė vieno įvarčio nepraleidusi Maroko nacionalinė komanda Dramblio Kaulo Krantą paliko už nugaros su 8 taškais. Kitoje grupėje paskutinį kelialapį iškovojusiai Tuniso rinktinei paskutiniajame mače užteko savo žiūrovų akivaizdoje sužaisti 0:0 su Libija. Artimiausi persekiotojai iš Kongo Demokratinės Respublikos 3:1 nukovė Gvinėją, tačiau su 13 taškų liko žemiau už 14 taškų surinkusius tunisiečius. Tuniso futbolininkai planetos pirmenybėse paskutinį kartą dalyvavo 2006 metais. Dėl 4 bilietų į pasaulio čempionatą dar kovojama Europos zonoje, o dar 2 bilietai atiteks tarpžemyninio atrankos etapo laimėtojams.