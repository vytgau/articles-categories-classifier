Toks sprendimas buvo priimtas po to, kai speciali ekspertų kolegija „vienbalsiai rekomendavo IOC nekviesti į 2018-ųjų Pjongčango žiemos olimpines žaidynes tų 15 asmenų“, sakoma pranešime „OAR IG (Olimpinio sportininko iš Rusijos įgyvendinimo grupė) patvirtino, kad tiems 15 asmenų nebus įteikti jokie papildomi kvietimai“, – nurodė IOC. CAS ketvirtadienį paskelbė, kad naikina diskvalifikaciją iki gyvos galvos 28 rusų sportininkams, apkaltintiems dopingo vartojimu per 2014-ųjų Sočio žiemos olimpines žaidynes. Rusijos olimpinis komitetas savo ruožtu kreipėsi į IOC, prašydamas leisti dalyvauti olimpiadoje 15 rusų atletų; du iš jų sportininko karjerą jau baigė ir dabar priklauso pagalbiniam personalui. Likusieji 13 asmenų negali dalyvauti varžybose dėl neskelbiamų priežasčių arba taip pat baigė karjeras. IOC uždraudė Rusijos sportininkams dalyvauti 2018-ųjų žiemos olimpinėse žaidynėse su šalies vėliava dėl dopingo vartojimo plačiu mastu per Sočio olimpiadą. Tik 169 rusų sportininkams leista dalyvauti su neutralia „Olimpinio sportininko iš Rusijos“ vėliava. IOC prezidentas Thomas Bachas minėtą CAS sprendimą savo ruožtu pavadino „itin nuviliančiu ir netikėtu“ bei paragino reformuoti nepriklausomą sporto tribunolą. „Esame šiek tiek susirūpinę dėl šio sprendimo kokybės“, – sekmadienį žurnalistams sakė jis. T. Bachas stebėjosi, kodėl teismas neatsižvelgė į „Rusijos sistemišką manipuliaciją antidopingo sistema“. Pasaulinė antidopingo agentūra (WADA) taip pat išreiškė savo „rimtą susirūpinimą“ CAS sprendimu, pagal kurį esą „nepakako įrodymų“, kad sportininkai turėjo naudos iš valstybės remiamos dopingo sistemos per 2014 metų žiemos olimpiadą Rusijoje. „Draudžiamų medžiagų pėdsakai“ Australas Johnas Coatesas, CAS tarybos prezidentas, sakė, kad tribunolas „kruopščiai išnagrinės“ T. Bacho pareikštas pastabas ir kaip galima greičiau paskelbs sprendimus. „Atletai turi pasitikėti visų lygių teismų procesais, ypač CAS“, – pranešime sakė J. Coatesas. IOC Kvietimų grupė, nagrinėjusi tų rusų sportininkų atvejus, tvirtino, kad „papildoma informacija“, įskaitant duomenis iš nutekintos duomenų bazės, atskleidė „draudžiamų medžiagų pėdsakų (ir) įrodymų apie manipuliavimą steroidais“. „Grupė sutiko, kad CAS sprendimas nepanaikino įtarimų dėl dopingo ir nesuteikė grupei pakankamo pasitikėjimo rekomenduoti OAR IG tuos 13 atletų laikyti švariais“, – nurodė IOC. Pjongčango žaidynės yra jau antra iš eilės olimpiada, kai IOC įklimpo į problemas dėl rusų sportininkų dopingo vartojimo. Kaltinimai, kad Rusijoje veikė valstybės remiama dopingo programa, pasirodė prieš pat 2016-ųjų Rio de Žaneiro vasaros olimpines žaidynes. 2014-aisiais Sočio žiemos olimpiados šeimininkė pelnė daugiausiai olimpinių medalių. Tačiau vėliau paaiškėjo, kad per jas buvo sukeičiami dopingą naudojusių sportininkų mėginiai. Tuo tarpu mėginiai, kurie būdavo siunčiami toliau tirti tarptautiniams ekspertams, buvo klastojami naudojant druską ir kavą. IOC sprendimą dėl Rusijos sportininkų diskvalifikavimo iš Rio de Žaneiro žaidynių atskiroms federacijoms leido priimti savarankiškai, todėl prieš tą olimpiadą kilo sumaištis. Tuo metu T. Bachas taip pat griežtai kritikavo WADA, ragino reformuoti šią instituciją bei piktinosi, kad skandalinga ataskaita apie Rusijos dopingo schemą buvo paviešinta prieš pat Rio de Žaneiro olimpiadą.