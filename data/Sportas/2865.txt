Stebėti jų kovas tiesiogiai kviesime ir per DELFI TV. Visas čempionato dienas vyks transliacijos, kurias stebėti ir suprasti pulo niuansus padės patyrę komentatoriai. Pernai šios transliacijos susilaukė nemažo dėmesio, tad šiemet čempionatas bus filmuojamas daugiau kamerų, o įdomiausi momentai sulauks pakartojimų. Vyrų, moterų, veteranų ir sportininkų grupėse bus varžomasi kelete pulo disciplinų, o visas renginys truks keturias dienas. DELFI TV jau greitai pasirodys ir keletas anonsinių filmukų, pristatančių čempionatą. Juose bus galima išvysti pulo triukų, pramokti pulo pagrindų ar laimėti kvietimų pažaisti pulo klube. Šiais metais čempionatas vadinsis naujo generalinio rėmėjo vardu - „Volfas Engelman Lietuvos Pulo Čempionatas“. „Džiaugiamės, kad pradedame partnerystę su vienais Lietuvos verslo lyderių ir drąsių minčių nestokojančiais profesionalais – „Volfas Engelman“. Smagu, kad pulas tampa vis populiaresnis. Po pernykščio, sėkmingesnio nei patys tikėjomės, bandymo išeiti į didžiąsias arenas ir pradėti tiesiogines pulo varžybų transliacijas su komentatoriais tą patį darysime ir šiemet. Lauksime visų žiūrovų nemokamai apsilankant Prienų arenoje ar tiesiogiai stebint geriausias dvikovas per DELFI TV” – teigė Lietuvos Pulo Federacijos prezidentas Tomas Brikmanis. “Pradėti bendradarbiavimą su pulo bendruomene mus paskatino džentelmeniška, tačiau tuo pat metu ir labai demokratiška šios sporto šakos atmosfera. Net ir verdant aršiausiai kovai nepamirštama, kad svarbiausia - pagarba varžovui, etiketo laikymasis ir, savaime suprantama, puikus laikas su draugais. Tai puikiai tinka mūsų prekinio ženklo vertybėms” – sako „Volfas Engelman“ rinkodaros vadovas Mantas Matukaitis.