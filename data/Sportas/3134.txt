Regis, intrigos vakuumas užliūliavo ir patį pretendentą, kuriam prieš balsavimą pristatant savo programos santrauką liežuvis iškrėtė išdaigą. „Norėčiau padėkoti tiems, kurie mane išrinko... t. y. iškėlė kandidatūrą“, – sumišęs pasitaisė T. Danilevičius. Bet įvykių jis pernelyg neaplenkė – slaptame balsavime už vienintelį kandidatą pasisakė 83 LFF delegatai, du buvo „prieš“, du biuleteniai sugadinti. Prezidentu jis išrinktas dvejų metų kadencijai. 39-erių buvęs Lietuvos rinktinės kapitonas ir rezultatyviausias visų laikų žaidėjas profesionalo karjerą baigė 2014-aisiais. Pastaruoju metu jis buvo Šveicarijoje registruotos kompanijos, užsiimančios nekilnojamojo turto vystymu, bendrasavininkas. Persikraustyti iš Šveicarijos į Lietuvą T. Danilevičius neketina ir tapęs LFF prezidentu. Po praėjusį pavasarį priimtų įstatų pakitimų šios pareigos tapo reprezentacinėmis. T. Danilevičius neturės teisės nei tvirtinti LFF dokumentų, nei disponuoti federacijos lėšomis – už tai dabar atsakingas LFF generalinis sekretorius Nerijus Dunauskas. Beje, pastarasis yra vedęs T. Danilevičiaus seserį Eglę. Šeštadienį taip pat išrinkta nauja LFF vykdomojo komiteto narė, kuria tapo kūno kultūros mokytoja, futbolo trenerė ir teisėja iš Naujosios Akmenės Ingrida Siliūnienė. Rinkimuose ji įveikė ekonomistę iš Kybartų, 2010-aisiais tragiškoje automobilio avarijoje žuvusio 15-mečio futbolininko Tito Burbos motiną Daivą Burbienę. Trečioji pretendentė – dar viena teisėja Aušra Kancė – savo kandidatūrą atsiėmė. Be to, į LFF narius priimti trys naujokai: A lyga, Žaidėjų sąjunga ir Studentų lyga. Dabar federacija turi 19 narių.   Primename, kad 1992-2000 metais LFF vadovavo Vytautas Dirmeikis, jį laikinai buvo pakeitęs Vytautas Zimnickas, 2000-2012 metais prezidento pareigas ėjo Liutauras Varanavičius, 2012-2016 metais – Julius Kvedaras, o pastaruosius pusantrų metų – Edvinas Eimontas. Praėjusią gegužę jis atsistatydino iš pareigų kilus konfliktui su vykdomojo komiteto narių dauguma ir kitais LFF vadovais. Prezidento pareigas laikinai buvo perėmęs pirmasis viceprezidentas Vidmantas Butkevičius.