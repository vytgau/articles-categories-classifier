Nuo preliminaraus atrankos etapo dalyvavimą turnyre pradedantis Kauno „Vytis“ 19 val. Lietuvos laiku Liuksemburge susitiks su vienu grupės favoritų laikomu Kosovo „Liburn“. Tai neabejotinai bus kol kas svarbiausias mačas per klubo gyvavimo istoriją. Praėjusiame sezone kitas Kosovo klubas „Fenics“ įveikė pirmus du „UEFA Futsal Cup“ etapus ir pateko tarp salės futbolo elito. Šiame sezone „Liburn“ triumfavo Kosove bei pasistiprino ne vienu pernai konkurentų gretose puikiai Europoje žaidusiu futbolininku. Iš viso šioje atrankos grupėje žaidžia keturios komandos, o į kitą etapą pateks tik viena. Be varžovų iš Kosovo „Vytis“ susitiks su Juodkalnijos „Titograd“ ir šeimininkais Liuksemburgo „Differdange“. Į Liuksemburgą „Vyčio“ futbolininkai atskrido antradienį. Komanda įsikūrė netoli arenos esančiame viešbutyje bei prieš debiutines rungtynes jau spėjo surengti dvi treniruotes. Viena vyko vakar, o kita – šį rytą. Nors komanda puikiai supranta, koks svarbus šis turnyras yra ne tik „Vyčiui“, bet ir visam Lietuvos Futsal pasauliui, tačiau papildomos įtampos žaidėjai nekuria. Vykstant į treniruotę autobuse skambėjo dainos. Tiesa, visi juokai dingo vos žengus į aikštę. „Sąlygos tikrai geros. Sklandžiai atvykome, viešbutis geras, surengėme dvi treniruotes, turime pakankamai laiko poilsiui. Viskas puikiai sustyguota. Kolektyvas geros nuotaikos, tikėkimės, viskas bus gerai. Man atrodo, kad susirinkusios panašaus pajėgumo komandos. Darysime, ką galime“, – istorinių rungtynių dieną kalbėjo kapitonas Deividas Stradalovas. Panašiai kalbėjo ir „Vyčio“ legionierius Thyago, kuris Lietuvoje rungtyniauja nuo praėjusių metų. „Turėjome nueiti ilgą kelią, kad patektume čia. Įdėjome labai daug darbo ir pastangų, kai kurie iš mūsų Brazilijoje paliko savo šeimas ir vaikus. Noriu labai padėkoti „Vyčio“ atstovams už tokį šansą. Esu nepaprastai laimingas, jog galėsiu žaisti tokio lygio turnyre. Ne tik man, bet kiekvienam salės futbolo žaidėjui yra milžiniška garbė ir atsakomybė rungtyniauti tokiame turnyre. Tai stipriausias turnyras planetoje, kuriame varžytis svajoja visi. Šiuo metu tiesiog gyvenu savo svajone ir padarysime viską, kad ji tęstųsi ir po pirmojo atrankos etapo“, – atviravo Thyago. Lietuvos laiku rungtynės tarp „Vyčio“ ir „Liburn“ jau šį vakarą prasidės 19 val. Planuojama tiesioginė video transliacija, kuria pasidalinsime Facebook paskyroje prieš pat dvikovos startą (facebook.com/FKVYTIS). 