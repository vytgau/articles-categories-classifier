Pirmadienį Mauricio Pochettino auklėtiniai namuose 2:0 įveikė „Watford“ futbolininkus. 16-ą min. šeimininkus į priekį išvedė Dele Alli, o iškart po pertraukos rezultatą padvigubino Harry Kane'as. Pastarasis puolėjas 68-ą min. neišnaudojo dar vienos puikios progos, nespėjęs sureaguoti ir iš kelių metrų nukreipti nuo virpsto atšokusį kamuolį į vartus, o netrukus jo pelnytas įvartis nebuvo įskaitytas dėl minimalios nuošalės. H. Kane'as dar neprarado vilčių pakartoti praėjusio sezono sėkmę ir tapti rezultatyviausiu lygos futbolininku. Tiesa, per likusius tris turus jam reikės smarkiai padirbėti. 24-erių anglo sąskaitoje dabar yra 27 įvarčiai, o nuo snaiperių rikiuotės lyderio Mohamedo Salah jis atsilieka 4 taikliais smūgiais. „Liverpool“ egiptietis taip pat dar galės papildyti savo taupyklę: Anglijos futbolo asociacija (FA) nusprendė nebausti puolėjo, kuriam grėsė diskvalifikacija dėl mosto alkūne prieš pat „Stoke“ gynėjo Bruno Martinso Indi veidą praėjusį šeštadienį. Teisėjas šio epizodo nepastebėjo, bet jį po rungtynių nusprendė išnagrinėti FA.  Tuo metu 71 tašką surinkęs „Tottenham Hotspur“ mina ant kulnų „Liverpool“ (72 tšk.) ir dar turi rungtynes atsargoje. M. Pochettino ekipa taip pat atitrūko nuo penktą vietą, garantuojančią tik kelialapį į UEFA Europos lygą, užimančio Londono „Chelsea“ 5 taškais. „Premier“ lygos rikiuotė (vieta, komanda, rungtynės, pergalės, lygiosios, pralaimėjimai, įvarčių santykis, taškai):  Vienerios rungtynės pirmadienį vakare sužaistos ir Ispanijoje. Penktą vietą užimantis Sevilijos „Real Betis“ nelengvai namuose palaužė absoliučią autsaiderę „Malaga“ 2:1. Su iškritimu į žemesnį divizioną jau susitaikę svečiai trumpam buvo išsiveržę į priekį, kuomet 20-ą min. pasižymėjo Youssefas En-Nesyris. „Real Betis“ atsakė Rizos Durmisi (24 min.) ir Fabiano (73 min.) įvarčiais.