Pasaulio čempionate, be 2016 metų olimpinių žaidynių bronzos medalio laimėtojo A. Didžbalio (svorio kategorija iki 94 kg), dalyvaus dar trys Lietuvos sportininkai: Tomas Ličinchajus (iki 105 kg), Arnas Šidiškis ir Deividas Jucius (abu – per 105 kg). „Svajojame apie medalį. Mūsų norai dideli. A. Didžbalis yra neblogos sportinės formos. Gal ne tokios geros kaip prieš Rio de Žaneiro olimpiadą, bet jis yra pasirengęs pakovoti dėl apdovanojimo. Aurimui reikės varžytis su itin pajėgiais Irano, Uzbekistano, Kataro, Egipto sunkiaatlečiais. Jei A. Didžbalis medalio nelaimėtų, bet patektų į šešetuką, irgi būtų neprastas rezultatas. Kitiems mūsų atletams dar trūksta patirties. Jiems keliame tikslą būti tarp dvidešimties geriausiųjų“, – teigė Lietuvos sunkiosios atletikos federacijos prezidentas B. Vyšniauskas. Mūsų šalies delegacija į Anaheimą išskris ketvirtadienį. Lietuviai kovas pradės gruodžio 3-iąją. „Tą dieną mūsų sportininkų dėl didelio laiko skirtumo dar neturėtų neigiamai veikti aklimatizacija, kuri labai pasireiškia po penkių parų“, – pridūrė B. Vyšniauskas. Konkurencija A. Didžbaliui galėjo būti didesnė, bet dėl dopingo vartojimo pasaulio čempionate negalės dalyvauti Rusijos, Kinijos, Kazachstano, Armėnijos, Azerbaidžano, Ukrainos, Baltarusijos, Turkijos ir Moldovos atletai. Šį mėnesį vyko Lietuvos čempionatas, kuris buvo itin svarbus pasirengimo planetos pirmenybėms etapas. Pajėgiausias šalies sunkiaatletis A. Didžbalis šįkart varžėsi ne iki 94, o iki 105 kg grupės varžybose ir visus konkurentus pranoko abiejose rungtyse ir dvikovėje. Aurimas išrovė 175 kg, išstūmė 210 kg sveriančias štangas bei dvikovėje surinkęs 385 kg neturėjo sau lygių. Šis sportininkas yra ne tik 2016 metų olimpiados prizininkas, bet ir 2014-ųjų pasaulio pirmenybių bronzos medalio laimėtojas, 2015 metų Europos čempionas. 2011 ir 2017-aisiais jis žemyno pirmenybėse buvo trečias. Sunkiosios atletikos čempionatą tiesiogiai transliuos vaizdo transliacijų internetu platforma viaplay.lt ir „Viasat Sport Baltic“ kanalas.