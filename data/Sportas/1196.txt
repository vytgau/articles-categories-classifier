„Tas oras tuoj visus išves iš proto. Nors toks jau tas mūsų sportas. Reikia susitaikyti su tokiais dalykais“, – šyptelėjo 23 metų Ieva Januškevičiūtė, jau antrą kartą šią savaitę priversta vietoj varžybų keliauti į olimpinį kaimelį ilsėtis. Dėl prasto oro – sniego ir vėjo – iki vasario 16-osios atidėtos šiandien Pjongčange turėjusios vykti moterų slalomo lenktynės. Jos turėjo prasidėti 10 val. vietos laiku, vėliau startas buvo nukeltas iki 10.45 val., o 11.15 val. teisėjai nutarė, kad tokiomis sąlygomis varžybos negali vykti. „Mes jau buvome apžiūrėjusios pirmo nusileidimo trasą, padariusios apšilimą, kai sužinojome, jog varžybos nevyks“, – pasakojo I. Januškevičiūtė. Lietuvei olimpinės varžybos turėjo prasidėti dar pirmadienį, kai buvo numatytos didžiojo slalomo lenktynės. Tačiau dėl prasto oro jos nukeltos į ketvirtadienį. – Antrą kartą lenktynės atidėtos. Kodėl? – Ryte kai užkilome į viršų, buvo saulėta, tik pūtė labai stiprus vėjas - apie 95 km per valandą. Nepaisant to, apžiūrėjome trasą, padarėme apšilimą. Tada pradėjo snigti ir, galiausiai, kai teisėjai turėjo nuspręsti, kelintą valandą pradėti varžybas, užslinko rūkas. – Labai apmaudu, kad niekaip nepavyksta startuoti? – Neapmaudu. Tiesiog viskas šiek tiek užsitęsė. – Ką veikiate ant kalno laukdama teisėjo sprendimo? – Dažniausiai atsisėdu ten, kur šilta, nusimaunu slidinėjimo batus, jei kojos sušalosios. Šiandien šnekėjausi su mūsų komandos gydytoja, sprendžiau kryžiažodžius. – Kaip bus rytoj, kai numatytos atkeltos didžiojo slalomo varžybos? – Prognozuojamas geras oras, tad, manau, beveik 100 procentų, jog varžybos įvyks. Organizatoriai turėtų verstis per galvą, kad jas surengtų. Nes programa labai smarkiai susijaukė. – Ar tokia nežinomybė vargina? – Šiek tiek vargina. Kiekvieną dieną keliesi anksti. Ir vietoj dviejų tokių dienų jau bus keturios. Tai išmuša iš vėžių. Bet toks mūsų sportas, visi žino, kad motina gamta ne visą laiką būna palanki. Jei tai būtų paprastos tarptautinės varžybos, šiandien tikriausiai jos būtų vykusios. Bet čia - olimpinės žaidynės. Čia kiekvienas vėjo gūsis, rūko užplaukimas yra galbūt prarastas medalis. – Kokia tavo dienotvarkė varžybų dieną? – Keliuosi tarp 5.15 - 5.30 val.. Nusiprausiu, susitvarkau. Pusryčius pasiimu iš anksto, kad nereikėtų eiti į valgyklą. Todėl pavalgau namie. Tada nueinu į sporto salę šiek tiek praminti dviratį, prasibėgti, atlikti šuoliukus. Šiandien sporto salė buvo uždaryta, nes kažkas pavogė dviratį. Tai koridoriuje teko atlikti apšilimą. Po to iš kaimelio autobusu keliauju iki keltuvo, juo apie 20 minučių reikia keltis iki starto. Vietoje būni 7.30 val. 8.10 - 8.15 val. būna trasos apžiūra, tada - apšilimas, o po jo turėtų būti varžybos. 