Tačiau vieną skaudžią nesėkmę, patirtą 2011 metais Taline, turbūt puikiai prisimena Šiauliuose žaisiantys Ričardas Berankis ir Laurynas Grigelis. Tuomet susitikimo favorite laikyta Lietuvos rinktinė nusileido Estijai 2:3, o lietuvių kortas sumaišė L. Grigelio gauta trauma. Susitikimo Taline puošmena tapo R. Berankio ir estų lyderio Jurgeno Zoppo mačas, pasibaigęs lietuvio pergale 1:6 4:6 6:4 6:3 11:9. Nuo to laiko Lietuvos ir Estijos teniso rinktinės dažniausiai Daviso taurės varžybose keliaudavo skirtingomis kryptimis. Lietuviai buvo iškopę į pirmąją šių varžybų grupę, dar kelis kartus žaidė finalus dėl patekimo į ją. Tuo tarpu estai nuolat balansavo tarp antros ir trečios šių varžybų grupės. Štai ir pernai estai buvo per žingsnį nuo kelionės žemyn, tačiau lemiamame susitikime sugebėjo įveikti Monako komandą 3:2. Estijos teniso federacijos atstovas Allaras Hintas sako, kad Daviso taurės susitikimai tarp kaimyninių šalių komandų visada būna ypatingi. „Manau, kad Šiauliuose mūsų laukia sunkus mačas. Ne tik todėl, kad Lietuvos rinktinėje žaidžia tikrai geri žaidėjai. Svarbiu faktoriumi gali būti ir žiūrovai. Pamenu karštą jūsų komandos palaikymą Taline. Esu tikras, kad sirgaliai skubės į areną gyvai pamatyti retai Lietuvoje žaidžiantį R. Berankį“, – teigia A. Hint. Anot jo, Estijos rinktinės galimybės labai priklausys nuo to, kokios formos į Šiaulius atvyks J. Zoppas. „Tikiuosi, Jurgenas atras savąjį žaidimą ir Šiauliuose parodys viską, ką gali.“ Sezono pradžia Estijos rinktinės lyderiui klostosi sunkiai. Metus jis pradėjo skaudžiu pralaimėjimu „Challenger“ serijos turnyre Azijoje, o vėliau krito ir pirmame Australijos atvirojo čempionato atrankos rate. Tačiau antroje 2017 metų pusėje J. Zoppas demonstravo puikų žaidimą. Po traumos į varžybas grįžęs estas vienu metu buvo iškovojęs 30 pergalių iš eilės „Futures“ ir „Challenger“ serijos turnyruose. 2018 metų sezono Daviso taurės dvikovos bus pirmą kartą rengiamos pagal naują varžybų formatą. Mačai vyks ne tris, o tik dvi dienas – šeštadienį ir sekmadienį. Be to, jie bus žaidžiami iki dviejų laimėtų setų. Pirmą dvikovos dieną bus žaidžiami du vienetų susitikimai, o antrąją – dvejetų susitikimas ir du vienetų mačai (penktasis mačas nebus žaidžiamas, jei tai neturės įtakos galutiniam rezultatui). Antrame 2018 metų Daviso taurės antros grupės Europos–Afrikos zonos rate Lietuvos rinktinės lauks susitikimas su Maroko arba Suomijos komanda. Daviso taurės antros grupės Europos–Afrikos zonos susitikimas tarp Lietuvos ir Estijos rinktinių vasario 3–4 dienomis įvyks Šiaulių teniso mokykloje.