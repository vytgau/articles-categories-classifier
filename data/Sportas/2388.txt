48-erių argentinietis savo žaidėjams prisipažino, kad serga sunkia prostatos vėžio forma. Pranešama, kad futbolo specialistui reikalinga skubi operacija, ji bus atlikta artimiausiu metu. Trečiadienį šią žinią oficialiai turėtų paskelbti ir pats Sevilijos klubas, informuosiantis, kas pavaduos medikų globoje atsidursiantį E. Berizzo. „Tai asmeninė tema, kurią komentuoti labai sudėtinga“, – trumpai teištarė „Sevilla“ prezidentas Jose Castro. Vėlų antradienio vakarą „Sevilla“ namuose 3:3 baigė mačą su „Liverpool“ futbolininkais, nors po pirmojo kėlinio atsiliko 0:3. Vienų šaltinių teigimu, E. Berizzo apie sunkią savo sveikatos būklę futbolininkus informavo pertraukos metu. Dalis ispanų žiniasklaidos praneša, kad E. Berizzo visiems apie tai paskelbė rūbinėje, jau pasibaigus mačui. „Tai buvo beprotiškos rungtynės. Per pertrauką mes supratome, kad į aikštę turime įžengti visiškai kitokie, jeigu norime išvengti pažeminimo ir išlikti kovoje dėl vietos kitame etape. Ir mums tai pavyko“, – po mačo kalbėjo „Sevilla“ saugas iš Argentinos Eduardo Banega.