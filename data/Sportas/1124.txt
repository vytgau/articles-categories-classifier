Dviejų valandų trukmės renginyje lenktynių direktorius Deividas Vileniškis pristatė visus aštuonis šių metų etapus, supažindino su sezono naujienomis ir pasikeitimais. Artėjantį dviračių sporto sezoną aptarė devynių A grupės komandų nariai, kurie vėliau susirungė parodomosiose lenktynėse ant stacionarių dviračių. Renginį stebėję žiūrovai galėjo išbandyti jėgas vieno metro lenktynėse, dalyvauti totalizatoriuje ir išgirsi geriausių Lietuvos dviračių sporto komandų atstovų sezono planus. Šie metai tiek organizatorius tiek komandas stebina kardinaliais pasikeitimais sudėtyse. Iki šiol dėl pagrindinių trofėjų kovoti buvo pajėgios kelios komandos, šiemet tokių suskaičiuoti galima arti dešimties. „Per paskutinius penkis ar net dešimt metų šiemet įvyko viena didžiausių rokiruočių tarp komandų ir dar tebevyksta ir dviratininkai migruoja iš vienos komandos į kitą. Kas džiugu, kad mūsų komandoje didelių pasikeitimų neįvyko, lieka tas pats branduolys, kuris vienijamas ne vien sportinio intereso. Nors mūsų amžiaus vidurkis kasmet kylą į viršų, bet manau šiemet mes būsim dar pajėgesni pakovoti dėl tos pačios taurės ir dėl tam tikrų etapų“, – pasakojo vienos seniausių komandos „Top Team Cycling“ atstovas Andrejus Dolgovas. Vienas ryškiausių šių metų perėjimų įvyko savo veiklą nutraukus „Velomanijos“ komandai. Tris kartus taurę iškovojęs Eimantas Gudiškis, daugelio nuostabai, sparnus pakėlė į „Colibri Cycling Team“ komandą, o vienas svarbiausių komandos narių Justas Klimavičius prisijungė prie naujo projekto „Koldas-Garmin“. „Kovosime dėl pagrindinės taurės, visuomet važiuojame tik dėl pergalės, šiemet niekas nesikeičia, komandą pakeitėm, bet tikslai išliko patys aukščiausi. Su nauja komanda bus sunkiau, bet tikrai manau turėsime šansų pakovoti dėl pagrindinio prizo“, – pristatymo metu sakė E. Gudiškis. Broliai Kaupai šiemet pirmą kartą nuo 2014 metų vėl suvienys jėgas. Paskutinį kartą jie gynė tos pačios komandos spalvas dar 2014 metais, kuomet atstovavo Liuksemburgo „Team Differdange-Losch“. Prie naujos komandos prisijungs ir kol kas vienintelis užsienietis, kuris pastaruosius metus varžėsi antrajame Prancūzijos divizione. „Prieš ketverius metus su broliu važiavome kartu, dabar turime naują projektą kartu ir, manau, mūsų patirtis mums leis kovoti dėl aukščiausių pozicijų ir tikrai būsim konkurencingi. Mūsų planuose kova dėl pirmos vietos tiek bendrojoje, tiek komandinėje įskaitoje“, – sakė nuo šių metų „Velanova-Bioracer Cycling Team“ komandai atstovausiantis Gediminas Kaupas. Laimėti taurę didelių vilčių nepuoselėjančios „Jokers-Santa Monica Networks“ ir „Focus Vilnius“ komandos nusitaikė į 40+ įskaitą, kurios nugalėtojas apsivilks mėlynus lyderio marškinėlius. „Mūsų komandos planas – nenusileisti lyderiams, važiuoti kartu, kad jie jaustų tą sveiką konkurenciją ir kvėpavimą į nugarą. Mūsų komanda pagal amžiaus vidurkį yra vyriausia, bet mėginsim važiuoti su galva ir kovoti dėl mėlynų 40+ įskaitos marškinėlių“, – kalbėjo Tomas Ivanauskas. „Dėl konkrečių etapų dar negalvojame, bet džiaugiamės šių lenktynių formatu, kad pagaliau išlindome iš miesto ir važiuosime tikras plento lenktynes. Tai yra didelius ratus, daugeliui mūsų dviratininkų tai patinka. Dalyvausime visuose etapuose, gal labiau fokusuosimės į 40+ grupės marškinėlius“, – pridūrė Tadas Malinauskas. Dviračių sporte darni komanda – labai svarbus faktorius. Nuo šių metų kuomet, svarbi ne tik užimta vieta, bet kiekviena sekundė, komandos reikšmė išauga dar labiau. „Mūsų tikslas – važiuoti kaip komandai. Mes gal kažkiek nusileidžiam lyderiams individualiai. Antrus metus esame kaip komanda, lenktynių metu bandysime „taktikuoti“ ir keisti jų eigą. Mūsų tikslas – pakandžioti lyderiams kojas, kad nesijaustų, jog važiuoja vieni“, – sakė „Blitz S-Sportas“ atstovas Laurynas Ropė. Savo trečiąjį sezoną pradedanti „Staki-Technorama“ komanda susikoncentravusi į tarptautinius startus, bet pakovoti sieks kiekviename etape. „Asmeniškai mūsų komandos tikslas yra tarptautinės lenktynės ir Lietuvos plento taurė mums yra kaip ir tarpinė stotelė tarp didžiųjų lenktynių užsienyje. Čia stengsimės pasižiūrėti kokia mūsų forma, paderinti komandinius veiksmus, pašlifuoti techniką. Laimėti žūtbūt mums nereikia, bet pergalė savame kieme būtų džiugus įvykis jei taip atsitiktų“, – sakė komandos lyderis Venantas Lašinis. Pirmasis šių metų Lietuvos plento taurės etapas numatytas balandžio 22 dieną Radviliškio rajone, o 124,7 km etapo startas ir finišas suplanuotas Baisogaloje. Aštuonių etapų taurės lenktynės spalio 7 dieną finišuos Utenoje.