„Formulės-1“ čempionato treniruotes, kvalifikaciją ir lenktynes tiesiogiai rodo vaizdo transliacijų internetu platforma www.viaplay.lt ir „Viasat Sport Baltic“ kanalas. Trečiosios treniruotės transliacija šeštadienį prasidės 18.55 val. Lietuvos laiku, kvalifikacija – 23.55 val. Sekmadienį lenktynės startuos 21.50 val. Pirmosiose dviejose treniruotėse Ostino trasoje greičiausias buvo „Mercedes“ pilotas L. Hamiltonas. Britas tvirtai pirmauja bendroje įskaitoje (306 taškai). „Ferrari“ lenktynininkas vokietis S. Vettelis žengia antras (247), o „Mercedes“ narys suomis Waltteri Bottas užima trečiąją vietą (234). „Man nesvarbu, ar aš čempiono titulą laimėsiu Ostine, ar kitur. S. Vettelis buvo stiprus ir šauniai kovojo viso sezono metu. Manau, kad „Ferrari“ komanda bus pajėgi ir JAV, ir likusiose sezono varžybose“, – teigė L. Hamiltonas, kuris artėja prie ketvirtojo nugalėtojo titulo per karjerą. Didžiosios Britanijos sportininkui Ostino trasa labai palanki. Jis čia triumfavo net penkis kartus ir trejose pastarosiose lenktynėse. Penkis sykius JAV pirmąją vietą užėmė ir legendinis vokietis Michaelis Schumacheris. S. Vettelis visus varžovus JAV aplenkė tik 2013-aisiais. Tarp komandų Ostine daugiausia kartų – devynis – nugalėjo „Ferrari“. Lenktynės JAV su pertraukomis vyksta nuo 1908 metų. Pilotams reikės įveikti 56 ratus po 5,516 kilometro – iš viso 308,896 km. Sinoptikai prognozuoja, kad lietaus tikimybė šeštadienį, kvalifikacijos metu, ir sekmadienį, lenktynių dieną, yra 50-60 proc. Oro temperatūra svyruos nuo 25 iki 31 laipsnio. Po varžybų JAV iki čempionato liks tik trys etapai – Meksikoje, Brazilijoje ir Jungtiniuose Arabų Emyratuose.