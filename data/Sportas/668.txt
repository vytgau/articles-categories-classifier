Pavojingiau atakavusi Marijampolės „Sūduva“ nepralaužė svečių iš sostinės gynybos: ekipos išsiskyrė be įvarčių 0:0. Žalgiriečiai į Marijampolę atvyko kiek nukraujavę: komandai negalėjo padėti Marko Tomičius, Jeremy Manzorro bei Mamadou Mbodjis. Taip pat prieš rungtynes Donovaną Slijngardą pakeitė Dominykas Barauskas. Šeimininkai aktyviau pradėjo rungtynes ir turėjo porą gerų galimybių išsiveržti į priekį. Po Diego Oyarzuno klaidos galva atmetant kamuolį vartininkui, Josipas Tadičius tuo vos nepasinaudojo – iš arti smūgiavo tiesiai į Džiugą Bartkų. Kiek vėliau dar vienas pavojingas legionieriaus iš Kroatijos smūgis buvo blokuotas. Antroje kėlinio pusėje žalgiriečiai pradėjo ilgiau kontroliuoti kamuolį, numalšindami varžovų atakas. Kartą Danieliui Romanovskiui baudos aikštelėje dėkingai atšoko kamuolys, tačiau saugas poros oponentų apsuptyje smūgiavo virš vartų. Po pertraukos aktyviau į priekį vėl pradėjo veržtis marijampoliečiai. J. Tadičius iš artimos distancijos smūgiavo pro šalį, o efektingą slalomą surengęs Karolis Laukžemis puikiu tolimu smūgiu pasiuntė kamuolį visai greta skersinio. „Sūduva“ turėjo iniciatyvą, tačiau nuo 81-osios minutės žaidė be gynėjo Vaido Slavicko, kuris prieš save išvydo antrą geltoną kortelę. Žalgiriečiai per likusį laiką surengė porą aštresnių atakų, bet akcentuotais smūgiais į vartus jos nesibaigdavo. „Sūduva“ šio sezono Lietuvos čempionate prarado pirmuosius taškus, o „Žalgiris“ per ketverias rungtynes vis dar nėra praleidęs nė vieno įvarčio. Rungtynių statistika: Marijampolės „Sūduva“ – Vilniaus „Žalgiris“ 0:0 Geltonos kortelės: 48 min. A. N‘Diaye, 51 ir 81 min. V. Slavickas, 75 min. S. Kerla; 12 min. D. Barauskas, 54 min. T. Malecas Raudona kortelė: 80 min. V. Slavickas „Sūduva“: I. Kardumas, V. Gaidučikas, A. Jankauskas, S. Kerla, V. Slavickas, A. Švrljuga, G. Acevedo (87 min. P. Leimonas), A. N‘Diaye, O. Verbickas, K. Laukžemis (90 min. R. Vėževičius), J. Tadičius (78 min. J. Kasparavičius). „Žalgiris“: Dž. Bartkus, D.Barauskas, L. Klimavičus, D. Oyarzunas, R. Baravykas, S. Blagojevičius, T. Šimkovičius, S. Mikoliūnas, D. Romanovskis (66 min. S. Nyuiadzi), Marquinhosas (83 min. L. Ogana), T. Malecas. Marijampolės „Sūduva“ po keturių turų savo sąskaitoje turi 10 taškų ir tvirtai pirmauja čempionate. Vilniaus „Žalgiris“ su 8-iais taškais užima 2-ą vietą. A lygos rikiuotė (vieta, komanda, rungtynės, pergalės, lygiosios, pralaimėjimai, įvarčių santykis, taškai):    Tiesa, LFF Drausmės komitetas priėmė sprendimą skirti Vilniaus „Žalgirio“ komandai techninį pralaimėjimą pirmose šio sezono A lygos rungtynėse dėl nuostatų pažeidimo – sostinės ekipoje per neapdairumą rungtyniavo praėjusį sezoną su raudonąja kortele baigęs legionierius Diego Oyarzunas. Bet kol Apeliacinis komitetas nepriėmė verdikto dėl „Žalgirio“ pateiktos apeliacijos, tol DK sprendimas nėra galutinis ir jokie pokyčiai turnyro lentelėje iki galutinio sprendimo neatlikti. „Sūduva“ ir toliau tęsia puikią seriją namuose – Vladimiro Čeburino kariauna jau daugiau nei metus nepralaimi A lygoje savo sirgalių akivaizdoje. Paskutinis pralaimėjimas buvo patirtas būtent „Žalgiriui“ – 2016-ųjų lapkričio 5-ąją.