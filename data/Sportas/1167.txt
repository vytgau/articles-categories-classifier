Olimpiniame Pjongčange šv. Valentino dieną nuo tvyrančių jausmų sušilo net oras. Jau kone visame pasaulyje žinomas muzikalusis olimpinio sporto centro darbuotojas Adamas Kieferis, konferencijų salės mikrofonus tikrinantis savo dainomis, nenuvylė ir šį kartą. Žiniasklaidos atstovams jis atliko improvizuotą muzikinį sveikinimą „Happy Valentine‘s Day“. Nepaisant džiugios nuotaikos, dauguma apie Meilės dieną kalbintų sportininkų sakė, kad dabar jiems galvoje ne jausmai, o varžybos. „Manęs kol kas dar niekas nepasveikino su Valentino diena. Klausėmės kelių šiai dienai skirtų dainų, pavyzdžiui, „My Happy Valentine“. Ar tai buvo „My Sweet Lovely Valentine“? Nepamenu. Nesvarbu. Žodžiu, tai buvo daina, ir ji skambėjo, kai kilome į kalną. Svarbiausia varžybos. Šią šventę ir jausmus kol kas paliekame kitiems“, - sakė kalnų slidininkė iš Lietuvos Ieva Januškevičiūtė. Pietų Korėjoje šv. Valentino diena yra tik viena iš 12 meilės dienų metuose. Kiekviena iš jų turi savo temą ar tradicijas. Pavyzdžiui, vasario 14-ąją moterims įprasta vyrams dovanoti šokoladą ir taip subtiliai užsiminti apie savo jausmus. 2018 metų Pjongčango žiemos olimpinių žaidynių talismanas taip pat nepamiršo meilės dienos ir šokoladiniais saldainiais apdalino olimpinio miestelio savanorius ir žiniasklaidos atstovus.