Lietuvos nacionalinė komanda gruzinams nusileido net 0:4, o visi mačo įvarčiai krito dar pirmajame kėlinyje, kai vienas po kito tiksliai į Ernesto Šetkaus ginamus vartus smūgiavo keturi skirtingi šeimininkų žaidėjai. „Tai buvo pats blogiausias kėlinys mūsų rinktinės istorijoje“, – kalbėjo Lietuvos rinktinės treneris – Matyt, tas ilgas tarpas mus privertė pamiršti, kas yra geras europinis rinktinių futbolas. Pralošėme savo priešininkams visais komponentais. Pačiu siunkiausiu momentu šioje dvikovoje mūsų ekipoje neatsirado lyderis, kuris galėtų perlaužti rungtynių eigą. Liūdna, nes rezultatas tikrai gėdingas“.  Tik antrajame kėlinyje varžovams kiek pasipriešinti gynyboje sugebėję ir likusius jų išpuolius atrėmę lietuviai puolime atrodė beviltiškai: per visą susitikimą jie neatliko nė vieno smūgio į varžovų vartų stačiakampį. „Gruzija turi labai gerą komandą, bet mes leidome būti jai dar geresne komanda. Antrasis kėlinys buvo šiek tiek geresnis, bet po smūgio pirmajame kėlinyje atsitiesti buvo sunku. Šiandien ko gero nesuveikė niekas, apie ką mes buvome kalbėję. Susitarimai ir užduotys mums nepavyko, turime tai prisipažinti. Pralaimėjome tikrai pelnytai, nebėgsime nuo atsakomybės. Tokios rungtynės parodė mūsų spragas ir trūkumus. Pamatėme, kaip skiriasi mūsų individualus meistriškumas, komandinis presingas ir agresija. Visa tai akivaizdžiai matėsi pirmajame kėlinyje“, – dėstė E. Jankauskas. E. Jankauskas pasidžiaugė rinktinėje debiutavusiais Karoliu Laukžemiu, Justu Lasicku ir Danieliumi Romanovskiu. Strategas teigė, jog antradienį vyksiančiame kitame draugiškame mače su Armėnija bus išbandoma kitokia rinktinės sudėtis. „Aš manau, kad įeiti į tokias rungtynes nėra lengva. Debiutantai susitvarkė gerai, esu jais patenkintas. Aš pamačiau, kad jie nebijojo eiti į aikštę. Įėję į aikštę, jie žaidė drąsiai. Rungtynėse su Armėnija galima tikėtis pasikeitimų sudėtyje. Tam ir yra draugiškos rungtynės, kad žaidėjai pajaustų aukšto lygio futbolo skonį, tai ir bus gera proga“, - kalbėjo E. Jankauskas.  