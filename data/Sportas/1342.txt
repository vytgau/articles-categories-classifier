Olimpinio sporto centro Trakų sporto bazėje vykusiame čempionate Lietuvos rinktinė, kurią sudarė 31 sportininkas, iš viso iškovojo 5 aukso, 7 sidabro ir 11 bronzos medalių, bei komandinėje įskaitoje užėmė 2 vietą, nusileisdama tik Baltarusijos rinktinei, laimėjusiai 24 aukso, 15 sidabro ir 11 bronzos medalių. „Čempionato lygis šiemet buvo kaip niekada aukštas. Iš Baltarusijos atvyko net 57 pasaulinio lygio sportininkai, todėl nenuostabu, kad jie iškovojo daugiausiai medalių ir buvo pirmi komandinėje įskaitoje. Tačiau lietuvių kovotojai tikrai įrodė galintys su jais konkuruoti. Šis čempionatas mums visiems suteikė labai geros patirties“, – teigia Lietuvos muai tai federacijos prezidentas Edvardas Norkeliūnas. Konkurencingumu išsiskyrė svorio kategorija iki 71 kg. Būtent joje vyko įnirtingiausios kovos. Dėl geriausiojo vardo kovojo 8 sportininkai iš Lietuvos, Baltarusijos, Izraelio ir Lenkijos. Pirmame kovų rate Mindaugas Narauskas po labai įnirtingos ir permainingos kovos nugalėjo 2017 m. Europos čempionato sidabro medalio laimėtoją, Izraelio atstovą Elad Suman. Antrame rate M. Narauskas iškovojo pergalę prieš Lenkijos atstovą Arkadiusz Krupa ir pateko į finalą, kuriame jo jau laukė Vilniaus sporto klubo „Jasiūnas Team“ kovotojas Ernestas Dapkus, prieš tai įveikęs Baltarusijos kovotoją Yakau Tsimafeyeu. Lietuviškas finalas sulaukė daugybės žiūrovų dėmesio. Po įtemptos kovos, teisėjų sprendimu, laimėtoju buvo paskelbtas E. Dapkus. Paklaustas, kas jam padėjo laimėti, čempionas nedaugžodžiavo ir teigė, kad svarbiausi faktoriai buvo „ryžtas ir noras“. Vyrų kategorijoje pergales taip pat šventė Matas Pultaražinskas iš Kauno sporto klubo „Titanas“ ir Klaipėdos sporto klubo „Muaythai Imperija“ kovotojas Aurimas Dumbrauskas. Moterų kategorijoje aukso medaliais pasipuošė Gabija Morkūnaitė iš Panevėžio sporto klubo „Kovos akademija“ ir trakiškė Reda Stašauskaitė, atstovaujanti sporto klubui „Mustangas“. Kovoje dėl aukso G. Morkūnaitė laimėjo prieš vilnietę Mildą Kopytovaitę ir britę Chantelle Tippett. Tuo tarpu R. Stašauskaitė įveikė lenkę Dorota Konieczna. Atvirajame Baltijos muai tai čempionate dalyvavo šios sporto šakos meistrai iš Baltarusijos, Vokietijos, Didžiosios Britanijos, Izraelio ir kitų šalių. Tarp jų buvo ir 2017 m. Europos čempionas baltarusis Mikita Shostak, užėmęs 1-ąją vietą svorio kategorijoje iki 81 kg. Ne ką mažiau žinomas jo tautietis, 2017 m. pasaulio čempionas Dzimitrij Varats, nugalėjo svorio kategorijoje iki 67 kg. Puikiai pasirodė ir Vokietijai atstovavęs lietuvis, praeitų metų Europos čempionas Matas Miliūnas, iškovojęs sidabro medalį. Pirmą kartą kovos tuo pačiu metu vyko dviejuose ringuose, o varžybas stebėjo penki šoniniai arbitrai, iš kurių trys turėjo aukščiausią kategoriją. Tarp žiūrovų buvo ir Europos muai tai federacijos viceprezidentas Anatoliy Simonchik, kuriam šis turnyras paliko puikų įspūdį. „Atletus galima tik pagirti už jų profesionalumą ir parodytą kovingumą, o trenerius – už puikų paruošimą. Tai buvo aukšto lygio, itin sėkmingas čempionatas. Su kitų šalių muaythai federacijų prezidentais ne tik mėgavomės renginiu, bet ir aptarėme tolimesnį bendradarbiavimą bei sporto šakos populiarinimo strategiją“, – sakė jis. Muai tai yra tradicinis tailandiečių kovos menas. Sporto šaka išsiskiria savo greičiu ir universalumu. Kovos metu galima smūgiuoti visomis galūnėmis. Atletai varžosi penkis raundus, skambant tradicinei wai-khru muzikai. Atvirasis Baltijos šalių čempionatas Lietuvoje surengtas jau ketvirtą kartą.