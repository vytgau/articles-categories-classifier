Nepaisant lietingų oro sąlygų, susitikime netrūko geros nuotaikos, o aikštėje atkaklios kovos, rezultatyvumo ir atakuojančio futbolo. LFF komanda rungtynes pradėjo geriau ir išsiveržė į priekį po individualaus nacionalinės rinktinės trenerio Edgaro Jankausko reido į baudos aikštelę ir įvarčio iš arti. „Pressui“ tai buvo kaip šaltas dušas ir po spaudimo varžovų vartams jie išprovokavo 11 metrų baudinį, kurį užtikrintai realizavo žurnalistų komandos vartininkas Tautvydas Vencevičius. Po pertraukos žaidimas buvo dar atviresnis ir „Pressas“ sugebėjo išsiveržti į priekį po gražaus Zigmanto Jurevičiaus įvarčio. Visgi vėliau LFF ekipa užspaudė oponentus, o Robertas Valikonis išlygino rezultatą. Abi komandos nesugebėjo išsiaiškinti santykių per pagrindinį laiką ir buvo mušami 11 metrų baudiniai, kuriuose rezultatu 5:3 triumfavo LFF jungtinė rinktinė. Rungtynėms pasibaigus, LFF stadiono VIP ložėje vyko alternatyvūs apdovanojimai, kuriuose buvo įvertinti geriausi mačo žaidėjai. Z. Jurevičiui atiteko „įvarčių mašinos“ įvertinimas, „gynybos ramsčiu“ buvo įvertintas Kęstutis Rimkus, geriausiu „atakų dirigentu“ išrinktas Ervinas Kvitkauskas, o „aikštės CEO“ išrinktas Marius Bagdonas. LFF komandai atstovavo DELFI atstovas Andrius Bagdonavičius.  Abiejų komandų atstovai vėliau galėjo pabendrauti neformalioje aplinkoje, aptarti rungtynes, sporto ir darbinius reikalus jaukioje atmosferoje. Lietuvos rinktinės treneris E. Jankauskas pabrėžė, kad svarbu turėti tokias rungtynes. „Tai duoda artimesnį ryšį su žmonėmis, kurie rašo apie rungtynes. Smagu, kad žurnalistai patys žaidžia futbolą ir turi galimybę suprasti, kas tai yra per žaidimas ne tik per televizijos ekraną, bet ir turint tai ant savo pečių ir kojų – tai nėra lengvas sportas.“  Savo ruožtu Lietuvos sporto žurnalistų federacijos prezidentas ir rungtynėse savo komandos vartus gynęs T. Vencevičius neslėpė gerų emocijų ir džiaugėsi, kad pavyko surengti tokią šventę. „Nei lietus, nei sniegas nesugadintų tokios nuotaikos. Tikrai susirinko tiek daug žurnalistų-kolegų, daugelis jų išbandė jėgas aikštelėje. Sužaidėme lygiosiomis ir rezultatas atspindi tą draugiškumą, bet mes mylime futbolą už tai, kas vyksta po futbolo, kai galime visi pabendrauti.“