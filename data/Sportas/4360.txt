Šiuo metu 6-oje turnyro lentelės vietoje esantis klubas mėnesį trukusią pertrauką išnaudojo naujų žaidėjų paieškai ir pasiruošimui čempionato kovoms. Žaidėjų perėjimų lango metu prie klubo prisijungė saugas Iš Ukrainos Kirilas Siličius, vartininkas Tadas Simaitis, puolėjas iš Moldovos Petru Leuca. Iš Latvijos atvyko Lietuvos rinktinės krašto saugas Mindaugas Grigaravičius, o gynybą pastiprino vidurio gynėjas Luka Peričius iš Kroatijos ir krašte žaidžiantis Latvijos atstovas Artiomas Osipovas. Ekipos stratego D. Vencevičiaus nuomone, atsinaujinęs klubas pajėgus siekti išsikeltų tikslų. – Kaip išnaudojote A lygos pertrauką ir kokius tikslus sau keliate antroje sezono pusėje? – Turėjome mėnesį nuo paskutinių A lygos rungtynių. Vaikinai turėjo daugiau nei savaitę poilsio, o grįžę vėl ėmėmės darbų. Po atostogų mano žaidėjai grįžo degantys noru treniruotis, nepriaugę svorio, atlikę užduotus namų darbus ir dėl to džiaugiuosi. Per vadinamąjį transferų langą savo pajėgas sustiprinome keletu žaidėjų, o čempionato eiga parodys, ar nesuklydome. Laikas spaudžia, naujų žaidėjų nemažai, bet manau, kad mums pavyks suburti konkurencingą komandą, kuri galės patvirtinti mūsų lūkesčius ir ambicijas. O jos nemažos – norime kovoti dėl ketvirts vietos, neužmirštame ir Lietuvos futbolo federacijos taurės. Laukia įdomus čempionatas. Daug nežinomųjų, bet tikimės geriausio. – Kalbant apie naujokus, ar pavyko surasti tai, ko dairėtės? – Jau anksčiau pabrėždavome, kad reikia stiprinti mūsų gynybos liniją. Manau, tai mums pavyko padaryti, nes įsigijome ir patyrusį vidurio gynėją, ir abiejų kraštų gynėjus. Tikrai sustiprėjome, be to, iš Latvijos grįžo M. Grigaravičius, o tai svarbus pastiprinimas. Džiugina, kad dabar kiekvienoje pozicijoje turime po du žaidėjus. Konkurencija dėl vietos nemaža ir ji žaidėjus skatins pasitempti, vyks natūrali kova dėl vietos aikštėje. Konkurencija dar niekur niekam nepakenkė ir tai labai džiugina. Turime du Lietuvos nacionalinės vyrų rinktinės, taip pat du jaunimo (U-21) rinktinės kandidatus – tai tikrai nemažai pasako. Nebus lengva nei žaidėjams, nei mums, treneriams. Turėsime nemažą galvos skausmą pasirinkti rungtynių dienai geriausiai pasirengusius futbolininkus, bet tai, palyginti, malonus galvos skausmas. – Sužaidėte dvejas tarptautines kontrolines rungtynes. Kaip vertinate savo komandos pasirodymą? Ar jose matėsi atsinaujinusios ekipos kontūrai? – Esame patenkinti draugiškais susitikimais. Jie truputį skyrėsi nuo Lietuvos čempionato, nes žaidėme su Lenkijos ir Danijos komandomis. Pirmoje Lenkijos lygoje žaidžianti Suvalkų „Wigry“ ekipa turi pajėgią sudėtį, ji dabar šiek tiek pasikeitusi. Jie turėjo sėkmingą sezoną, neblogai pavyko sužaisti su lenkais. Gerai vertinu ir rungtynes su tikrai aukšto lygio danų HB „Koge“ komanda. Žaidėme gerai, abejose rungtynėse kontroliavome žaidimą. Žaidžiant su „Wigry“ buvome ką tik susirinkę, tad trūko judėjimo pajautimo aikštėje, tiesa, antrose rungtynėse viskas klostėsi puikiai. Buvo daug dvikovų, kietos ir vyriškos kovos, tačiau bandėme žaisti su kamuoliu ir jį įžaidinėti. Vaikinai buvo kovingi, nesutriko, reakcija į įvykius aikštėje buvo labai gera. Gaila, kad sužaidėme 1:1, nes turėjome keletą gerų progų, bet laimėjome rungtynes po 11 metrų baudinių serijos. – Ar šį kartą buvo sunkiau, ar lengviau ieškoti naujų žaidėjų, palyginti su sezono pradžia, kai formavote komandą? Ar stebėjote kitų klubų veiksmus žaidėjų perėjimo lango metu? – Labai sunku palyginti šiuos etapus. Sausį formavome praktiškai naują komandą, rinkdamiesi žaidėjus galbūt padarėme ir klaidų. Bet kai renkiesi iš tiek daug, neįmanoma nesuklysti. Ieškojome papildymo, bet nelabai pavyko. O dabar renkantis ir patys žaidėjai apie mūsų klubą, atmosferą komandoje jau žinojo. Tapo lengviau kalbėti su naujais futbolininkais ir juos prisikviesti. Stebime ir kitų klubų veiksmus. Tai darome nuolatos. Natūralus dalykas, kad ir jie pasistiprino. Utenos „Utenis“ pasikvietė ispanų, kitos komandos atsinaujino, bus tikrai įdomu. Čempionato eiga viską sudėlios į savo vietas. – Šeštadienį išvykoje laukia XVII turo kova su „Kauno Žalgiriu“. Ko galime tikėtis? – Reikia žaisti dėl pergalės. Įvertinti naujus ekipos narius jau nėra laiko. Šios rungtynės yra labai svarbios, kaip ir kiekvienas A lygos susitikimas. Lengvų rungtynių tikrai nebus, nes lentelėje stovime beveik vieni šalia kitų. „Kauno Žalgiriui“ tai bus ypač svarbus susitikimas, nes pralaimėjimo atveju jie atsidurtų labai sunkioje padėtyje. Norint kovoti dėl savo tikslų ir ketvirtos vietos, mums reikia trijų taškų. Šeštadienį laukia įdomios ir sudėtingos rungtynės. „Kauno Žalgirio“ ir „Jonavos“ susitikimas prasidės šeštadienį 17.00 val. Kauno S. Dariaus ir S. Girėno stadione.