Dėl užsitęsusios sėkmingos kelionės UEFA Europos lygos varžybose „Sūduva“ paskutinį kartą A lygoje žaidė dar rugpjūčio 9 dieną, kai Vilniuje atėmė taškus iš „Žalgirio“ (1:1). Tad marijampoliečių sugrįžimas į nacionalines pirmenybes po penkių savaičių pertraukos buvo labai sėkmingas. Prie „Sūduvos“ pergalės svariai prisidėjo žaidėjai, anksčiau atlikdavę ne pagrindinius vaidmenis – du įvarčius pelnęs Marjanas Altiparmakovskis ir kartą pasižymėjęs Giedrius Matulevičius. Įdomu, kad iki tol A lygoje M. Altiparmakovskis buvo įmušęs vos vieną įvartį, G. Matulevičius įvarčių pelnęs nebuvo. Dėl traumos „Sūduvos“ komandai padėti negalėjo Vaidas Slavickas, dėl geltonų kortelių – Andro Švrljuga. Be to, treneris Vladimiras Čeburinas į starto sudėtį neįtraukė Ernesto Veliulio, Karolio Chveduko, Ovidijaus Verbicko bei Roberto Vėževičiaus. O „Sūduvos“ komandoje debiutavo brazilas Choco. Legionierius visų rungtynių metu buvo aktyvus ir stengėsi nuolat atsidurti įvykių sūkuryje. Komandą savavališkai palikus snaiperiui Maksimui Maksimovui, „Trakams“ sunku atrasti naują puolimo lyderį. Tad trakiškiai bandė įvairius puolimo variantus, kai atakos smaigalyje atsidurdavo vis kitas žaidėjas. Būtent taip varžovų gynėjams apsukę galvas, svečiai jau 10 minutę išsiveržė į priekį. Tuomet gavęs Aleksandro Byčenoko perdavimą, Dovydas Norvilas iš arti pergudravo vartininką Ivaną Kardumą. „Sūduvai“ prireikė laiko susitaikyti su tokia dvikovos pradžia, bet kėlinio viduryje šeimininkai rezultatą išlygino. 27 minutę Choco pakovojo dėl kamuolio ties galine linija, atliko perdavimą į baudos aikštelę, o ten M. Altiparmakovskis tiksliu smūgiu išlygino rezultatą – 1:1. Po kelių minučių dėkingoje situacijoje į vartus nepataikė marijampolietis Karolis Laukžemis, o netrukus pvojingu galėjęs tapti jo perdavimas nepasiekė Jeremy Manzorro. Antras kėlinys prasidėjo šeimininkų atakų lavina ir jau 47 minutę jie persvėrė rezultatą. M. Altiparmakovskis atėmė kamuolį iš gynėjo Pavelo Kruko. Ir nors legionierius iš Makedonijos vartininko Igno Plūko neįveikė, bet kamuolį išsaugojo ir po jo perdavimo pasižymėjo G. Matulevičius - 2:1. 54 minutę G. Matulevičius atsidėkojo M. Altiparmakovskiui rezultatyviu perdavimu ir makedonas įmušė efektingu smūgiu galva. Trečiasis įvartis palaužė „Trakų“ komandą. Vicečempionai gynėsi atsainiai, o marijampoliečiai kūrė vieną progą po kitos, bet jas švaistė Marius Činikas, Povilas Leimonas bei M. Altiparmakovskis. Skaudus pažeminimas „Trakų“ komandos laukė dvikovos pabaigoje. 78 minutę prie vartų grumdamasis su varžovais, P. Krukas nukreipė kamuolį į savuosius vartus. O 86 min. po kampinio pasižymėjo ir Semiras Kerla, dar labiau įtvirtindamas savo komandos pranašumą. „Sūduvos“ futbolininkai triumfavo 5:1 ir savų sirgalių iš aikštės buvo palydėti plojimais. Šeštadienį abi komandos dar kartą susitiks Vilniuje. Tai bus atidėtos 18 turo rungtynės. Marijampolės „Sūduva“ – „Trakai“ 5:1 (1:1) „Sūduva“: I. Kardumas, M. Činikas, R. Abu Bakras, S. Kerla, A. Jankauskas, Choco, P. Leimonas, J. Manzorro (64 min. K. Chvedukas), G. Matulevičius, M. Altiparmakovskis, K. Laukžemis (61 min. R. Vėževičius). „Trakai“: I. Plūkas, D. Česnauskis, J. Januševskis, P. Krukas, V. Borovskis, V. Jeriomenka, O.Dorley, D. Norvilas, M. Šyška, L. Traore (76 min. Dž. Sūnėlaitis), A. Byčenokas (66 min. J. Marazas). Įvarčiai: M. Altiparmakovskis (27, 54), G. Matulevičius (47), P. Krukas (78 į savo vartus), S. Kerla (85); D. Norvilas (10). Geltonos kortelės: A. Jankauskas (38); M. Šyška (53). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):  Rezultatyviausi čempionato žaidėjai: D. Šernas („Žalgiris“) – 14, A. Paniukovas („Atlantas“) – 11, Elivelto („Žalgiris“) – 10, M. Maksimovas („Trakai“) – 10, K. Laukžemis („Sūduva“) - 7.