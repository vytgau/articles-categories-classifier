Šiaulietės šeštadienio rytą per paskutiniąsias turnyro A grupės rungtynes įveikė Airijos „Ards Ladies“ 4:1 (2:0) ir žengė į turnyro geriausiųjų ketvertą. Lietuvos čempionių komandai per šias rungtynes įvarčius pelnė Kotryna Čaikauskaitė (15 min.), Dovilė Kuklienė (20), Jūratė Juodytė (29) ir Erlanda Nomeikaitė (30). Varžovės skirtumą sušvelnino 32 min. Į stipriausiųjų ketvertą kartu su „Gintra-Strekte-Universitetu“ iš A grupės pateko šeimininkų „Slavia“, kuriai šiaulietės pirmąją turnyro dieną nusileido 2:4, ir stipriausios B grupės ekipos – Belgijos „Royal White Star“ ir Rusijos „Dinamo“. Pastarųjų komandų tarpusavio dvikovą šeštadienio rytą 4:2 (0:2) laimėjo belgės. Per šeštadienį vykusias stipriausiųjų ketverto rungtynes „Gintrai-Strektei-Universitetui“, deja, nepavyko išsaugoti galimybių užimti vienos iš dviejų pirmųjų vietų ir pelnyti kelialapį į Europos elito grupę. Šiaulietės nusileido rusėms 3:9 (1:3) ir naujojoje grupėje, iki čempionato pabaigos likus 1 turui, liko su 1 tašku. Mūsų komandai per šias rungtynes neįmenama mįsle tapo „Dinamo“ žaidėja Valerija Borisova, sugebėjusi pelnyti net 6 pirmuosius savo komandos įvarčius. Likusius 3 taip pat pridėjo 1 žaidėja –Svetlana Jerošina. Tiesa, rungtynių eiga buvo permaininga ir ilgai tokio didelio pralaimėjimo Lietuvos komandai nežadėjo. V. Borisova pirmajame kėlinyje pelnė 3 įvarčius, tačiau D. Kuklienė atsakė 2 taikliais smūgiais 20 bei 22 min. ir sugrąžino intrigą į rungtynes. Deja, Rusijos komandos lyderė 25 min. pasižymėjo dukart, priėjo taiklų smūgį 27 min. ir 28 min. J. Juodytės pelnytas įvartis jau nieko pakeisti negalėjo. Likusius įvarčius „Dinamo“ pelnė 29, 36 ir 39 min. Per paskutiniąsias dienos rungtynes „Royal White Star“ palaužė Prahos riedulininkes 3:2 (0:0). Tai reiškia, kad po 2 turų grupėje belgės turi 10 taškų, rusės ir čekės – po 6, o lietuvės – 1. Sekmadienį čempionatas bus užbaigtas „Gintros-Strektės-Universiteto“ dvikova su „Royal White Star“ ir „Slavia“ susitikimu su „Dinamo“.