Kaune vykusiame pirmajame etape 33 metų kaunietis finišavo trečias. Šią poziciją E. Riabko (12 tšk.) formaliai išsaugojo ir po antrojo etapo – Belgijoje turėjusios vykti lenktynės dėl organizatorių klaidų ir prastų oro sąlygų buvo atšauktos. F2 pasaulio čempionate pirmauja pirmąjį etapą Kaune laimėjęs Rashedas Al Qemzi (20 tšk.) iš JAE. Antras žengia švedas Johanas Osterbergas (15 tšk.). Tonsberge F2 pilotų laukia trasa, kuri šiek tiek primena buvusią Kauno mariose. Tiesa, yra vienas esminis skirtumas. „Trasa bus šiek tiek panaši į Kauną, tačiau Norvegijoje bus net du dešinieji posūkiai. Kaune buvo vienas dešinys posūkis, o Norvegijoje bus du dešinieji ir trys kairieji posūkiai, o trasos ilgis – 1700 m“, – pasakoja geriausias Lietuvos F2 pilotas, Norvegijoje besitikintis ir vietos lietuvių bendruomenės palaikymo. Skaičiuojama, kad į lenktynes Tonsberge susirinks daugiau nei dvi dešimtys pilotų, tad laukia arši kova vien dėl patekimo į pagrindines lenktynes. „Manau, kad dalyvių skaičius bus panašus, kaip Belgijoje – apie 25-26. Norvegijos trasoje pagrindinėse lenktynėse startuos tik 16 lenktynininkų, nes trasa įrengta arti betoninių pakrančių, pačiame miesto centre. Taigi nemaža dalis pilotų nepateks į pagrindinį plaukimą“, – teigia E. Riabko. Trečiajam etapui E. Riabko komanda vėl ruošia specialų sraigtą. „Kiekviena tarsa skirtinga, kiekviena trasa turi skirtingo ilgio tiesiąsias. Pagal tai sprendžiame, koks sraigtas bus tinkamiausias. Nusprendėme, kad Norvegijoje geriausias bus šiek tiek lėtesnis sraigtas, nei Kaune. Kaune mums užteko 183 km/val., o dabar bandysime sraigtą, kuris leis išvysti 176-178 km/val. greitį. Mažinsime maksimalų greitį vardan geresnės dinamikos, geresnio įsibėgėjimo iš posūkių. Išbandysime ir Kaune naudotą sraigtą, tačiau paruošėme ir specialų skirtą Norvegijos trasai“, – sako kaunietis. Po trečiojo etapo Norvegijoje vėl ateis laikas Lietuvai – šį kartą vandens formulės atvyks į Kupiškį. Savaitagalio sporto ir muzikos fiesta Rugpjūčio 19-20 dienomis Kupiškio mariose vyks F-2 Europos čempionatas, o susirinkus žiūrovus šokdins tokios grupės, kaip „Bad Boys Blue“, „Secret Service“ ir atlikėjas Saulius Prūsaitis. Lietuvos vandens formulių piloto lauks naujas iššūkis – Europos F-2 čempionas paaiškės Kupiškyje rugpjūčio 20-ąją. Čempionate vyks keturios lenktynės, kurių rezultatai bus sumuojami, o čempionu taps daugiausia taškų surinkęs pilotas. Kartu su F2 Europos čempionatu vyks ir F4 pasaulio čempionato finalinis III etapas, o čempionas paaiškės būtent Kupiškyje. F4 čempionate dalyvauja du Lietuvos atstovai – Paulius Stainys ir Virgilijus Gedrimas. Kempingas šalia trasos Vandens formulių Europos čempionatas taps antrojo festivalio „Stichijos“ dalimi. Pernai liepos mėnesį Kupiškio marių Uošvės liežuvio saloje įvyko pirmasis kūrybos ir meno festivalis „Stichijos“. Festivalyje kūrė apie 150 dalyvių – profesionalaus ir mėgėjų meno atstovų, savanorių, jaunimo organizacijų atstovų, muzikantų, lektorių. Skaičiuojama, kad renginį aplankė apie 4 tūkst. žmonių. Pirmojo festivalio sėkmė įkvėpė tęsti veiklą ir plėstis. „Stichijos“ šiais metais įgauna naują greitį ir galią. Lankytojai Kupiškyje laukiami nuo penktadienio, rugpjūčio 18-osios. Penktadienį į Kupiškį pradės rinktis sportininkai, bei atsidarys specialus renginio kempingas. „Kempingas bus įkurtas vaizdingoje vietoje visiškai šalia trasos. Žiūrovai jau nuo penktadienio galės apžiūrėti sportinę techniką ar patys išbandyti dvivietę vandens formulę“, – teigia E. Riabko. Žengė į kitą lygį Rugpjūčio 19-ąją dieną vyksiančio kūrybos ir meno festivalio ašis – konceptualusis menas, įvairiapusiškai atspindintis keturis pamatinius gamtos elementus – Vandenį, Orą, Ugnį ir Žemę, kuriuos sujungti gali tik penktasis elementas – stichijų tarnas ir valdovas Žmogus. Festivalio erdvė Uošvės liežuvio saloje bus suskirstyta į keturias zonas. Kiekviena zona skirta atitinkamai stichijai, jose vyks kūrybinės dirbtuvės, meninės akcijos, performansai, diskusijos, parodos, įvairios pramogos, vaišės. Kiekvienas festivalio žiūrovas turės galimybę keliaudamas iš vienos zonos į kitą išbandyti save, tapti kūrėju, reikšti nuomonę diskusijose, mokytis ar tiesiog stebėti meninius procesus. Improvizuotose pačių menininkų sukurtose netradicinėse scenose vyks skirtingų žanrų muzikos koncertai. Kiekviena gamtos stichija simbolizuoja skirtingą muzikinį žanrą, tad keturios scenos pasiūlys pramogų visų skonių žiūrovams. Šeštadienio vakarą vainikuos skirtingų muzikos žanrų atstovų bendras koncertas penktojoje, pagrindinėje scenoje. Pirmiausia į didžiąją sceną pakils kiekvienos zonos atstovai, bus pristatytos dieną vykusios kūrybinės veiklos, koncertuos kiekvienos zonos atlikėjai – dainininkai ir grupės. Pasaulinio lygio žvaigždės Šeštadienio vakarą vainikuos į sceną vienas po kito kilsiančios Lietuvos ir užsienio muzikos žvaigždės. Vandens zoną atstovaus svečiai iš Švedijos, legendinė grupė „Secret service“, nukelsianti žiūrovus į 90-ųjų diskotekas su legendine daina „Ten O'Clock Postman“. Žemės arba romantiškų potyrių zoną atstovaus buvęs grupės „Bad Boys Blue“ vokalistas Herbas McCoy'us. Be jokios abejonės, tokius hitus kaip „You're a woman, I'm a man“ arba „Come back and stay“ žino kiekvienas melomanas. Ne ką prastesnis žvaigždžių desantas atvyks ir iš Vilniaus. Oro arba alternatyvių potyrių zoną atstovaus ekstravagantiškasis Saulius Prūsaitis. Prieš vidurnaktį kraują kaitins Ugnies arba ekstremalių potyrių zonos atstovai grupė „Antikvariniai Kašpirovskio dantys“, o šeštadienio fiestą vainikuos fejerverkai. Tačiau tai dar ne pabaiga – sekmadienį (rugpjūčio 20-ąją) vyks lemiami plaukimai F2 ir F4 klasėse.