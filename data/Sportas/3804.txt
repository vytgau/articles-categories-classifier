Nori išjudinti kauniečius „Treniruočių diena vyks istoriniame S. Dariaus ir S. Girėno stadione. Šiuo metu numatomas ir tam puikiai tinkantis oras, tad tikimės, kad kauniečiai atsilieps į šį kvietimą nemokamai pasportuoti ir išbandyti net 4 skirtingas treniruočių rūšis. Norime, kad kuo daugiau gyventojų įsitrauktų į aktyvų laisvalaikį ir galėtumėme drąsiai sakyti, kad miestas ne tik atsigauna, bet ir „Kaunas sportuoja“, - pasakojo renginį organizuojančio S. Dariaus ir S. Girėno SC vadovas Giedrius Bielskus. Pasirinkti tokią renginio koncepciją įkvėpė jau du kartus organizuotas ir didžiulio susidomėjimo sulaukęs žiemos „Sporto iššūkis“. Pasak organizatoriaus, treniruočių dienos yra puiki proga išsirinkti sau labiausiai patikusias treniruotes. Ir ką čia gali žinoti, gal žmogus, kuris atėjo dėl jogos treniruočių, bet prieš tai išbandė boksą visiškai pasikeis nuomonę ir nuspręs labiau pasinerti į šią sporto šaką. Treniruotės kiekvienam „Į bokso treniruotes kviečiame visus norinčius. Tiek vaikus, tiek vyresnio amžiaus gyventojus. Žinoma ir merginas. Dar gajus mitas, kad boksas yra vyriškas sportas. Bet paskutinius metus ši tendencija keičiasi, yra ir bekontakčio bokso rūšių. Pačios treniruotės ir bokso sportas padeda gerinti koordinaciją. Tad tikrai kviečiame visus išbandyti. Treniruočių metu nieko papildomo su savimi turėti nereikia, užteks sportinės aprangos“, – tikino „Daugirdas Gym“ įkūrėjas, treneris ir pasaulio čempionato bronzos prizininkas Daugirdas Šemiotas. Jokių išskirtinių reikmenų nereikės ir kitoms treniruotėms. Kaip pastebi jogos užsiėmimą vesiantis Kauno jogos studijos vadovas Vytis Zabulėnas, treneriai prisitaikys tiek prie oro, stadiono sąlygų, tiek ir prie susirinkusių pajėgumo, o dalyviai turi pasirūpinti tik laisva ir patogia apranga. „Jogos treniruotės bus paskutinės, tad padėsime dalyviams atstatyti jėgas, atsigauti. Žinoma, nebus taip, kad tik sėdėsime viena poza ir nieko nedarysime. Bus ir aktyvesnių pratimų, bet mūsų tikslas dalyvius supažindinti su kvėpavimo gimnastika. Atrodo paprasta, mes visi ir taip kvėpuojame, bet to daugelis taisyklingai daryti nemokame“, - pasakojo treneris, tikindamas, kad šios treniruotės puikiai tiks bet kokio amžiaus gyventojams. Viso renginio metu bus galima konsultuotis ir su specialistais iš sporto klubo „Gym+“. Jie nemokamai atliks ir išsamius kūno masės analizės bei funkcinius laikysenos testus. Galimybė pasiruošti „Ąžuolyno bėgimui“ Organizatoriai į treniruočių dieną kviečia ir rugsėjo 3-ią dieną vyksiančio „Ąžuolyno bėgimo“ dalyvius. Pasak jų, tai gali būti puiki proga visapusiškai paruošti kūną artėjančiam bėgimui. „Šeštą kartą vyksiančiame „Ąžuolyno bėgime“ visus kviečiame rinktis savo distanciją iš nemokamų 400 metrų šeimų, 100 metrų vaikų, 100 metrų žmonų nešimo varžybų ir 3 km bėgimo bei mokamų 5 km, 10 km ir 15 km distancijų. Norintiems jas įveikti be didesnių problemų ir didesniu tempu, rekomenduojame išbandyti ne tik treniruočių dieną, bet ir mūsų organizuojamas nemokamas „Judėk sveikai“ treniruotes“, – aktyviais ir sportiškais būti kvietė S. Dariaus ir S. Girėno sporto centro vadovas. Jis primena, kad šiuo metu „Judėk sveikai“ treniruotės vyksta 15 kartų per savaitę. Tarp nemokamų treniruočių yra jogos, bėgimo, zumbos, kalanetikos ir kitų rūšių užsiėmimai. Vyksta ir specialios treniruotės senjorams.