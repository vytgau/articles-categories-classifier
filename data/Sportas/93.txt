Pagrindinis „Bayern“ stratego J. Heynckeso ginklas – pirmenybė komandiniam darbui, o ne asmenybėms – išliko, ir tai žada tą patį Miuncheno ekipos kelią kaip ir 2013 metais, kai bavarai laimėjo tris titulus – Vokietijos čempionatą, šalies taurę ir UEFA Čempionų lygą. Tačiau nereikia pamiršti, kad vokiečių superklubo varžovas pusfinalyje – pastarųjų dviejų sezonų Čempionų lygos nugalėtojas, o Cristiano Ronaldo pelnė 4 iš 6 „Real“ įvarčių, kai abi ekipos susigrūmė praėjusį sezoną.  Vokiečiai nepaleidžia iš akių CR7, vedančio karališkąjį ispanų klubą į trečiąjį Čempionų lygos titulą iš eilės. Praėjusį sezoną C. Ronaldo kone vienas, su 4 iš visų šešių „Real“ įvarčių, eliminavo „Bayern“ iš turnyro. Per pastaruosius tris tarpusavio mačus portugalas pelnė 7 įvarčius, per 6 tarpusavio rungtynes – 9 įvarčius. Tai yra po įvartį į Miuncheno ekipos vartus kas 65 minutes. Ispanų spauda „Real“ žvaigždę vadina „Bayern-valgytoju“, sėkmingiau C. Ronaldo žaidžia tik prieš Turino „Juventus“ – 10 įvarčių. 33 metų „Real“ įvarčių mašina šiuo metu yra geriausios sportinės formos. Vien tik atkrintamosiose rungtynėse su PSG ir „Juventus“ CR7 pelnė 6 įvarčius. C. Ronaldo visuomet bus ten, kur reikia mušti svarbiausius įvarčius. Nuo 2011 metų jis Čempionų lygos pusfinaliuose ir finaluose pelnė 30 įvarčių. Jo amžinas konkurentas Lionelis Messi šiuose varžybų etapuose pasižymėjo tik penkiskart. Pirmajai dvikovai Miuncheno „Allianz“ stadione teisėjaus Nyderlandų arbitras 45 metų Bjornas Kuipersas. Priminsime, kad kitoje pusfinalio poroje „Liverpool“ antradienį savo aikštėje net 5:2 nugalėjo „Romą“. GALIMOS STARTO SUDĖTYS „Bayern“: Ulreichas; Kimmichas, Hummelsas, Boatengas, Alaba; Martinezas, Thiago; Jamesas, Mulleris, Ribery; Lewandowskis Nežais: Vidalis ir komandas (traumuoti) Abejojama: Neueris ir Tolisso. „Real“: Navas; Carvajalis, Varane'as, Ramosas, Marcelo; Kroosas, Casemiro, Modričius, Isco; Benzema, Ronaldo Abejojama: Nacho. SAVAITGALIO REZULTATAI „Hannover“ 0-3 „Bayern“ Madrido „Real“ nežaidė KOMENTARAI Juppas Heynckesas, „Bayern“ treneris:  „Kai kurie treneriai niekuomet nepasiekia šio etapo per savo karjerą. Esu paprastas žmogus – į tokias rungtynes einu be emocijų. Jos neabejotinai prasiveržia per rungtynes. Tai bus įspūdingas reginys visiems futbolo fanams. Per savo karjerą susidūriau su fantastiškais treneriais, tokiais kaip Johanas Cruyffas ir Marcelo Lippi. Žaviuosi Zinedine'u Zidane'u. Man nepaprastai patinka, kaip „Real“ žaidžia futbolą jam vadovaujant“. Zinedine'as Zidane'as, „Real“ treneris: „Nepaprastai gerbiu Juppą Heynckesą, ir ką jis pasiekė su „Bayern“ ir „Real“ komandomis. Galiu tik atsakyti tuo pačiu komplimentu. Mums reikės išties labai gero pasirodymo. „Bayern“ – klubas su didele komandos dvasia. Nemanau, kad šioje poroje yra favoritai. Neabejoju, kad psichologiškai būsime pasirengę rungtynėms 150 proc. Ginsime mūsų titulą iš paskutiniųjų“.