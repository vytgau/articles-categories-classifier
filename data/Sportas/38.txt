Tai buvo jau 8-asis „Ąžuolyno bėgimas“. Šis renginys davė startą naujam projektui „Kaunas sportuoja”, kuris vienys kauniečius nemokamoms treniruotėms ir naujai sporto platformai. Tūkstančiai bėgikų Kad kauniečiai jau pasiilgo bėgimo renginių įrodo faktas, kad dalyvauti „Ąžuolyno bėgime“ užsiregistravo daugiau nei 2 tūkstančiai bėgikų tiek iš Kauno, tiek iš kitų šalies regionų. „Džiugu, kad esame pirmasis bėgimo renginys Kaune šiais metais. Akivaizdu, kad miestiečiai po žiemos priverstinių bėgimo atostogų pasiilgo bėgimo. Labai smagu matyti tiek daug aktyvių žmonių. Tarp dalyvių matome ir pradedančiųjų, ir olimpiečių, ir šeimų su vaikais. Tai rodo, kad „Ąžuolyno bėgimas“ vienija labai plačią bėgimo entuziastų bendruomenę. Džiugu, kad renginys kiekvienais metais vis labiau auga“, – teigė renginį organizuojančio S. Dariaus ir S. Girėno sporto centro vadovas Giedrius Bielskus. Bėgimo startas duotas legendiniame S. Dariaus ir S. Girėno stadione, kuriame jau netrukus šeimininkaus statybininkai. Stadionas sulauks kapitalinės rekonstrukcijos. „Stadionas turi būti atviras miestiečiams, todėl inicijuojame sportines veiklas, kurios vienytų ir suburtų žmones. Kartu su pavasariniu „Ąžuolyno bėgimu“ duodame startą projektui – iniciatyvai – „Kaunas sportuoja“. Tai platforma, kuri apjungs ne tik sporto ir sveikatingumo renginius, vykstančius Kaune, bet ir didžiąją dalį sporto ir sveikatingumo kultūros, verslo ir iniciatyvų“, – pasakoja G. Bielskus. Sunkesnių ir daugiau ištvermės reikalaujančių iššūkių mėgėjai savo sugebėjimus galėjo pademonstruoti bėgdami ilgesnes distancijas, nuostabų vaizdą atveriančiais Ąžuolyno parko ir Žaliakalnio takais. Trasa driekėsi pro ne vieną šimtmeti skaičiuojantį ąžuolą, dalyviai bėgo pro parką puošiančias „Stumbro“, „Poilsio“ skulptūras bei S. Dariui ir S. Girėnui skirtą paminklą. Visoje trasoje gausu tarpukario modernizmo stiliaus gyvenamųjų namų, pažymėtų memorialinėmis lentelėmis. Distancijų įvairovė „Ąžuolyno bėgimo“ dalyviai galėjo rinktis iš trijų distancijų – 5 km „Hummel“, 10 km „Activus“ bei 15 km „Viči“. Ilgiausioje distancijoje nugalėjo vilnietis Remigijus Šnioka. „Sekėsi puikiai, tačiau tikrai buvo ką veikti, bet viskas gerai, planą įvykdžiau: kilometrą vidutiniškai įveikti per 3 min. 20 sek. Ir žinoma pakovoti dėl vietos. Jei kas nors būtų buvęs arčiau, galbūt ir dar būčiau greičiau bėgęs. Sunkiausia buvo pradžia. Pirmus penkis kilometrus bėgi nežinodamas, kaip bėgs varžovai. Vėliau pamatai, kokia situacija ir pagal tai planuoji savo veiksmus. Todėl pirmi penki kilometrai būna drastiški nes nežinai, kas vėliau tavęs laukia. Paskutiniai penki kilometrai sunkūs, bet jei matai, kad niekas tavęs nesiveja, jau leidi sau atsigauti. Tai kitoks bėgimas. Trasa labai tvarkinga. Labai patiko, kad yra atkarpa trasoje. Buvo atvykusi šeima, todėl labai malonu, kad žiūrovai gali stebėti situaciją. Super“, – teigė vilnietis Remigijus. 10 km distancijoje, kaip ir buvo prognozuota, nugalėjo olimpietis Remigijus Kančys. „Tai buvo mano pirmas bėgimas po traumos. Turėjau problemų su Achilo sausgysle, o šiandien buvo mano pirmas rimtesnis bėgimas. Iš esmės esu patenkintas ir vieta, ir rezultatu. Viskas puiku. Dabar atėjo laikas ruoštis svarbiausiems metų startams – vasaros pabaigoje laukia Europos čempionato maratonas“, – po finišo teigė R. Kančys. Beje, moterų 10 km bėgimą laimėjo olimpiečio sesuo Loreta Kančytė. Kauniečiai ir miesto svečiai itin gausiai dalyvavo 5 km bėgime. Tarp dalyvių buvo ir Seimo narių, ir žinomų sportininkų, tokių kaip olimpietis Daugirdas Šemiotas. „Iš tiesų dalyvauti nusprendžiau visiškai netikėtai. Draugas pasiūlė bėgti ir neatsisakiau. Pasiruošimui turėjau pora savaičių, todėl bėgu ne dėl rezultato. Manau, per vasarą pasiruošiu rimčiau ir tada jau rezultatas bus kitas“, – šypsojosi D. Šemiotas. Jauniausieji šventės dalyviai savo sugebėjimus galėjo pademonstruoti 100 m bėgimo distancijoje, o susirinkusios šeimos turėjo progą varžytis 400 m „Kauno dienos“ bėgime. Skaičiuojama, kad vaikų bėgimuose dalyvavo daugiau nei pusė tūkstančio mažųjų bėgikų. Viena linksmiausių šventės dalių – žmonų nešimo varžybos, kurios itin populiarios Skandinavijos šalyse, o S. Dariaus ir S. Girėno stadione varžybos vyko 100 m distancijoje. Linksmiausi ir šventiškai apsirengę dalyviai varžėsi „Fun Run“ netradiciniame 3 km bėgime. Rezultatai: 10 km Moterys 1. Loreta Kančytė 36 min. 21,2 sek. 2. Edita Klemkaitė 45 min. 27,4 sek. 3. Rūta Vektarytė- Normantienė 48 min. 30,4 sek. 10 km Vyrai 1. Remigijus Kančys 32:29,3 2. Darius Petkevičius 33:57,8 3. Modestas Dirsė 34:05,7. 15 km Moterys 1. Evelina Miltenė 57:45,1 2. Gitana Akimavičiūtė 5:20,6 3. Sada Bukšnienė 5:45,0. 15 km Vyrai 1. Remigijus Šnioka 50:27,8 2. Jaunius Strazdas 51:46,2 3. Tomas Bizinavičius 52:06,2.