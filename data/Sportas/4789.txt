Antrą varžybų dieną šis duetas taip pat pademonstravo puikius įgūdžius ir persirungime vos sekunde atsiliko nuo pirmą vietą užėmusio dueto. Vos per žingsnį nuo pirmos vietos Lietuvos atstovas liko ir dar viename konkūre (kliūčių aukštis - 150 cm). Jame A. Petrovas startavo su savo antru žirgu Gigollo ir persirungime vos keliomis šimtosiomis sekundės atsiliko nuo pirmą vietą užėmusio Estijos konkūrų rinktinės raitelio Urmo Raago ir jo žirgo Ibelle. Pagrindiniame varžybų konkūre (kliūčių aukštis - 140-160 cm), kuriame buvo varžomasi dėl kvalifikacijos į 2017 metų Europos suaugusiųjų čempionatą, rugpjūčio 21-27 dienomis vyksiantį Geteborge (Švedijoje), ir 2018 metų pasaulio žirginio sporto žaidynes Trione (JAV) nugalėjo Rusijos raitelė Natalija Simonija su žirgu Klen. Iš 27 dalyvavusiųjų nė vienas kitas duetas nesugebėjo šios distancijos įveikti be baudos taškų. Tą patį savaitgalį Ruiloje (Estija) vykusiame antrame Baltijos dailiojo jojimo lygos (angl. Baltic Dressage League) etape paaiškėjo pretendentai į lygos nugalėtojo vardą. Iš 70 dalyvių rezultatyvumu skirtingose amžiaus grupėse išsiskyrė Lietuvos atstovai. Šv. Jurgio ir Viduriniojo I laisvoje programoje su muzika Sandros Sysojevos su žirgo Furst duetas neturėjo lygių. Pirmą varžybų dieną Šv. Jurgio rungtyje duetas surinko 69,368 proc. balų, o antrą dieną laisvoje programoje su muzika - 73,400 proc. balų. Pirmame etape Rygoje šis duetas taip pat neturėjo sau lygių. Vaikų grupėje pirma vieta abi dienas atiteko Lietuvos atstovei Barborai Jakilaitei ir jos žirgui Havannai. Pirmą dieną duetas surinko 68,833 proc., antrą - 68,556 proc. balo. Kadangi jaunoji raitelė į šias varžybas atvyko net su dviem pajėgiais žirgais, antras jos žirgas Quo Vadis pirmą varžybų dieną užėmė antrą vietą (67,722 proc. balų), o kitą dieną - trečią vietą (64,556 proc. balų). „Pergalingai įveikti pirmi du lygos etapai ir vis gerėjantys mūsų šalies raitelių rezultatai išties džiugina. Maža to, tarp favoritų yra ne tik tituluoti raiteliai, bet ir jaunosios kartos atstovai, kas rodo, kad žirginis sportas Lietuvoje auga, turime daug ambicingų šio sporto entuziastų. Baltijos dailiojo jojimo lyga yra svarbus renginys ne tik viso regiono žirginio sporto bendruomenei, bet ir lemtingas laiptelis siekiant sporto aukštumų“, - sakė Lietuvos žirginio sporto federacijos prezidentas Gediminas Gutkauskas. Sėkmingų Lietuvos raitelių startų seriją vainikuos rugpjūčio 19-20 dienomis Žagarėje vyksiantis trečias ir finalinis Baltijos daliojo jojimo lygos etapas, kuriame laukiama sėkmingai ankstesnius etapus įveikusių dalyvių iš Lietuvos, Latvijos, Estijos ir Rusijos. „Linkiu raiteliams kuo didžiausios sėkmės, ištvermės ir sirgalių palaikymo, kuris yra ypač svarbus varžantis namuose“, - pridūrė G. Gutkauskas.