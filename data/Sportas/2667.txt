„Profesionaliai sportuoju jau 12 metų, todėl sporto klubo atidarymas yra tarsi palypėjimas vienu laipteliu aukštyn. Sportas bei sveikesnė gyvensena išgyvena geriausią savo laikmetį: lietuviai turbūt dar niekuomet taip nesidomėjo aktyviu gyvenimo būdu bei sveika gyvensena kaip šiandien. Tai patvirtina ir sausakimšos treniruočių salės. Matant vis dar augantį poreikį gimė idėja atidaryti sporto klubą, kuriame dirbs tik savo amato meistrai“, – sako S. Maslobojevas. Anot S. Maslobojevo, naująjį sporto klubą galima vadinti čempionų klubu, nes jame dirba tik kvalifikuoti treneriai, pelnę ne vieną apdovanojimą ir pripažinimą savo sporto šakose. Sportininkas sporto klubą atidarė kartu su ne vieną čempioną treniruojančiu treneriu Andriumi Šipaila bei Rolandu Sriubiškiu. Darbui Lietuvoje komanda prisiviliojo net akrobatikos sporto meistrę iš Baltarusijos Anastasiją Koziurą, kuri taip pat yra Pasaulio fitneso bikini čempionė bei sertifikuota pilateso, fitneso jogos, aerobikos trenerė. „Atidarant sporto klubą norėjome surinkti kvalifikuotą trenerių komandą, todėl patirtis bei pasiekimai sporto srityje buvo labai svarbūs. Drąsiai galiu sakyti, kad esame čempionų komanda, kuri sieks įkvėpti ir skatinti aplinkinius gyventi sveikesnį gyvenimą“, – teigia S. Maslobojevas. Treniruotės naujajame sporto klube patogios dirbantiems: ankstyviausi sportininkai į sporto salę darbo dienomis galės atvykti nuo 7 ryto. Jiems siūlomos funkcinės, kovos menų ir kitos populiarios treniruotės, tokios kaip pilates, joga, x-fit ir panašiai. Nenorintys sportuoti grupinėse treniruotėse galės individualiai dirbti su sporto klube esančia įranga. „Nors asmeniškai dirbu su profesionalių sportininkų keliu ketinančiais eiti žmonėmis, visgi naujajame sporto klube treniruotės bus labiau bendro pobūdžio, norintiems formuoti savo kūną, numesti svorio, sustiprėti fiziškai ir dvasiškai ar tiesiog palaikyti tonusą. Kovos menų šakas taip pat drąsiau galės išbandyti ir dailiosios lyties atstovės, nes kikbokso treniruočių metu atliekami veiksmai dažniausiai bus be kontakto, tačiau su profesionalių kikbokso trenerių priežiūra ir rekomendacijomis“, – teigia S. Maslobojevas. Naujasis S. Maslobojevo sporto klubas atidarytas sostinės Pašilaičių rajone, Gabijos gatvėje.