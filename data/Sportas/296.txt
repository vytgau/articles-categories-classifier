Po nepriklausomybės atgavimo Lietuvos rinktinė į pirmąjį pasaulio čempionatą išvyko 1995 metais. Tuo metu Pietų Afrikos Respublikoje įvyko C2 diviziono turnyras, kuris tuo metu buvo žemiausias planetos pirmenybių divizionas. Egidijus ir Dainius Baubos kartu surinko 33 taškus, o jų vedama rinktinė iškovojo ne vieną triuškinamą pergalę, graikus įveikdama net 20:1. Visgi, lemiamame mače dėl patekimo aukštyn Lietuvos rinktinė sužaidė lygiosiomis 3:3 su Kroatija, o varžovams turint geresnį įmuštų ir praleistų įvarčių santykį, šio diviziono auksu pasidabino būtent Kroatija, o lietuviams beliko tenkintis antrąją pozicija. Neiškovoję kelialapio aukštyn lietuviai dar vienerius metus turėjo rungtyniauti žemiausiame pasaulio čempionato divizione, kuris buvo pervadintas į D divizioną. Antruoju bandymu mūsų šalies atstovai klaidų nebekartojo ir iškovoję visas šešias pergales jie iškovojo žemiausio diviziono auksą bei pakilo į C divizioną. Aukštesniame lygyje medalius lietuviai iškovojo jau antraisiais metais, kai jie buvo apdovanoti C diviziono bronza, kurią rinktinė laimėjo ir po metų, o šiame čempionate debiutavo ir dabartinis rinktinės gynėjas Mindaugas Kieras. 2000 metais tarptautinė ledo ritulio federacija pakeitė planetos čempionato divizionų skirstymo tvarką ir mūsų šalies atstovai keletą metų keliavo tarp I ir II divizionų. Jei I divizione jiems apie medalius svajoti buvo sunku ir jie užėmę paskutinę vietą iškrisdavo žemyn, tai II divizione lietuviai neturėdavo jokių problemų. 2002 metais jie iškovojo auksą visus varžovus įveikdami bent 6 įvarčių skirtumu, o Islandijos ir Liuksemburgo rinktines mūsų šalies atstovai sutriuškino net 20:0. Šiose pirmenybėse smaginosi visi rinktinės žaidėjai: bent įvartį pelnė 18 iš 20 rinktinės aikštės žaidėjų, o šeši iš jų surinko daugiau nei 10 taškų (Egidijus Bauba, Dmitrijus Bernatavičius, Šarūnas Kuliešius, Darius Pliskauskas, Darius Lelėnas ir Dalius Vaiciukevičius). Dar ryškesnę persvarą prieš savo varžovus lietuviai turėjo po dviejų metų įvykusiame II diviziono turnyre Elektrėnuose. Mūsų šalies atstovai ne tik iškovojo dar vieną šio diviziono auksą, tačiau ir visus varžovus įveikė bent devynių įvarčių skirtumu, o į Naujosios Zelandijos vartus buvo įmuštas net 21 įvartis. Septintą medalių komplektą lietuviai iškovojo 2006 metais. Tiesa, skirtingai nuo prieš tai buvusių medalių, šį kartą mūsų šalies atstovai džiaugėsi kur kas aukštesnio rango turnyro apdovanojimu. Darius Pliskauskas rinko vieną tašką po kito, Darius Lelėnas pelnė net 7 įvarčius, Artūras Katulis buvo rezultatyviausias turnyro gynėjas, o Arūnas Aleinikovas vartuose pranoko net ir NHL rungtyniavusią austrų žvaigždę Reinhardą Divisą. Visa tai lėmė, jog lietuviai iki paskutinių mačo su austrais akimirkų kovėsi dėl vietos elitiniame divizione, o galiausiai jiems atiteko pirmasis ir iki šiol vienintelis I diviziono sidabras. Po šio čempionato prasidėjo medalių sausra, kurią Lietuvos rinktinei pavyko nutraukti tik po aštuonių metų. Vilniuje įvykusiame čempionate tuo metu 21-erių metų amžiaus vartininkas Mantas Armalis įrodė, kad jau subrendo būti tvirtu pagrindiniu rinktinės vartininku, o puolime iki šiol geriausią savo čempionatą sužaidęs Donatas Kumeliauskas, kartu su Dainiumi Zubrumi pridarė problemų visiems varžovams ir padėjo Lietuvos rinktinei džiaugtis IB diviziono bronza. Bronzos medaliais lietuviai IB divizione pasidalino ir dar tris metus iš eilės, o šiemet rinktinės atstovai sutartinai kalba, jog sieks pakeisti istoriją ir pagaliau šiame divizione iškovoti iki šiol nepasiektus aukso medalius. Pasaulio čempionato IB diviziono kovose Kauno „Žalgirio“ arenoje balandžio 22-28 dienomis Lietuvos rinktinė bandys papildyti savo medalių kolekciją ir dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Lietuvos rinktinės pasiekimai pasaulio čempionatuose: Sidabras C2 divizione – 1995 metai; Auksas D divizione – 1996 metai; Bronza C divizione – 1998 ir 1999 metai; Auksas II divizione – 2002 ir 2004 metai; Sidabras I divizione – 2006 metai; Bronza IB divizione – 2014, 2015, 2016 ir 2017 metai.