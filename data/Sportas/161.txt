Jurgeno Kloppo auklėtiniai Anglijos „Premier“ lygos rungtynėse svečiuose 2-2 sužaidė su paskutinę vietą čempionate užimančiais „West Brom“ futbolininkais. Trečioje pozicijoje žygiuojanti Mersisaido ekipa po Danny Ingso ir Mohamedo Salah įvarčių pirmavo 2-0, tačiau rungtynių pabaigoje šią persvarą iššvaistė. Pirmenybių autsaiderius nuo pralaimėjimo išgelbėjo Jake'as Livermore'as ir Solomonas Rondonas, pasižymėję atitinkamai 79-ąją ir 88-ąją minutėmis. Iš rankų apmaudžiai išleista pergalė apkartino „Liverpool“ lyderio pasiekimą. 31-ąjį įvartį šį sezoną pelnęs M. Salah pakartojo visų laikų „Premier“ lygos rekordą. Iki šiol tiek įvarčių per 38 rungtynių sezoną buvo pavykę įmušti tik Luisui Suarezui, Cristiano Ronaldo ir Alanui Sheareriui. Praeityje „Premier“ lygos sezone buvo sužaidžiamos 42 rungtynės. Tokio sezono rekordas (34 įvarčiai) priklauso A. Sheareriui ir Andy Cole'ui. Sužaidę 35 turus, „Liverpool“ futbolininkai savo sąskaitoje turi 71 tašką bei trimis taškais lenkia vienu maču mažiau sužaidusius Londono „Tottenham“. Mersisaido ekipa vis dar gali nukristi žemiau Čempionų lygos futbolą kitam sezonui garantuojančios ketvirtosios vietos, tačiau tam reikėtų per likusius turus patirti du pralaimėjimus ir sulaukti keturių „Chelsea“ pergalių. Kitose šeštadienio rungtynėse „Watford“ ir „Crystal Palace“ sužaidė be įvarčių 0-0. After Saturday's #PL action... pic.twitter.com/pV41mV97lq — Premier League (@premierleague) April 21, 2018 