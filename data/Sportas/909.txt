Be pralaimėjimų reguliarųjį sezoną baigė Marijampolės „Sūduvos“ komanda. Jau anksčiau pirmąją vietą užsitikrinusi Marijampolės ekipa savaitgalį namuose 3-0 (25:13, 25:21, 25:19) nugalėjo Vilniaus VGTU ekipą ir 3-0 (25:22, 25:21, 25:21) pranoko Kelmės „Etovį“. Ketvirtfinalyje „Sūduva“ žais su Kauno „Starto-LSU“ ekipa. Būtent „Etovio“ tinklininkai užėmė antrąją vietą. Lemiamose rungtynėse jie savo aikštėje 3-0 (27:25, 25:22, 25:18) įveikė naujoką Klaipėdos „Amber Queen“ klubą ir ne tik atsirevanšavo jam už nesėkmę pirmajame rate 2-3, bet ir aplenkė pastarąjį turnyro lentelėje. „Šios rungtynės buvo labai svarbios dėl savo aikštės pranašumo atkrintamosiose varžybose, o tokių atkaklių rungtynių ypač trūksta žaidėjams, žiūrovams ir treneriams. Ši pergalė leis mums namuose žaisti atsakomąsias ketvirtfinalio rungtynes. Dėkojame sirgaliams už palaikymą, o mes pažadame dirbti toliau, taisyti klaidas ir tobulinti savo žaidimą, – rašė „Etovio“ komandos atstovai. – Nieko nebelėmusiose rungtynėse su „Sūduva“ jau buvo sunku maksimaliai susikoncentruoti“. Ketvirtfinalyje šios ekipos susikaus tarpusavyje, o tai žada labai intriguojančią kovą. Paskutinėse rungtynėse vyko mūšis dėl ketvirtosios vietos reguliariajame sezone. Ją užėmė Kauno „Starto-LSU“ tinklininkai, kurie išvykoje po dramatiškos kovo 3-2 (18:25, 13:25, 25:21, 26:24, 15:13) nugalėjo į penktąją poziciją smuktelėjusią čempionės titulą ginančią „Vilniaus kolegijos-Flamingo Volley“ ekipą.  „Dvejopas jausmas. Žiūrint statistikos protokolą, beveik visur buvome geresni, bet laimėjo tie, kurie labiau to norėjo. Kauniečiai trečią, ketvirtą ir penktą setus žaidė su širdimi, jie ir buvo vertesni nugalėti“, – po rungtynių kalbėjo vilniečių treneris Vasilijus Burakinskis. Autsaiderių akistatoje Klaipėdos universitetas svečiuose 3-2 (25:21, 25:27, 25:19, 20:25, 15:4) nugalėjo Kauno kolegiją, kuriai tai buvo pirmasis iškovotas taškas. Šios komandos savo pasirodymą čempionate jau baigė. Turnyro lentelė (vieta, komanda, rungtynės, pergalės, pralaimėjimai, taškai):  Atkrintamosiose varžybose prie šešių stipriausių Lietuvos pirmenybių komandų prisijungs Baltijos lygoje rungtyniaujančios Raseinių „Norvelitos“ ir Šiaulių „Elgos-Master Idea-SM Dubysos“ ekipos. Ketvirtfinaliai bus žaidžiami kovo 3-4 ir kovo 10-11 dienomis. Ketvirtfinalio poros: Raseinių „Norvelita“ – VGTU (kovo 3-4 d.) Klaipėdos „Amber Queen“ – Kelmės „Etovis“ (kovo 10-11 d.) Kauno „Startas-LSU“ – Marijampolės „Sūduva“ (kovo 10-11 d.) Šiaulių „Elga-Master Idea-SM Dubysa“ – „Vilniaus kolegija-Flamingo Volley“ (kovo 3-4 d.). Savaitgalį taip pat prasidės ir Lietuvos moterų čempionato atkrintamosios varžybos. Ketvirtfinalio etape Vilniaus universitetas žais su Gargždų SC ekipa, o Jonavos „Achemos-KKSC“ komanda – su Vilniaus „SM Tauro-VTC“ tinklininkėmis.