Be to, dviejų dienų maratone labai svarbi strategija – pirmą dieną važiuoti atsargiai, nes sulaužius techniką, bus daug problemų. „Top 20“ – naujas stabilus „įprotis“ Geriausias lietuvių pasiektas rezultatas Dakaro ralyje iki šių metų buvo 21-a vieta. Šioje pozicijoje pernai finišavo Antanas Juknevičius su Dariumi Vaičiuliu, o kiekvienas jų patekimas į dvidešimtuką Lietuvoje buvo kone švenčiamas. Šiemet „truputį“ kitaip – tarsi iš natų važiuojantys lietuviai pripratino prie gero, tad nepatekimas į „Top 20“ jau atrodo kaip nelabai geras rezultatas. Net ir Bolivijos aukštikalnių deguonies trūkumas netrukdo – nei žmonėms, nei automobiliams. Prasidėję klasikinio ralio tipo greičio ruožai lietuviams patinka. Ne tik patyrusiems ralistams Vaidotui Žalai ir Benediktui Vanagui, bet ir A. Juknevičiui – jie kiekvieną dieną stebina savo rezultatais. Visi trys automobilių ekipažai stabiliai važiuoja greičiausiųjų dvidešimtuke, o ir bendroje įskaitoje atrodo puikiai. V. Žala su Sauliumi Jurgelėnu po 8 etapų užima 13-ą vietą, A. Juknevičius su D. Vaičiuliu – 16-ą, tik B. Vanagas su Sebastianu Rozwadowskiu, nors ir pastaruosiuose etapuose finišavo „Top 20“ ribose, bendroje įskaitoje patenka tik į „Top 40“. Pirmuose etapuose nutikusios problemos apie patekimą į greičiausiųjų dvidešimtuką bendroje įskaitoje šiam ekipažui pagalvoti jau neleidžia, tačiau gerbėjus pradžiuginti gerais rezultatais progų dar daug. Vargu ar kas prieš Dakarą būtų patikėjęs, kad raliui įpusėjus du lietuvių ekipažai bendroje įskaitoje lenks tokius žmones kaip Mikko Hirvonenas, Orlando Terranova ar Cyrilis Despres. Tačiau dabar jie užima atitinkamai 18-ą, 24-ą ir 40-ą vietą bendroje įskaitoje, o prieš juos – lietuviškos vėliavos. Vis tik Dakaras yra maratonas ir įveikti tik aštuoni etapai iš keturiolikos. Dar daug ko gali nutikti, juolab kad laukia patys įvairiausi greičio ruožai: nuo klasikinio ralio ant grunto bei akmenų iki kopų ir visiškos bekelės. O oro sąlygos ketina įnešti dar vieną kintamąjį – dėl stiprios liūties buvo atšauktas pirmadienio etapas. Komandos net nebenakvojo numatytame bivuake Tupisoje, nes šis po galingos liūties virto sunkiai išvažiuojama koše, tad sportininkai dar pirmadienio naktį Lietuvos laiku pasiekė kito etapo stovyklą Argentinoje ir išskubėjo ilsėtis. Finišo link žygiuoja ir motociklininkas Balys Bardauskas. Jis stumiasi į priekį kiekviename etape užimdamas 90-100 vietas, tačiau maratone būtent stabilumas ir gali atnešti gerą rezultatą. „Mr. Dakar“ – trečias Stephane'ui Peterhanseliui maratono dienos prasidėjo nekaip. Septintame greičio ruože jis, kaip ir visuose etapuose iki šiol, važiavo lyderio pozicijoje, kol bekelėje patyrė avariją ir visiškai suniokojo savo „Peugeot“ galinę važiuoklę bei toliau judėti nebegalėjo. Praėjus pusvalandžiui prie jo privažiavo komandos draugas C. Despres, jau nebekovojantis dėl aukštų pozicijų bendroje įskaitoje, ir po daugiau nei valandą trukusių remonto darbų „Mr. Dakar“ pajudėjo toliau, o C. Despres liko laukti atsargines dalis vežančio komandos sunkvežimio. Viso S. Peterhanselis prarado apie 2 valandas ir bendroje įskaitoje situacija kiek pakito – prancūzas nukrito į trečią vietą. Pirmoje dabar – Carlosas Sainzas, saugia daugiau nei valandos persvara pirmaujantis prieš Nasserą Al-Attiyah. Patyręs ispanas Dakare arba užima labai gerą vietą, arba nefinišuoja dėl kokios didelės avarijos. Pastaruosius 5 metus nutiko avarijos, tad galbūt jau laikas kitokio tipo pasirodymui? „Neturiu problemų su aukštikalnėmis, tačiau ši diena buvo labai ilga. Mes laimingi būdami finiše ir stengsimės artimiausias šešias dienas padaryti geriausia, ką galime. Jeigu Carlosas padarys klaidą, mes galime jį pavyti, tačiau viena valanda... Bus sunku“, – optimizmu aštunto greičio ruožo finiše netryško „Red Bull“ atletas N. Al-Attiyah. S. Peterhanselis toli gražu nepasiduoda, nors ir pripažįsta, kad be lyderio klaidos jis apie pergalę gali tik svajoti. Prancūzas užtikrintai laimėjo aštuntame etape ir nuo N. Al-Attiyah bendroje įskaitoje jį skiria tik 7 minutės. Ir 5 likę etapai. S. Peterhanselis tikrai nesidžiaugia tuo, jog dėl oro sąlygų atšauktas pirmadienio etapas – Bolivijos ir Argentinos pasienis po stiprių liūčių paskendo, tad dalis tą dieną numatyto greičio ruožo yra įveikiama tik valtimis.  „Toyota Gazoo Racing“ lenktynininkai tuo tarpu demonstruoja neįtikėtiną stabilumą: nuo pat pirmo etapo komandos atstovai (N. Al-Attiyah, Bernhardas ten Brinke ir Ginielis de Villiersas) laikosi „Top 5“ ribose arba šalia jo. Tai stabilesnis rezultatas nei „Team Peugeot Total“, kurių 1 ekipažas iš 4 jau pasitraukė, o dar vienas važiuoja tik kaip pagalbinis. Ir kur kas stabilesnis nei „X-Raid Team“, kurių MINI šiemet praktiškai nepastebimi: vienintelis Jakubas Przygonskis užima 6-ą vietą, o visi kiti šeši komandos nariai arba jau pasitraukė iš Dakaro, arba nepatenka į „Top 15“. Ištvermingieji motociklininkai Dalyvavimas motociklu Dakaro ralyje gal ir yra lengviausiai pakeliamas finansine prasme, tačiau sunkiausias – fizine. Pavyzdžiui, vienas lyderių Joanas Barreda Bortas po stipraus kritimo septintame etape netgi galvojo, kad susilaužė kelį, tačiau nusikapanojo iki finišo ir, gaudamas dozę nuskausminamųjų, važiuoja toliau. Motociklų įskaitoje lyderiai ir toliau keičiasi kone po kiekvieno etapo. Pirmą ir šeštą vietas, trasoje praleidus beveik 30 valandų, skiria vos 9 minutės. Daugiausia pirmame šešetuke – „Red Bull KTM Factory Team“ atletų (Matthiasas Walkneris, Toby Price'as ir Antoine'as Meo), tačiau jie užima atitinkamai 3, 4 ir 6 vietas. Pirmoje įsitaisęs Adrienas van Beverenas su „Yamaha“, antroje, atsilikdamas vos 22 sekundes (!) – Kevinas Benavidesas su „Honda“. Sunkvežimių įskaitoje į priekį toliau stumiasi „Kamaz – Master“ komanda. Jos atstovas Eduardas Nikolajevas niekam neužleidžia pirmos vietos bendroje įskaitoje – antroje esantis Federico Villagra atsilieka 46 minutėmis. Dar du „Kamaz – Master“ komandos atstovai, Airatas Mardejevas ir Dmitrijus Sotnikovas, užima atitinkamai 3 ir 5 vietas.