Vaizdo transliacijų internetu platforma www.viaplay.lt ir „Viasat Sport Baltic“ kanalas tiesiogiai transliuos ne tik lenktynes, bet ir treniruotes bei kvalifikaciją. L. Hamiltonas labai kruopščiai rengėsi varžyboms savo tėvynėje ir stengėsi pasiekti maksimalią koncentraciją. Jis, skirtingai nei kiti lenktynininkai, nedalyvavo parodomuosiuose važiavimuose Londone praėjusią savaitę. „Norėjau atsiriboti nuo lenktynių. Branginu sirgalių paramą, bet man reikėjo pailsėti. Su savo gausiais gerbėjais ketinu susitikti kitos savaitės pradžioje. Mūsų laukia labai įtemptos varžybos Silverstoune. Šis sezonas itin intensyvus. Jaučiu, kad esu puikiai pasirengęs savaitgalio lenktynėms. Kaip niekada. Mano tikslas – laimėti sekmadienį. Šaunu, kad į kovą dėl pergalės įsijungė vaikinai iš „Red Bull“ komandos. Dabar trys ekipos kaunasi dėl trofėjaus“, – kalbėjo L. Hamiltonas, kuris Didžiojoje Britanijoje nugalėjo 2014, 2015 ir 2016 metais. Pagrindinis brito konkurentas Sebastinas Vettelis prieš varžybas Silverstoune gaus atnaujintą variklį. „Taip, bolide bus naujas variklis. Tačiau nemanau, kad jis stipriai pakeis situaciją. Komanda planavo šį atnaujinimą. Mes dirbame pagal planą“, – sakė vokietis. Per penktadienio pirmąją treniruotę S. Vettelis testavo sistemą „skydas“. Ji turi padėti geriau apsaugoti piloto galvą. Ši sistema gali pradėti veikti nuo kitų metų. „McLaren“ pilotas Fernando Alonso, kuris nuolat kritikuoja savo komandą, Didžiojoje Britanijoje naudos atnaujintą „Honda“ variklį. Dėl to jam bus skirta penkių starto pozicijų bauda. Bendroje čempionato įskaitoje pirmauja S. Vettelis (171 taškas). Jis iš trijų pastarųjų etapų nelaimėjo nė vieno ir tik kartą žengė ant podiumo. Antras žengia L. Hamiltonas (151), trečias – suomis Valtteri Bottas iš „Mercedes“, ketvirtas – australas Danielis Ricciardo iš „Red Bull“ (107), penktas – „Ferrari“ narys suomis Kimi Raikkonenas (83). Ekipų rikiuotėje pirmają vietą užima „Mercedes“ (287), antrąją – „Ferrari“ (254). Pilotams reikės įveikti 52 ratus po 5,891 km – iš viso 306,291 km. Sinoptikai šeštadienį žada apie 24 laipsnius šilumos, o sekmadienį – apie 21. Lietaus tikimybė minimali. Silverstouno trasoje daugiausia kartų – po penkis – yra nugalėję britas Jimas Clarkas ir prancūzas Alainas Prostas. Komandų varžybose net 15 kartų laimėjo „Ferrari“. Tai geriausias rezultatas. Vaizdo transliacijų internetu platforma www.viaplay.lt ir „Viasat Sport Baltic“ kanalas tiesiogiai transliuos ne tik lenktynes, bet ir treniruotes bei kvalifikaciją. Transliacijų tvarkaraštis: liepos 14 d. 14.55 val. antroji treniruotė, 15 d. 11.55 val. trečioji treniruotė, 14.55 val. kvalifikacija, 16 d. 14.50 val. lenktynės.