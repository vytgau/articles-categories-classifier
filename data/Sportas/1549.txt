37 metų S. Slyva nuo 2016 m. birželio iki 2017 m. lapkričio buvo Kauno „Stumbro“ futbolo klubo prezidentu, o anksčiau pasižymėjo kaip vienas geriausių Lietuvos futbolo teisėjų. „Žalgiryje“ jis atliks Techninio direktoriaus funkcijas – rūpinsis einamaisiais komandos reikalais, spręs žaidėjų pardavimo klausimus, taip pat daugiau dėmesio skirs „Žalgirio“ futbolo akademijos veiklai, jaunųjų futbolininkų integravimui į klubo sistemą ir kt. „Žalgirio“ klubo direktorės Vilmos Venslovaitienės teigimu, strategines sporto direktoriaus funkcijas ir toliau atliks M. Nikoličius. „Mindaugas nepasitraukė iš „Žalgirio“ klubo, jis yra valdybos narys ir bus atsakingas už sportinę klubo veiklos dalį. Jis ir toliau stebės žaidėjų rinką, ieškos galimų kandidatų „Žalgiriui“. Selekcija ir derybos su žaidėjais, – tai bus tiesioginė jo veiklos sritis. Tiesiog fiziškai jo klube nebus, nes artimiausią pusmetį jis daugiau laiko praleis Kroatijoje, tad dalį kasdienių pareigų perims S. Slyva. Sergejui formuluojami ir papildomi, pagal šių metų klubo strategiją ir iškeltus tikslus numatyti darbai“, – struktūrinius pokyčius apibendrino V. Venslovaitienė. Naujam sezonui pasirengimą tęsianti „Žalgirio“ futbolo komanda praėjusį šeštadienį sužaidė pirmas kontrolines rungtynes. Treniruočių pobūdžio susitikime Aurelijaus Skarbaliaus treniruojami pagrindinės komandos nariai 2:1 įveikė „Žalgiris B“ ekipos futbolininkus. Sausio 27 d. „Žalgirio" futbolininkų laukia rimtesnis testas. Juos Rygoje išmėgins Valdo Dambrausko ir Mariaus Skinderio treniruojama RFS ekipa. Šios kontrolinės rungtynės vyks „Skonto“ manieže, nuo 14 val.