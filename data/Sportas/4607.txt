Šį kartą tai ne balandžio pirmosios pokštas, kaip tuomet, kai Kauno „Vytis“ juokais paskelbė pasiekęs susitarimą su brazilu. Kaip informuoja tas pats „Vyčio“ klubas, tokia galimybė Cacau išties rimtai domina. Specialistas, kurio treniruojamas Almatos „Kairat“ klubas net du kartus triumfavo elitiniame „UEFA Futsal Cup“ turnyre, Lietuvoje lankėsi balandžio mėnesį. Tuomet jis gyvai stebėjo A lygos kovas ir taurės finalą, taip pat savo patirtimi pasidalino seminare bei vedė treniruotę pajėgiausiai Lietuvos salės futbolo komandai „Vyčiui“. Lietuvoje jis lankėsi „Vyčio“ ir Lietuvos futbolo federacijos kvietimu. Vizito metu jis taip pat pripažino, jog jį sužavėjo Lietuvos rinktinės pasirodymas Europos čempionato atrankos turnyre, vykusiame „Siemens“ arenoje, kurį jis stebėjo internetu. Jis neslėpė, jog jį maloniai nustebino ir organizatorių darbas, ir susirinkusių žiūrovų skaičius. Cacau nebijo rizikuoti ir išbandyti naujoves, o būtent tai jo treniruojamam Almatos „Kairat“ klubui leido 2013 ir 2015 m. tapti stipriausiu Europos klubu bei už nugaros palikti tokius grandus kaip „Barcelona“. Šiais metais jo treniruojamas „Kairat“ dar kartą puikiai pasirodė „UEFA Futsal Cup“ turnyre, kuriame užėmė trečiąją vietą ir vos per plauką nepateko į finalą. Cacau vadovavo ir Kazachstano nacionalinei komandai, pernai laimėjusiai Europos pirmenybių bronzą. Tačiau tai – tik keletas įspūdingų šio trenerio pasiekimu. Prie titulų jis buvo pripratęs ir žaisdamas pats – du kartus triumfavo Brazilijos čempionate, rungtyniavo Brazilijos rinktinėje, o „Atletico Mineiro“ gretose žaidė kartu su gyva legenda Falcao. Cacau yra rimtai susidomėjęs galimybe pakelti Lietuvos salės futbolo lygį. Prieš kurį laiką iš Lietuvos Futsal rinktinės vyriausiojo trenerio posto atsistatydino Kęstutis Rudžionis, o laikinasis LFF prezidentas Vidmantas Butkevičius pripažino, jog naujasis treneris gali būti užsienietis. Lietuvos salės futbolui tai istorinė galimybė prisivilioti vieną geriausių planetos strategų. Ar ja bus pasinaudota?