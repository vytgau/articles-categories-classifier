Po 20-ies turų žalgiriečiai prieš Trakų ekipą turi susikrovę 9 taškų persvarą, tačiau yra sužaidę vieneriomis rungtynėmis daugiau. Artėjanti dvikova yra puiki proga „Trakams“ dar labiau priartėti ir tą akcentuoja „Žalgirio“ gynėjas Donovanas Slijngardas. „Esame pasiruošę rungtynėms su „Trakais“. Tai – tikrai gera komanda, stipri tiek gynyboje, tiek puolime ir pastaruoju metu mušanti daugiau įvarčių. Analizavome jų žaidimą ir žinome, ką daryti situacijose, kai jie turi kamuolį. Pirma komanda prieš antrą – susitiks dvi šiuo metu geriausios Lietuvos komandos. Bus svarbu iškovoti tris taškus, nes jaučiame, kad jie artėja, o tai nėra gerai. Turime iškovoti tris taškus“, – pasakojo 18 mačų šio sezono A lygoje sužaidęs futbolininkas.  D. Slijngardas, kaip ir daugelis kitų Lietuvos futbolo aistruolių, sekė „Trakų“ pasirodymą Europos lygoje ir susidarė tam tikras išvadas apie būsimų varžovų žaidimą. „Žinome, kad jie turi stiprią komandą, tą jau ji įrodė Europos lygoje. Stebėjau keletą „Trakų“ rungtynių ir gyvai žiūrėjau namų mačą su „Škendija“. Jie laimėjo 2:1 ir pasirodė sėkmingai, tačiau turime galvoti apie save ir iškovoti tris taškus.“ 21-o turo A lygos rungtynių, vyksiančių rugpjūčio 12-ą dieną LFF stadione, pradžia 19 val.