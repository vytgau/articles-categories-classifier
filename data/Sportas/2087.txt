Prie baseino per plaukikų pristatymą Danas Rapšys žengė susikaupęs ir besiklausydamas muzikos. Ketvirtame takelyje startavęs D. Rapšys po pirmų 50 m plaukė pirmas. Pusę nuotolio lietuvis įveikė dar greičiau nei ryte, be to, tą darė pasaulio rekordo grafiku. Įpusėjus distancijai lietuvis turėjo sukaupęs ryškią persvarą prieš konkurentus, pirmavo kone gerais dviem metrais. Likus paskutiniams 25-iems metrams buvo likęs tik vienas klausimas: ar Danui pavyks nuotolį įveikti pagerinus pasaulio rekordą? Visgi per likusius 25 metrus jo tempas šiek tiek krito, tačiau buvo aišku, kad Europos čempiono titulas ir aukso medalis – D. Rapšio rankose! Panevėžietis nuotolį įveikė per 1 min. 40,85 sek. ir net 1,04 sek. pagerino atrankoje pasiektą Lietuvos rekordą. Antrąją vietą užėmė rusas Aleksandras Krasnychas (1.42,22), trečiąją – britas Duncanas Scottas (1.43,07). Finale dar plaukė Rusijos, Estijos, Airijos, Olandijos ir Italijos atstovai. Europos čempionu D. Rapšys tapo pirmąjį kartą. Geriausias planetos rezultatas priklauso vokiečiui Paului Biedermannui, kuris 2009 m. pasaulio čempionate 200 m laisvu stiliumi nuotolį įveikė per 1:39.37 min. Pirmąją varžybų Kopenhagoje dieną vienas Lietuvos rinktinės lyderių iškovojo bronzos medalį 200 m nugara rungtyje. D. Rapšys Europos pirmenybėse dar varžysis 100 m laisvuoju stiliumi ir 200 m peteliške rungtyse. *** Ketvirtadienį ryte vykusioje atrankoje D. Rapšys nuotolį buvo įveikęs per 1 min. 41,89 sek. ir geriausiu rezultatu pateko į finalą. Be to, Danas ir tuomet pagerino ir Lietuvos rekordą. Antras atrankoje liko britas Duncanas Scottas (1:43,16), trečias – airis Jordanas Sloanas (1:43,26). „Lengvai visai. Labai gražiai, lengvai praėjo. Laiką gerą padariau. Nesitikėjau, kad taip praplauksiu. Reikės vakare dar gerinti, – tuomet po sėkmingos atrankos į finalą kalbėjo D. Rapšys. Iš viso Lietuvos plaukimo rinktinės sąskaitoje – jau trys medaliai. Trečiadienį Europos čempione tapo Rūta Meilutytė, kuri auksą iškovojo 50 m plaukimo krūtine rungtyje.