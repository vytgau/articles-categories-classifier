Trečiame TOP lygos sezone, kaip ir pernai, dalyvaus keturios stipriausios Baltijos šalių komandos - nugalėtojo titulą ginantis Šiaulių „Baltrex-Šiaulių“ klubas, vicečempionas Šiaulių „Vairas-Kalvis“, progresuojantis Kauno „Žalgiris“ ir Rygos „Miesnieki“ (Latvija).  „Kalbant apie pačią lygą, drąsiai galima teigti, kad tai yra antra sporto lyga Lietuvoje pagal pajėgumą po LKL. Taip sakome įvertindami tai, kad Lietuvos regbio-7 rinktinė patenka į 15-uką stipriausių Europos komandų, regbio-15 rinktinė pasaulio reitinge yra 38-a. Esame nugalėję nemažai stiprių šalių, o dauguma rinktinės narių rungtyniauja būtent Lietuvoje“, - spaudos konferencijoje Kaune kalbėjo Lietuvos regbio federacijos valdybos narys Tomas Bieliauskas. Kiekvienais metais TOP lygos lankomumas didėja, o tai lemia atkaklios ir nenuspėjamos kovos. Dauguma rungtynių praėjusiais metais baigėsi vos kelių taškų skirtumu. „Sieksime, kad TOP lyga būtų kuo patrauklesnė žiūrovams, todėl daugiau mačų vyks centriniuose Šiaulių ir Kauno stadionuose, kur žiūrovai galės mėgautis ne tik gero lygio regbiu, bet ir gražia aplinka. Nuo šiol filmuosime visas rungtynes ir pagal galimybes stengsimės kuo daugiau jas transliuoti tiesiogiai internetu“, - pridūrė T. Bieliauskas. Šių metų sezonas žada daug intrigos, nes Lietuvos regbio federacijos (LRF) taurės varžybose po trejų metų pertraukas triumfavo „Vairas-Kalvis“, o Baltijos regbio-7 čempionu pirmą kartą tapo Kauno „Žalgiris“. „Keliame aukščiausius tikslus. Esame visapusiškai tam pasiruošę ir pribrendę. Praėję du-trys sezonai buvo permainų metas. Daug kas pasikeitė ne tik sportinėje pusėje, bet ir komandos viduje. Viliuosi, kad esame pasiruošę laimėti“, - teigė „Vairo-Kalvio“ treneris Gediminas Marcišauskas. „Baltrex-Šiaulių“ atstovai prisipažįsta, kad ant laurų miegoti nėra kada ir norint apginti titulą, reikės įdėti daug pastangų. „Kiekvienais metais laukiame TOP lygos. Mes ruošiamės ginti čempionų titulą. Esame kiek nukraujavę, bet manome, kad tai nepakiš kojos. Vėl lauksime žaidėjų iš užsienio, mėginsime stiprintis, nes kaip matome - Kaunas smarkiai patobulėjo ir „Vairas-Kalvis“ taip pat nemiega. Mums reikia temptis jei norime išlikti viršūnėje“, - pasakojo „Baltrex-Šiaulių“ kapitonas Žygimantas Radžius.  „Žalgirio“ treneris iš PAR Siyabulela Mlalande prisiminė, kad praėjusiais metais „Žalgiris“ sėkmingai kovėsi su visomis komandomis, tačiau paskutinėmis minutėmis išleisdavo pergales iš rankų. „Pernai mums dažnai pritrūkdavo labai mažai iki pergalių, bet likome tuščiomis. Šiemet stipriai ruošiamės ir bandome sukurti laiminčią komandą. Kiekvieną savaitę turėsime sunkias rungtynes ir tam esame pasiruošę“, - sakė S. Mlalande. „Miesnieki“ treneris Uldis Bautris džiaugėsi galimybe rungtyniauti pajėgioje TOP lygoje ir atskleidė, kad lyga nuo šiol bus vadinama Baltijos TOP lyga, kurioje ateityje varžysis ir daugiau komandų. Kalbama apie galimybę prie lygos jungtis Estijos, Lenkijos ir Ukrainos klubams. Pirmosios TOP lygos rungtynės vyks šeštadienį 12 val. centriniame Šiaulių stadione. Čia susitiks „Vairas-Kalvis“ ir „Miesnieki“.