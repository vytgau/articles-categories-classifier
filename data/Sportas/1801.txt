Šeštadienį varžybose Lenkijoje sportininkai varžėsi sprinto klasikiniu stiliumi rungtyje. Šios dienos varžybose net du Lietuvos sportininkai lipo ant stipriausiųjų pakilos. Vyrų grupėje Mantas Strolia po atkaklios kovos finišo tiesiojoje iškovojo aukso medalį, o Modestas Vaičiulis pelnė bronzą. Į dešimtuką pateko dar trys mūsų sportininkai. Septintas buvo Jaunius Drūsys, o Tautvydas Strolia ir Ąžuolas Bajoravičius užėmė atitinkamai devintąją ir dešimtąją vietas. Moterų grupėje vienintelė Lietuvos atstovė M. Kaznačenko liko 20-oje vietoje. Sekmadienį dalyviai varžėsi 15 km distancijoje laisvuoju stiliumi. Geriausiai iš lietuvių pasirodė Tautvydas Strolia, užimdamas devintąją vietą. 12 ir 13 pozicijas atitinkamai pasidalino Mantas Strolia ir Deividas Kliševičius, o Stepanas Terentjevas buvo 18-as. Iki olimpinių žiemos žaidynių Pietų Korėjoje likus 33 dienoms, mūsų sportininkai užbaigė atrankos į jas etapą ir toliau ruošis svarbiausiems ketverių metų ciklo startams Pjongčango olimpinėse trasose. Atrankos kriterijus – kuo mažesnis Tarptautinės slidinėjimo federacijos (FIS) taškų vidurkis, skaičiuojamas iš trijų geriausių atrankos ciklo varžybų startų. Dėl vienos vietos į olimpinę rinktinę varžėsi septyni Lietuvos slidininkai, o atkakliausia kova vyko tarp M. Strolios, Tautvydo Strolios ir S. Terentjevo. Minimalia, vos penkių FIS taškų persvara nugalėjo M. Strolia, kuris ir iškovojo teisę dalyvauti jau antrose olimpinėse žiemos žaidynėse. Prie jo prisijungs Modestas Vaičiulis ir Marija Kaznačenko.