Stadioną valdyti pradėsiantis futbolo klubas įsipareigojo ne tik prižiūrėti stadioną bei dirbtinės dangos futbolo aikšteles prie miesto mokyklų, vykdyti su futbolu susijusius renginius, bet ir organizuoti įvairias sporto šventes, stengtis pritraukti kitų sporto šakų varžybas, pramoginius renginius. „Maksimaliai išnaudojant Utenos rajono savivaldybės sukurtą sporto infrastruktūrą ja galėtų naudotis ne tik sportininkai, bet ir kiti miestiečiai bei svečiai, - sakė „Utenio“ klubo direktorius Artūras Gimžauskas. - Stadionas turi būti gyvas, tapti traukos centru. Mūsų tikslas - burti bendruomenę, pritraukti žmonių, o komerciniai renginiai prisidėtų prie stadiono išlaikymo“. Pasak direktoriaus, klubas kartu su federacijomis, Utenos rajono savivaldybe ir partneriais gerinant infrastruktūrą stengsis pritraukti į Uteną tarptautinius sporto renginius: jaunimo rinktinių rungtynes, draugiškas klubų rungtynes, vaikų futbolo turnyrus ir kitas įvairių sporto šakų varžybas. Per metus „Utenio“ stadione ketinama surengti 30 futbolo klubo „Utenis“ rungtynių, turnyrus futbolo mėgėjams, futbolo festivalį šeimoms, „Utenio“ stadiono ir mokyklų dirbtinės dangos aikštelėse - vaikų futbolo turnyrus, kurie pritrauktų 3 tūkst. įvairaus amžiaus dalyvių. Sporto mėgėjai stadione galėtų stebėti ir kitus sportinius renginius: vaikų ir jaunių lengvosios atletikos varžybas, skraidančio disko varžybas, dronų lenktynes, atviras gatvės gimnastikos varžybas, šiaurietiško ėjimo ir dviračių žygius, ekstremalaus sporto festivalį jaunimui, kurio metu vyktų naktinis trijulių krepšinio turnyras, motoakrobatų varžybos, riedlenčių ir BMX dviračių varžybos. Stadione galėtų vykti ne tik sporto renginiai, bet ir kitos veiklos, tokios kaip atviras Utenos pučiamųjų instrumentų čempionatas, aitvarų festivalis „Utena skrenda“, petankės varžybos senjorams, automobilių stovėjimo aikštelėje - kino vakarai po atviru dangumi jaunimui. Veiklos stadione neturi sustoti atvėsus orams. Žiemą, esant palankioms oro sąlygoms, „Utenis“ kvies smagiai leisti laiką stadione įrengtoje čiuožykloje ir slidinėjimo trasoje. „Džiaugiuosi, kad mes nestovime vietoje ir judame į priekį, - sakė Utenos rajono savivaldybės administracijos Švietimo, sporto ir jaunimo reikalų skyriaus vedėjas Romualdas Kraulišas. - „Utenis“, iš Sporto centro perėmęs jaunųjų futbolininkų ugdymą jį organizuoja daug efektyviau, todėl tikiu, kad ir stadionas bus išnaudojamas efektyviau ir jame vyks daugiau įvairių veiklų“.