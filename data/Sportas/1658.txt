Iki sausio 20 dienos Kolumbijos Roldaniljo mieste vyksta parasparnių sporto pasaulio taurės finalas. Virš Andų kalnų siūbuojantys parasparniai sukūrė įstabų paveikslą. Pasaulio taurės varžybose pilotams ar pilotų komandoms tenka įveikti numatytą maršrutą ir atlikti paskirtą užduotį. Kalbant apie užduotį, tai gali būti reikalavimas per tam tikrą laiką atlikti vieną ar kitą manevrą. Penktadienį, sausio 12 dieną, varžybų dalyviams teko nuskristi 81 kilometro atstumą, o kelionės metu apsukti ne vieną ratą. Pagalius į ratus sportininkams kaišiojo stiprus vėjas ir lietus.