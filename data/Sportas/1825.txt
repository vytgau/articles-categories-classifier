Į pagalbą ekipažui suskubo netoliese užklimpęs Vaidoto Žalos ir Sauliaus Jurgelėno ekipažas. Atvertę „Black Hawk“, jie tęsė savo varžybas. „Šiandien labai sunkus greičio ruožas, daug kopų, daug navigacijos ir panašu, kad sunku buvo visiems. Pirmasis trečdalis ėjosi labai gerai, yrėmės į priekį. Pasivijom Vaidą su Sauliumi, kurie buvo užstrigę ir turbūt už 100 metrų nuo jų nukritom nuo kopos“,– pasakoja „General Financing team Pitlane“ pilotas. Nepaisant nesėkmės, automobilis buvo apgadintas tik kosmetiškai – sudužo tik priekinis stiklas, tad komanda tęsė savo kelionę finišo link. Dėl pablogėjusio matomumo, ekipažas klydo toliau, kol buvo priimtas sprendimas sustoti, pašalinti stiklą ir greičio ruožą tęsti su apsauginiais akiniais. Stiklo šalinimo metu, Benediktas susipjaustė pirštą ir bivuaką pasiekė kraujuotu kombinezonu, tačiau šio įvykio nesureikšmina. Paklaustas ką galvoja apie rytojų, pilotas buvo atviras: „Nežinau, dar žiūrėsim. Čia dabar panašu, kad kiekvieną dieną reikia išgyventi“. Organizatorių ir dalyvių žiniomis, šiandien savo automobilių konstrukcijų kietumą išbandė daugiau nei dešimtis dalyvių, nemaža dalis jų vis dar užstrigę greičio ruože.  Rytoj Dakaro dalyvių laukia ne ką lengvesnis etapas. Beveik tris šimtus kilometrų truksianti atkarpa organizatorių pavadinta dvejopai: senų bekelės vilkų žaidimų aikštele ir tuo pačiu naujokų vilčių žlugdytoju. Didesnę distancijos dalį sudarančios kopos netik vargins, bet ir vers laikytis atsargos – šiandienos pavyzdžiai rodo, jog net ir geriausieji ten daro dideles klaidas.