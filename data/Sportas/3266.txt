Titulą ginantys Zinedine'o Zidane'o auklėtiniai po penkių turų nuo lyderės „Barcelonos“, laimėjusios visas rungtynes, atsilieka jau 7 taškais. „Los Blancos“ su 8 taškais rikiuojasi tik 7-oje turnyro lentelės pozicijoje. Jau trečiose rungtynėse namie „Real“ nesugeba laimėti. Prieš tai vykusios dvejos rungtynės šį sezoną „Santiago Bernabeu“ stadione baigėsi lygiosiomis. Atrodo, net ir C. Ronaldo sugrįžimas Madrido klubui neatnešė sėkmės. Paragvajietis Antonio Sanabria per pridėtą teisėjo laiką netikėtai išplėšė pergalę Sevilijos komandai 1:0 . Paskutinė komanda, kuriai pavyko neleisti „Real“ klubui pelnyti įvarčio į savus vartus, buvo „Manchester City“ 2016 metų balandžio 26-ą dieną. Tuomet vykusiose Čempionų lygos pusfinalio rungtynėse Mančesteryje dvikova baigėsi 0:0. Be to, nutrūko ilga rungtynių serija, kur „Real“ pelnė bent vieną įvartį. Net 73-ejose pastarosiose rungtynėse karališkasis klubas bent kartą skrodė varžovų vartų tinklą. Trečiadienio dvikovoje Z. Zidane'o auklėtiniai turėjo unikalią galimybę pagerinti Pele vedamo „Santos“ klubo rekordą. 1962 metais legendinio Pele vedamas brazilų „Santos“ klubas bent kartą mušė įvartį 73-ejose rungtynėse. Per šią rekordinę seriją „Santos“ laimėjo 52 kartus, pralaimėjo septynis ir 14 dvikovų sužaidė lygiosiomis. Taip pat pelnė 245 įvarčius, iš kurių 85 priklauso Pele. „La Liga“ ir Čempionų lygos nugalėtojai „Real“ futbolininkai per pastarąsias 73 rungtynes pelnė 198 įvarčius, iš jų 49 priklauso C. Ronaldui, 21 – Karimui Benzema, 20 – Alvaro Moratai.  Madrido „Atletico“ klubas naujajame Ispanijos „La Liga“ čempionate iškovojo trečią pergalę ir šoktelėjo į antrąją poziciją. Sostinės ekipa išvykoje 2:1 pranoko Bilbao „Athletic“ futbolininkus. Šeimininkai savo publiką galėjo pradžiuginti galėjo 41-ąją minutę, tačiau Aritzas Adurizas nesugebėjo realizuoti 11 metrų baudinio. Už iššvaistytą progą Bilbao komanda buvo nubausta – po pertraukos „Atletico“ klubas pelnė du įvarčius: 55-ą minutę pasižymėjo Angelis Correa, o 73-iąją tikslų smūgį atliko Yannickas Ferreira-Carrasco. Tiesa, prieš pat rungtynių pabaigą, antrą teisėjo pridėto laiko minutę, „Athletic“ sugebėjo sušvelninti rezultatą – įvartį įmušė Raulis Garcia. Rezultatai: „Athletic“ 1 – 2 „Atletico“ „Leganes“ 0 – 0 „Girona“ „Deportivo“ 1 – 0 „Alaves“ Madrido „Real“ 0 – 1 „Real Betis“ „Sevilla“ 1 – 0 „Las Palmas“