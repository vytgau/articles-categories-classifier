Jau 6 min. Lietuvos rinktinę į priekį išvedė Kristis Bubnelis, o 27 min. rezultatą padvigubino Arvydas Bilotas. Vis dėlto tai nebuvo rungtynių pabaiga ir varžovai sugebėjo atsitiesti. Jau 30 min. jie rezultatą sušvelnino, o 44 min. po mažojo kampinio ir išlygino. Lietuvos rinktinės tokia rungtynių eiga nesutrikdė. Jau po minutės mūsiškiai taip pat uždirbo teisę mušti mažąjį kampinį ir šią standartinę situaciją pavertė įvarčiu. Maltos riedulininkams teko kapituliuoti po mažųjų kampinių specialisto Žygimanto Balsiuko smūgio. Turnyro B grupės varžybas lietuviai užbaigs rugpjūčio 2-ąją dvikova su šeimininkais kroatais.   Vyrų komandą šiandien visas rungtynes aktyviai palaikė laisvą dieną turėjusi moterų rinktinė, kuri pirmadienį apmaudžiai tokiu pat rezultatu 2:3 (0:1, 0:1, 2:0, 0:1) nusileido Šveicarijos komandai. Rungtynės taip pat vyko pagal atvirkštinį scenarijų. Šveicarijos komanda pasižymėjo 11 ir 23 min., tačiau po pertraukos Lietuvos rinktinė sugebėjo išlyginti rezultatą. 33 min. mūsų ekipai pirmąjį įvartį pelnė Jūratė Juodytė, o 37 min. taiklų smūgį po mažojo kampinio pridėjo Dovilė Juraitė. Deja, varžovės paskutinę minutę taip pat pasinaudojo mažuoju kampiniu ir likus žaisti 30 sek. pelnė lemtingą įvartį. Lietuvos moterų rinktinė rugpjūčio 2-ąją susitiks su visoms varžovėms dideliu skirtumu kol kas pralaiminčia Slovėnijos ekipa.