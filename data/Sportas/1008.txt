Akimirką tetrukęs Šiaurės Korėjos deleguotos palaikymo komandos narės suklydimas užfiksuotas per vasario 15 d. vykusį dailiojo čiuožimo porų trumposios programos demonstravimą Pjongčango žiemos olimpinėse žaidynėse, rašo „Daily Mail“. Po Šiaurės Korėjos dailiojo čiuožimo dueto – Ryom Tae Ok ir Kim Ju Soko – pasirodymo palaikymo komandos merginos sutartinai pakilo ir plodamos bei mosuodamos vėliavėlėmis pasveikino gimtosios šalies sportininkus.   Tačiau kai netrukus ant ledo pasirodė amerikiečiai Alexa Scimeca Knierim ir Chrisas Knierimas, visos it viena susėdo ir akmeniniais veidais ėmė stebėti trumpąją programą. Tada ir įvyko akibrokštas: viena iš darnaus būrio merginų, per išsiblaškymą tebesišypsodama, užsimiršusi dar kelis kartus suplojo rankomis. Tai išvydusi, greta sėdinti bičiulė nėmaž nepasisukama niuktelėjo kaimynei į pašonę, kad ši liautųsi. Nedovanotinai užsimiršusi korėjietė netruko susivokti, ką padarė, kaipmat sustingo ir atgręžė suglumusį žvilgsį į kažką paskubomis murmančią draugę. Kad būtų paprasčiau suprasti merginos galbūt užsitrauktą nemalonę, galima pasakyti, jog kiekvieną Šiaurės Korėjos palaikymo komandos merginų žingsnį akylai stebi grėsmingi prižiūrėtojai. Ginklų jie neturi, nes to neleidžia olimpiados taisyklės, tačiau yra puikiai įvaldę kovos menus ir šiaip jau priklauso elitiniams Šiaurės Korėjos daliniams. DELFI primena, kad Pietų Korėjoje vykstančios olimpiados metu dėmesio centre atsidūrė iš Šiaurės Korėjos atvykusi merginų palaikymo komanda. Jų sinchronizuoti veiksmai ir darnūs šūksniai sužavėjo milijonus sporto gerbėjų, kurie domisi olimpinėmis žaidynėmis. Kartu su pirmaisias pranešimais iš Pjongčange vykstančių žiemos olimpinių žaidynių plūstelėjo žinutės ir apie merginų palaikymo komandą iš Šiaurės Korėjos. Merginų grupės dainas ir šokius galima be vargo pavadinti Šiaurės Korėjos skleidžiamos propagandos išraiška: šokėjų judesiai griežtai sustyguoti, nepalikta vietos nė menkiausioms improvizacijoms. „New York Times“ skelbė, kad palaikymo komandos narėms galimybė keliauti yra ir didžiausia privilegija, ir pagunda. Olimpinėse žaidynėse visi palaikymo grupės pasirodymai atliko propagandos vaidmenį. Pchenjanui šiuo atveju svarbu ne linksminti žmones ir įkvėpti sportininkus, bet eilinį kartą pademonstruoti savo galią. Kaip ir sportininkai iš Šiaurės Korėjos, palaikymo komandos merginos niekada nelieka vienos. Jos keliauja kartu su stebėtojais tiek iš Pietų, tiek iš Šiaurės Korėjos. Net ir vonios kambariu naudojasi grupelėmis. Jeigu kuri nors mergina suklysta, jos gali laukti bausmė. 2006 metais 21 palaikymo komandos narė atsidūrė darbo stovykloje, nes namuose drįso papasakoti apie kelionę į Pietų Korėją. Pabėgti joms praktiškai neįmanoma. 500 asmenų Šiaurės Korėjos delegacijose nestinga šnipų ir informatorių, jų darbas – stebėti tiek sportininkus, tiek palaikymo grupės merginas ir pasirūpinti, kad jos niekur nedingtų. Jeigu visgi kokia drąsuolė išdrįstų sprukti, jos savo šeimas pasmerktų kalėjimui ar net mirčiai. Būtent kolektyvinės bausmės perspektyva ir paskatino Han bėgti. Kai iš Šiaurės Korėjos pabėgo jos brolis, ji ir tėvai puikiai žinojo, kad taikiniais taps ir jie. 2006 metais ji paskui brolį patraukė į Kiniją.