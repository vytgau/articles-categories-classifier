Vos tik pasiekus Vilnių, bulgarus pasitiko tvankus ir vasariškas oras, tačiau vakare sostinėje pradėjo kaip reikiant pliaupti lietus. Savo ruožtu G. Dermendžijevas pagarbiai atsiliepė apie būsimą varžovą, teigdamas, jog artėjančioje akistatoje favoritą išskirti sunku. „Žalgiris“ yra stiprus varžovas, kuris turi puikų trenerį. Šiais laikais kažką nuslėpti yra labai sudėtinga, tad stebėjau daug „Žalgirio“ rungtynių ir esu puikiai išnagrinėjęs jų žaidimą. Tai - kompaktiška, puikiai žaidžianti ir stipri komanda. „Žalgiris“ šiuo metu yra puikioje formoje, o mes dar bandome ją pasiekti. Artėjančiose rungtynėse nėra favorito, kadangi žaisime du mačus. Nėra prasmės minėti geriausių „Žalgirio“ žaidėjų vardų ir pavardžių, nes visi puikiai juos žino“, - pasakojo patyręs 62-ejų metų specialistas. Anot trenerio, du sykius atvedusio „Ludogorec“ komandą į Čempionų lygos grupių etapą, jo treniruojama kariauna pratinosi žaidimui ant dirbtinės dangos klubo bazėje, tad strategas tikisi, jog Vilniuje futbolininkai demonstruos sau įprastą žaidimą. Bulgarijos atstovai artėjančiam vietos čempionato sezonui ir kovoms Čempionų lygoje pamatus klojo Austrijoje, kur sužaidė keletą kontrolinių rungtynių su pajėgiais varžovais. Šioje stovykloje traumą patyrė komandos kapitonas Svetoslavas Diakovas. „S. Diakovas traumą patyrė Austrijoje, tačiau, manau, jis bus pasiruošęs artėjančiomis rungtynėms. Šiuo metu komanda yra pasiruošusi - sužeidimų nėra. Turime du gerus vartininkus, demonstruojančius gerą formą ir man teks priimti nelengvą sprendimą, kurį iš jų leisti į aikštę. Kalbant apie puolėjus - Claudiu Kešeru ir Johnataną Cafu - galiu pasakyti, kad tai yra skirtingo pobūdžio puolėjai ir juos renkamės atsižvelgdami į būsimą varžovą“, - teigė G. Dermendžijevas, papasakojęs, kodėl stovykloje Austrijoje sąlyginai nedaug rungtyniavo praėjusio sezono atakų lyderis, 22 įvarčius praėjusiame Bulgarijos čempionate pelnęs rumunas C. Kešeru. Po spaudos konferencijos „Ludogorec“ futbolininkai ir treneriai turėjo progą išmėginti LFF stadiono aikštę, tačiau be perstojo pliaupęs lietus apsunkino Bulgarijos čempionų treniruotę. Kamuoliai strigo apsemtoje aikštėje, futbolininkams taip pat nebuvo paprasta atlikti elementarius pratimus, tad tikrųjų dirbtinės dangos savybių svečiai iš Bulgarijos taip ir nesužinojo. „Žalgirio“ ir „Ludogorec“ rungtynės trečiadienį LFF stadione prasidės 20.45 val.