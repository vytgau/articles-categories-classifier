32 ture laimėjo abu lygos lyderiai, tad „Sūduva“ (68 tšk.) ir toliau turi minimalų pranašumą prieš „Žalgirį“ (67 tšk.). Trečiadienį marijampoliečiai namie 2:1 įveikė „Jonavą“. Neatsiliko ir „Žalgiris“, sostinės LFF stadione 5:2 pranokęs Utenos „Utenį“. Žalgiriečiams šiame mače buvo reikalinga tik pergalė. Suprasdami rungtynių svarbą, čempionų titulą ginantys vilniečiai iš karto užgriuvo varžovų vartus savo atakomis, o pirmo įvarčio ilgai laukti neteko. 7 minutę sulaukęs Manto Kuklio perdavimo, iš kairio krašto kamuolį į vartus pasiuntė čilietis Diego Oyarzunas.  Ir po įvarčio „Žalgiris“ dominavo aikštėje versdamas atsimušinėti uteniškius, kurie šį kartą starto sudėtyje išrikiavo vien užsieniečius. 20 minutę po dar vieno M. Kuklio perdavimo Darvydas Šernas turėjo užtektinai prisitaikyti ir nestipriu, bet tiksliu smūgiu pelnyti įvartį – 2:0. 24 minutę pasižymėjo Vilniaus klubą neseniai papildęs kroatų gynėjas Kaja Roguljis. Jis įmušė galva po Bahrudino Atajičiaus pakelto kampinio. Pirmosios 45 minutės veikiausiai buvo prasčiausias „Utenio“ sužaistas kėlinys šį sezoną, nes be pelnytų trijų įvarčių mačo šeimininkai sukūrė dar ne vieną progą pasižymėti. Solidi persvara leido „Žalgirio“ strategams pradėti ruoštis būsimam mūšiui dėl aukso – antro kėlinio pradžioje buvo pakeisti M. Kuklys ir Elivelto. 65 minutę savo 18-ąjį įvartį čempionate pelnė D. Šernas. „Žalgrio“ puolėjas įmušė įvartį galva po Matija Ljujičiaus perdavimo nuo kampinio gairelės. O vėliau LFF stadione blykstelėjo ir „Utenio“ ekipa – po keitimo aikštėje pasirodęs ispanas Alberto Lopezas technišku smūgiu perkėlė kamuolį per vartininką Armantą Vitkauską – 4:1. Likus žaisti 9 minutes, kelių tikslių perdavimų kombinaciją įvarčiu baigė legionierius iš Alžyro Ali Radjelis – 4:2. Nepaisant praleistų įvarčių, „Žalgirio“ futbolininkai toliau kontroliavo situaciją aikštėje ir pasiekė įtikinamą pergalę, kurią jau per teisėjo pridėtą laiką įtvirtino baudos smūgį įmušęs M. Ljujičius – 5:2. Lemiama „Žalgirio“ sezono dvikova su „Sūduva“ sekmadienį įvyks 13 val. Marijampolės „Arvi“ stadione.