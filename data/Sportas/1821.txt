Viso etapo metu B. Bardauskas vis gerino savo pozicijas. Pirmąjį patikros punktą B. Bardauskas pasiekė pakildamas iš 126 vietos į 122-ąją, o po antrojo kilstelėjo dar septyniomis pozicijomis aukščiau (115 vieta etape). Trečiąjį patikros punktą B. Bardauskas pasiekė kvalifikuodamasis jau 106-oje vietoje ir tik priešpaskutiniame jų smuktelėjo iki 110 vietos. Paskutiniame patikros punkte jis išsaugojo 110 poziciją, tačiau prieš pat finišą nutiko netikėtumų. Kaip pasakojo „Perkūnas Team“ komandos narė Marija Dubickienė, B. Bardauskas sustojo padėti į nelaimę patekusiam kitam lenktynininkui. „Jis užtruko apie valandą, todėl Balio laukėme jau nerimaudami, nes jis turėjo pasirodyti anksčiau“, – pasakojo M. Dubickienė. Po finišo pats motociklininkas buvo geros nuotaikos. „Nuostabus etapas, neišpasakyti vaizdai. Viskas labai sklandžiai, be kritimų, pastovus greitis. Negavau jokių baudų. Vakar pergyvenau, nes buvau „prisidirbęs“, todėl šiandien važiavau atsargiai“, – po sunkaus finišo puikiai nusiteikęs kalbėjo motociklininkas. B. Bardauskas ne tik sėkmingai pasiekė finišą, tačiau ir spėjo padėti kitam sportininkui. „Iš Amerikos vaikinui sugedo motociklas. Bandžiau tempi, kelis kartus trūko trosas, tai iškviečiau techninę pagalbą“, - DELFI pasakojo sportininkas. Kad ir kaip būtų, B. Bardauskas baigė Dakaro ralio antrąjį etapą. Lenktynių prologe jis kvalifikavosi 126 vietoje, o šiuo metu užima 120 vietą. Tai preliminarūs duomenys.