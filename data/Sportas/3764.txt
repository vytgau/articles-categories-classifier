Vienas geriausių Lietuvos profesionalių boksininkų Virgilijus Stapulionis sieks iškovoti IBF Pabaltijo šalių vidutinio svorio čempiono diržą. Jo varžovu šioje kovoje bus jaunas ir ambicingas kovotojas iš Rusijos – Pavelas Mamontovas. Kaip teigė vienas renginio organizatorių Jaroslavas Mackevičius, šio Rusijos boksininko laukia labai šviesi ateitis: „Nors Virgilijaus varžovas dar yra turėjęs tik keliolika profesionalių kovų, tačiau Rusijos rinka boksininkams yra labai žiauri. Tam, jog galėtum pradėti atstovauti savo šaliai, turi būti geresnis už kitus šimtus potencialių varžovų savo šalyje. Pavelas yra labai talentingas vaikinas ir, manau, jog laukia nuožmus jo ir mūsų „Terminatoriaus“ susirėmimas.“ Dėl dar vieno IBF tarpžemyninio čempiono diržo susikaus Isa Čanijevas (Rusija) ir Pierre‘as Bauwensas (Belgija), tačiau tai bus jau lengviausio svorio boksininkų mūšis. Tuo tarpu tarp sunkiasvorių kovų neabejotinai išsiskirs dviejų rusų Aleksejaus Papino ir Aleksandro Kubačino akistata. Šie boksininkai, kaip ir V. Stapulionis ir P. Mamontovas, kausis dėl IBF Pabaltijo šalių čempiono titulo. Vis dėlto, bokso ekspertai neabejoja, jog įspūdingiausia kova turėtų būti dėl WBC tarptautinio sunkaus svorio kategorijos diržo. Čia susikaus šveicaras Yoannas Kongolo ir dar vienas Rusijos atstovas Salambekas Baisangurovas. Abu šie boksininkai dar nė karto nėra pralaimėję oficialios kovos, tad Vilniuje bus kuriama profesionalaus bokso istorija. Tai, jog toks renginys pirmą kartą atkeliauja į Lietuvą, kaip teigia J. Mackevičius, yra didelis kompanijos „Siesta Boxing Promotion“ nuopelnas. Ji patikėjo Lietuva ir leido jai organizuoti tokio masto renginį. Daugiausiai tokie turnyrai vyksta pramogų sostinėje Las Vegase, todėl pasinaudoti proga ir pamatyti tokio lygio kovas čia Lietuvoje turėtų kiekvienas sporto mėgėjas. Viso renginio biudžetas turėtų siekti apie 100 000 eurų, o tiesioginę jo transliaciją galės išvysti 30-ies milijonų žiūrovų auditorija iš 70 skirtingų šalių. Tiesioginė transliacija bus kuriama pagal aukščiausio lygio kovinio sporto renginių standartus, tad žiūrovai prie ekrano išvys nepakartojamą reginį. Vis dėlto, Jaroslavas Mackevičius teigė, jog tikrąjį profesionalaus bokso grožį pajusti geriausia yra renginio vietoje: „Mums tikrai didelė garbė ir atsakomybė, jog toks renginys yra patikėtas organizuoti Lietuvai. Manau, jog tai yra tik puikaus darbo pradžia. Artimiausiu metu čia išvysime ir daugiau panašaus lygio turnyrų, be abejo, stengsimės atvežti ir daugiau geriausių Lietuvos boksininkų, tačiau kol kas pavardžių atskleisti nenorėčiau. Tuo tarpu šio renginio metu žiūrovų lauks ne tik paties aukščiausio lygio profesionalus boksas, bet, kaip įprasta tokio lygio renginiams, ir fantastiškas šou.“