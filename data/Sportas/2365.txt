Anot italų laikraščio „Corriere della Sera“, Robinho 2013 metų sausį kartu su penkiais draugais tyčia prigirdė auką ir tada ją išžagino. Albanei tuomet buvo 22 metai. Prokuratūra reikalavo skirti futbolininkui dešimties metų laisvės atėmimo bausmę. Vienas Robinho draugas taip pat nuteistas devynerius metus kalėti. Kitų keturių kaltinamųjų, anot teismo, surasti nepavyko. Be to, Robinho ir jo draugas turės sumokėti moteriai 60 000 eurų. 33-ejų Robinho, kuris šiuo metu atstovauja „Atletico Mineiro“, savo kaltės nepripažįsta. Tiesa, pats futbolininkas nei karto neatvyko į Šiaurės Italijoje vykusius teismo posėdžius, juose futbolininką gynė advokatas. „Instagram“ socialiniame tinkle futbolininko profilyje buvo išplatinta žinutė, kurioje teigiama, kad Robinho minėtame nusikaltime nedalyvavo, yra nekaltas ir imtąsi teisinių priemonių siekiant įrodyti jo nekaltumą. Po šio teismo sprendimo Robinho turi teisę pateikti apeliaciją. Italijos teisėsauga prašo ekstradicijos, savo ruožtu Brazilija nėra linkusi išduoti savo šalies piliečių. Brazilas gali būti sulaikytas pagal tarptautinį arešto orderį trečiojoje šalyje. 2002 m. profesionalo karjerą futbolininkas pradėjo Brazilijos „Santos“ klube, 2005-aisiais puolėjas persikėlė į Madrido „Real“ klubą ir čia rungtyniavo iki 2008 m. Vėliau brazilas karjerą tęsė „Manchester City“ klube, o nuo 2010 m. žaidė AC „Milan“ ekipoje, kuriai atstovavo iki 2014 m. Robinho yra ilgametis Brazilijos rinktinės narys, 2003-2017 m. už nacionalinę komandą sužaidęs 100 oficialių rungtynių bei pelnęs 23 įvarčius.