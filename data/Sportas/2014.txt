Renginys sulaukė dėmesio, tad organizatoriai nusprendė jį pakartoti ir 2018-aisiais – nusistatykite priminimą vasario 4-ai dienai. Arba dar geriau – suburkite porą bendraminčių ir su jais nuo kalno leiskitės patys! Už įdėtas pastangas jūsų laukia nemenkas atlygis – šlovė, rėmėjų prizai visiems dalyviams ir didysis prizas laimėjusiai komandai. Tai bus kelionė į vieną iš didžiųjų „Red Bull“ renginių – pernai metų laimėtojai keliavo į Madride vykusį „Red Bull X Fighters“ finalą. Susidomėjote? Pirmiausiai pasitikrinkite pasus – dalyvauti leidžiama dalyviams sulaukusiems 18-os ir vyresniems. Tuomet nuspręskite kaip leisitės nuo kalno leisitės – solo, duetu ar trio. Priėmę sprendimą, siųskite komandos ir būsimų vežėčių aprašymą adresu info@lt.redbull.com, tai padaryti būtina iki sausio 12 dienos imtinai. O tada – pasigaminkite kūrybišką ir tvirtą transporto priemonę ir su ja vasario 4 d. atvykite į Liepkalnį. Dalyvauti priimsime tik 35 komandas, kurias atrinkti mums padės teisėjai, tad paskubėkite, nes pernai visi norintys netilpo. Nors Lietuvoje „Red Bull Jump & Freeze” vyksta tik antrą kartą, pats reiškinys nėra naujovė. Pasaulyje žmonės savadarbėmis transporto priemonėmis nuo snieguoto kalno į baseiną leidžiasi ne pirmus metus. Šios serijos renginiai aplankė netgi tokias egzotiškas šalis kaip Kazachstanas, Turkija ar Egiptas, o prasidėjo viskas nuo Sankt Peterburgo 2011 metais. Nutrūktgalviška avantiūra reikalauja ir nutrūktgalviškų vedėjų, todėl kaip ir pernai, renginį ves „Radistai“. Muzika rūpinsis DJ Mamania, o dalyvius vertins komisija sudaryta iš „Red Bull“ atletų ir draugų. Tad ruoškit vežėčias ir iki susimatymo Liepkalnyje vasario ketvirtosios popietę.