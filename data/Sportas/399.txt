Turino „Juventus“ – Madrido „Real“ Dvi panašaus kalibro komandos su turtinga istorija prieš 10 mėnesių grūmėsi Kardife vykusiame finale. Tuomet „Juventus“ pralaimėjo 1:4. Šiuo metu „Real“ žvaigždė Cristiano Ronaldo yra itin geros sportinės formos – per pastarąsias 13 rungtynių pelnė 22 įvarčius, tačiau „Juve“ gynybą visuomet yra sunku pralaužti. „Bianconeri“ turės verstis be suspenduoto Miralemo Pjaničiaus, tačiau motyvacijos Turino komandai kovoti tikrai netrūks. Šioje dvikovoje favorito etiketė prie titulą ginančios „Real“ ekipos rūbo laikosi gana silpnai.  Galimos sudėtys: „Juventus“: Buffonas; De Sciglio, Barzagli, Chiellini, Asamoah; Khedira, Bentancuras, Matuidi; Dybala, Higuainas, Douglas Costa. Nežais: Benatia, Pjaničius (suspenduoti), Bernardeschi (traumuotas). Abejotini: Mandžukičius ir Alexas Sandro (traumos). Praleis kitas rungtynes, jei gaus įspėjimą: Bentancuras, Chiellini, Alexas Sandro. „Real“: Navas; Carvajalis, Ramosas, Varane'as, Marcelo; Casemiro, Kroosas, Modričius, Isco; Ronaldo, Benzema. Nežais: Nacho (trauma). Praleis kitas rungtynes, jei gaus įspėjimą: Sergio Ramosas. Savaitgalio rezultatai: „Juventus“ 3-1 „AC Milan“, „Las Palmas“ 0-3 Madrido „Real“. KOMENTARAI: Massimiliano Allegri, „Juventus“ treneris:  „Žaisime su Čempionų lygos favoritais – pergalė pirmose rungtynėse net nelabai suteiktų mums pranašumo. Tai mūsų šventinis vakaras, mūsų sirgaliai turėtų didžiuotis komanda, kuri pasiekė finalą dukart per pastaruosius trejus metus. Mums reikia jų palaikymo. Finalą Kardife peržiūrėjau keletą kartų. Lyginant su pastaruoju sezonu tikrai patobulinome žaidimą“. Zinedine'as Zidane'as, Madrido „Real“ treneris: „Tai nepaprastai svarbi dvikova abiem komandoms. Esame čia, kad parodytume gerą žaidimą, o finalas Kardife su šiomis rungtynėmis neturi nieko bendro ir apie tai negalvojame. „Real“ ir „Juventus“ turi panašų mentalitetą. „Juventus“ pastaruosius metus labai stipri ir puikiai suformuota komanda“. „Sevilla“ – Miuncheno „Bayern“ „Manchester United“ eliminavę „Sevilla“ futbolininkai stoja prieš daugkartinį Vokietijos čempioną Miuncheno „Bayern“ klubą. Abi komandos UEFA klubų varžybose dar niekuomet nebuvo susitikusios. Šeštadienį „Sevilla“ turėjo puikią pasirengimo treniruotę, kai Ispanijos čempionate žaidė su „Barcelona“. 88 minutes „Sevilla“ atliko tobulą darbą, tačiau 88-ą ir 89-ą minutę po Lionelio Messi ir Luiso Suarezo įvarčių katalonai rezultatą išlygino. Ar „Sevilla“ pajėgi taip žaisti antradienį be suspenduoto Evero Banegos? Galimos starto sudėtys: „Sevilla“: Rico; Navas, Kjæras, Lengletas, Escudero; Pizarro, N'Zonzi; Sarabia, Vazquezas, Correa; Benas Yedderas Nežais: Banega (suspenduotas). Abejotini: Corchia (traumuotas), Mercado (traumuotas), Navas (traumuotas). Praleis kitas rungtynes, jei gaus įspėjimą: Benas Yedderas, Escudero, Mercado. „Bayern“: Ulreichas; Kimmichas, Boatengas, Hummelsas, Alaba; Jamesas, Javi Martinezas/Thiago, Mülleris; Robbenas, Lewandowskis, Ribery. Nežais: Neueris (trauma), Comanas (trauma). Praleis kitas rungtynes, jei gaus įspėjimą: Boatengas, Kimmichas, Lewandowskis, Rudy, Tolisso. Savaitgalio rezultatai: „Sevilla“ 2-2 „Barcelona“, „Bayern“ 6-0 „Dortmund“. KOMENTARAI Vincenzo Montella, „Sevilla“ treneris: „Akivaizdu, kad aukščiausiame lygyje žaidi trijuose turnyruose, fizinė ir mentalinė energija išsiplečia, tačiau kitokio kelio tikrai nenorėčiau. Nesame įpratę žaisti kas tris rungtynes tokiame aukštame lygyje, tačiau turime žaisti. Elito futbole kojas judina galva, šiuo atžvilgiu esame pasirengę. „Bayern“ mėgsta kontroliuoti kamuolį ir paprastai daug pelno įvarčių, todėl turėsime priversti juos žaisti visiškai kitokį žaidimą“. Juppas Heynckesas, „Bayern“ treneris: „Per savo istoriją „Bayern“ žaidė daug svarbių rungtynių visame pasaulyje didžiulių minių akivaizdoje. Mano žaidėjų tikrai negąsdina atmosfera, kurią sukuria „Sevilla“ fanai. Abiems komandoms tai bus puiki patirtis. Dėl to ir žaidžiame. Mano auklėtiniai neis žaisti dėl lygiųjų, „Bayern“ visuomet žaidžia tik dėl pergalės. Turime galvoje faktą, kuo visa tai baigėsi „Manchester United“ ekipai“.