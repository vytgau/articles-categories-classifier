Šiemet Nepriklausomybės diena sutampa su Lietuvos šimtmečio minėjimu, tad šventės dalyvių – mažeikiškių ir miesto svečių – laukia ypatinga diena Mažeikiuose. Viršijo lūkesčius Praėjusiais metais Mažeikiuose startavo virš 500 bėgikų. Šiemet organizatoriai tikėjosi gausesnių dalyvių gretų, tačiau niekas negalėjo numatyti, kad bėgikų gausa viršys visus lūkesčius. Likus kelioms dienoms iki šventės pradžios į skirtingas distancijas užsiregistravo daugiau nei 1000 įvairaus amžiaus sporto entuziastų. Verta paminėti, kad kiekvienas sėkmingai įveikęs distanciją, gaus Lietuvos šimtmečio Nepriklausomybės atminimo medalį, kuriame pavaizduotas pergalingai rankas į viršų iškėlęs bėgikas. Juk kiekvienas, įveikęs užsibrėžtą distanciją, patirs asmeninę pergalę ir laisvę. Kiekvienas pagal savo jėgas gali pasirinkti sau tinkamą distanciją: ištvermingiausiems – 10-ies kilometrų distancija, pradedantiesiems – 3,3 km, vaikams – 400 m ir 1000 m nuotoliai, o pačių mažiausių šventinio bėgimo dalyvių laukia 400 m nuotaikingos varžybos. Finišavę bėgikai bus vaišinami karšta arbata ir koše. Varžybų rėmėjai įsteigė vertingų prizų gausiausiai bėgikų komandai, greičiausiam 10 kilometrų nubėgusiam mažeikiškiui ir mažeikiškei, jauniausiam ir vyriausiam dalyviui. Prisidėti prie „Bėgame už laisvę“ varžybų sutiko ir mažeikiškis kalvis Mindaugas Stankus. Jis specialiai šiam bėgimui sukūrė vienetines pergalės statulėles, kurios atiteks visų distancijų nugalėtojams. Praėjusiais metais 10-ies kilometrų distancijoje triumfavo žinomas lengvaatletis, Lietuvos kliūtinio bėgimo čempionas Justinas Beržanskis. Šiauliuose sportuojantis ir lengvosios atletikos treneriu dirbantis 29-erių J. Beržanskis šiemet norėtų apginti nugalėtojo titulą. Iš Mažeikių rajono, Viekšnių miestelio kilęs lengvaatletis neslėpė džiaugsmo dėl tradicija tampančio bėgimo jo gimtajame krašte. „Džiugu, kad Mažeikiai Lietuvos 100-metį pažymės ypatingai, bėgimu „Už Laisvę“. Tai didžiulė valstybės šventė, kurią galime paminėti bendraminčių rate. Asmeniškai žodžiai „Lietuvos laisvė ir nepriklausomybė“ man yra brangūs. Esu laimingas, galėdamas po savo valstybės vėliava atstovauti savo šaliai. Tai kažkas tokio, kas verčia judėti į priekį. Džiaugiuosi galintis save vadinti lietuviu“, – didžiavosi lengvaatletis. Praėjusiais metais J. Beržanskis 10-ies kilometrų nuotolį įveikė per 31:24 min., moterų gretose pergale džiaugėsi klaipėdietė Eglė Krištaponytė, ji distanciją įveikė per 39:03 min. Deja, lengvaatletė šiemet nugalėtojos titulo ginti negalės, gydosi dar pernai patirtą traumą. Laisvės bėgimo kilometrus įveiks ir Mažeikių krepšinio klubo „Ereliai“ nariai, kurie sausio pabaigoje socialiniame tinkle „Facebook“ pasidalino įkvepiančiu kvietimu prisijungti prie laisvės bėgimo.   Sertifikuota trasa Būsimi 10-ies kilometrų starto dalyviai gali būti tikri, kad jų laukia tiksli distancija. Ne keliais šimtais metrų trumpesnė ir ne žymiai ilgesnė. Trasą išmatavo ir ją sertifikavo žinomas Lietuvos bėgimo bendruomenės narys, lengvosios atletikos treneris ir trasų matuotojas Alfonsas Kazlauskas. Mažeikiai turi gražų senamiestį, Laisvės ir Vasario 16-osios gatves, Senamiesčio parką, tad būtent šios vietos ir pasirinktos bėgimo trasai. Ji – be įkalnių ar nuokalnių, tai visiškai lygi trasa, tinkanti asmeniniam rekordui. Dalyviai bėgs asfaltuotomis gatvėmis ir dviračių takais. Simboliška, kad startas ir finišas Laisvės gatvėje, prie Mažeikių rajono savivaldybės (Laisvės g. 8). Dalyviai persirengti ir mankštą daryti galės M. Račkausko gimnazijos sporto salėje (Laisvės g. 10). Beje, bėgimo numerius bus galima atsiimti ir starto išvakarėse vasario 15 d. M. Račkausko gimnazijoje (Laisvės g. 10). Mažeikiai eilę metų nebuvo ryškus taškas šalies bėgimo žemėlapyje. Artėjantis Vasario 16-osios „Bėgame už laisvę!“ renginys yra puiki proga susipažinti su šiuo jaukiu Žemaitijos miestu bei iš arčiau pažvelgti į žmones, kurie mėgsta sportuoti ir savo gyvenimą nuspalvina bėgte įveiktais kilometrais. Be to, šiemet „Bėgame už laisvę“ varžybos įtrauktos į Lietuvos bėgimo taurės kalendorių – Mažeikiuose vyks antrasis etapas. Renginio programa 11.40 val. „Bėgame už laisvę“ renginio atidarymas; 12.00 val. 400 m startas; 12.20 val. 1000 m startas; 12.45 val. 3,3 km ir 10 km startas; 13:00 val. 400 m ir 1000 m bėgimo rungčių nugalėtojų apdovanojimas; 14:00 val. 3,3 km ir 10 km nugalėtojų apdovanojimas. Registracija – bėgimo renginio svetainėje mazeikiubegimai.lt.