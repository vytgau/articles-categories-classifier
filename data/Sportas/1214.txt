Į 2012 metų Londono olimpines žaidynes nuvykusios „tik apsižvalgyti“ ir grįžusios su aukso medaliu, tuo metu jauniausios Lietuvos olimpietės, prieš Rio de Žaneiro olimpines žaidynes laukė nauji iššūkiai ir išaugę lūkesčiai. Iš prie medalių jau pripratusių Lietuvos žmonių ir sporto bendruomenės kylantis nebylus spaudimas apginti titulą skatino plaukikę dar uoliau treniruotis. Likus maždaug mėnesiui iki olimpiados jos dienotvarkė atrodė daugiau nei varginanti. „Paprastai mes per dieną treniruojamės maždaug nuo penkių iki septynių valandų. Standartinė diena būna apie penkias valandas, – apie savo rutiną pasakojo R. Meilutytė. – Didžioji dalis yra plaukimas – ryte plaukiame dvi valandas ir vakare dvi, kartais dvi su puse. Dar vieną ar dvi valandas skiriame fiziniam pasiruošimui.“ O juk visas įdėtas darbas galėjo nueiti veltui dar prieš žengiant į olimpinį baseiną ar netgi prieš išskrendant į Rio. Likus 11 mėnesių iki žaidynių, olimpinio pasirengimo įkarštyje, vienas nelaimingas nutikimas Rūtai galėjo kainuoti olimpiadą. Važiuojant dviračiu, įvykus avarijai, R. Meilutytė susilaužė ranką. Vos po traumos ėmusios vėl treniruotis sportininkės naujas uždavinys buvo ne tik neprarasti įgytos fizinės formos, bet ir kuo greičiau atstatyti sunykusius traumuotos rankos raumenis. „Tai buvo labai nepalanki situacija olimpiadai ir visam pasiruošimui. Daugybė mūsų planų, numatytų stovyklų – jos tiesiog nuėjo veltui. Ir viso to raumens, kuris buvo prie alkūnės, tricepso, jo nebebuvo. Jis buvo visiškai sunykęs. Man jį reikėjo atstatyti ir atgauti jėgas, – pasakojo plaukikė. – Turėjome naują tikslą – išgyti ir kuo greičiau grįžti į baseiną. Kiti 4-5 mėnesiai tam ir buvo skirti“. Kino operatorius Ronaldas Buožis ir fotografas Rokas Darulis su R. Meilutyte praleido paskutinį mėnesį prieš Rio olimpiadą ir fiksavo jos nuoseklų pasirengimą žaidynėms. Visa tai, ką jiems pavyko užfiksuoti ir su kokiais dar iššūkiais susidūrė geriausia Lietuvos plaukikė, žiūrovai galės išvysti jau netrukus. Kino teatruose „Rūta“ pasirodys jau kovo 2 dieną. Filmo gamybą parėmė Lietuvos kino centras. 