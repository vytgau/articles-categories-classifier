Prieš sezoną „Žalgirio“ jaunimo ugdymo programos vadovu tapęs Ž. Grudzinskas šiais metais vadovavo „Žalgirio U19“ komandai, Lietuvos jaunimo (iki 19 metų) I lygos pirmenybes ir iškovojusiai kelialapį į Elitinę lygą. Sėkmingai savo amžiaus grupėse pasirodė ir kitos „Žalgirio“ jaunimo komandos. Elitinėje 17-mečių lygoje „Žalgirio U17“ komanda užėmė antrą vietą, o Elitinėse 16-mečių ir 15-mečių pirmenybėse dalyvavusios FA „Žalgiriečio“ ekipos iškovojo aukso medalius. Visgi „Žalgirio B“ rezultatai šį sezoną nebuvo tokie džiugūs. Prieš kelis metus dėl apdovanojimų Pirmoje lygoje kovoję dubleriai šį kartą antrose pagal pajėgumą šalies pirmenybėse užėmė priešpaskutinę - 13-ą - vietą. Per 28 rungtynes surinkę 18 taškų jaunieji žalgiriečiai aplenkė tik su 10 taškų kraičiu finišavusius Utenos „Utenio“ dublerius. Vis dėlto, pasak Ž. Grudzinsko, dublerių žaidimo nereikia vertinti vien tik pagal rezultatus. „Visų pirma, reikia žiūrėti kokie futbolininkai žaidė dublerių ekipoje. Be abejo, priešpaskutinė vieta nėra maloni, bet būtina pastebėti, kas šiais metais „Žalgirio B“ ekipa buvo labai jauna, sudaryta iš 17-19 metų vyrukų. Pirmoje lygoje žaidė net keli 2001 metų gimimo vaikinai. Jiems tai buvo nauja ir labai vertinga patirtis, todėl šiais metais ir didelių tikslų nebuvo. Norėjome, kad jauni žaidėjai įgautų patirties žaisdami su vyrais ir tai mums pavyko. Labai svarbu tinkamai įvesti jauną žaidėją į vyrų futbolą, nes per tą slenkstį peržengia tik vienetai. Vaikinai patyrė maksimalų fizinį ir psichologinį krūvį, turėjo kovoti dėl išgyvenimo ir gavo visavertį vyriško futbolo krikštą“, - konstatavo Ž. Grudzinskas Beveik dešimtmetį su jaunaisiais futbolininkais dirbantis Ž. Grudzinskas teigė, kad ir kitais metais „Žalgirio B“ komanda bus labai jauna. „Tikiuosi, kad neiškrisime į Antrą lygą, bet net ir tokiu atveju tai nebūtų tragedija. Rezultatai gali būti tokie patys, bet norisi matyti žaidėjų progresą. Matome, kad šiais metais dublerių komandoje atsiskleidęs Karolis Uzėla jau beldžiasi į pagrindinę ekipą. Noriu, kad kitais metais bent keli 2002 metų gimimo vaikinai gautų šansą pažaisti Pirmoje lygoje, kas ir Elitinėje 16-mečių lygoje 43 įvarčius pelnęs Meinardas Mikulėnas. Kita vertus, tikrai reikėtų ir vyresnių futbolininkų pagalbos. Šiais metais dubleriai vertėsi tik savo pajėgomis, o prieš kelis metus komandoje žaidė ir keli pagrindinės sudėties futbolininkai, atsigaunantys po traumų, nežaidžiantys dėl kortelių. Jų pagalba buvo labai vertinga, nes jauniems futbolininkams kovoti su vyrais, turinčiais net ir A lygos varžybų patirties, yra labai sudėtinga. Jie nusileidžia ir fizinėmis savybėmis, ir patirtimi, psichologija. Keli vyresni futbolininkai įneša ramybės, sustyguoja žaidimą, nuramina jaunesnius žaidėjus, tad tarsimės su pagrindinės komandos treneriais ir ieškosime kompromiso. Jei pavyks susitarti, manau, kad rezultatai kitais metais bus daug geresni“, - samprotavo Ž. Grudzinskas.