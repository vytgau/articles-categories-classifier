Varžovų aikštėje „Manchester City“ turėjo milžinišką teritorinę persvarą – „Stoke“ ekipa kamuolį kontroliavo vos 24 proc. laiko ir neatliko nė vieno smūgio į priešininkų vartų plotą. 10-ą min. tobula „Manchester City“ kombinacija baigėsi R. Sterlingo rezultatyviu perdavimu ir pirmuoju D. Silvos įvarčiu. Antrą kartą „Stoke“ vartininką Jacką Butlantą ispanas nuginklavo 50-ą min. sulaukęs tikslaus Gabrielio Jesuso perdavimo. Puikų svečių pasirodymą aptemdė R. Sterlingo elgesys mačui artėjant prie pabaigos. 75-ą min. teisėjas sustabdė žaidimą galvomis susidūrus Nicolasui Otamendi ir Konstantinui Stafylidžiui. Kuomet medikai suteikė pagalbą nukentėjusiems futbolininkams, žaidimas turėjo būti atnaujintas ginčo kamuoliu. Prieš žaidimo sustabdymą kamuolio nekontroliavo nė viena iš ekipų, todėl žaidėjai kurį laiką diskutavo, kam jis turėtų atitekti. Kadangi epizodas nutiko prie „Stoke“ vartų, galiausiai prie kamuolio liko šios ekipos futbolininkai. Tačiau vos teisėjui numetus kamuolį ant vejos, prie jų puolė greta buvęs R. Sterlingas ir, užklupęs varžovą nepasiruošusį, perėmęs kamuolį nuskubėjo į akistatą su J. Butlandu. Įmušti „Manchester City“ krašto puolėjui nepavyko, bet tribūnos vis tiek nušvilpė tokį R. Sterlingo išsišokimą, o aikštėje kilo nedidelis susistumdymas. Ваш браузер не поддерживает iframe. Pirmenybių lyderiai padidino savo taškų kraitį iki 81 ir antroje vietoje žengiančius „Manchester United“ lenkia jau 16 tšk. „Stoke“ lieka priešpaskutinis 19-as (27 tšk.). „Stoke“ 0 – 2 „Manchester City“ 10' [0 – 1] Davidas Silva 50' [0 – 2] Davidas Silva Ispanijos pirmenybių turas pirmadienį užsibaigė Vitorijos „Alaves“ ir Sevilijos „Real Betis“ dvikova. Išvykoje žaidę „Real Betis“ futbolininkai laimėjo 3:1 ir šoktelėjo į 8-ą vietą (40 tšk.). „Alaves“ laikosi 16-oje pozicijoje (31 tšk.). „Alaves“ 1 – 3 „Real Betis“ 23' [0 – 1] Lorenas Moronas 44' [0 – 2] Javi Garcia 67' [1 – 2] Rubenas Sobrino 78' [1 – 3] Lorenas Moronas Vienerios rungtynės sužaistos ir Vokietijos „Bundesliga“ čempionate. Brėmeno „Werder“ namuose 3:1 pranoko absoliučius autsaiderius „Koln“ futbolininkus (17 tšk.) ir palypėjo ant 13-o laiptelio (30 tšk.). „Werder“ 3 – 1 „Koln“ 33' [1 – 0] Milošas Veljkovičius 53' [1 – 1] Yuya Osako 58' [2 – 1] Milotas Rashica 90' [3 – 1] Johannesas Eggesteinas