Dviejų puikią formą pastaruoju metu demonstravusių komandų susitikime „Manchester City“ svečiuose 3:4 neatsilaikė prieš „Liverpool“. Iki šių rungtynių „Manchester City“ buvo nepralaimėję „Premier“ lygoje net 23 kartus iš eilės. Paskutinę nesėkmę lygos lyderiai buvo patyrę dar praėjusių metų balandį. 9-ąją minutę pirmasis Liverpulio komandą į priekį išvedė Alexas Oxlade‘as-Chamberlainas, tačiau kėlinio pabaigoje rezultatą tiksliu smūgiu išlygino Leroy‘us Sane. Antrajame kėlinyje šeimininkai mačo baigtį išsprendė per 9 minutes. „Liverpool“ užspaudė varžovų vartus ir tai tapo net trimis įvarčiais: 59-ąją mušė Roberto Firmino, 61-ąją – Sadio Mane, 68-ąją – Mohammedas Salah. Pepo Guardiolos auklėtiniai kovojo iki galo bei paskutiniosiomis minutėmis dar sušvelnino deficitą. 84-ąją ir 90-ąją minutėmis pasižymėjo Bernardo Silva ir Ilkay‘us Gundoganas. Paskutiniosiomis sekundėmis Sergio Aguero po Kevino De Bruyne perdavimo gavo dar ir gerą šansą išlyginti rezultatą, tačiau juo nepasinaudojo, o teisėjo galutinis švilpukas netrukus užfiksavo „raudonųjų“ pergalę. Kitose rungtynėse netikėtą nesėkmę patyrė Londono „Arsenal“ ekipa, kuri svečiuose 1:2 nusileido „Bournemouth“ vienuolikei. Nors Arsene‘o Wengero auklėtiniai po Hectoro Bellerino įvarčio pirmavo 1:0, 70-ąją ir 74-ąją minutėmis pasižymėję Callumas Wilsonas ir Jordonas Ibe‘as nulėmė šeimininkų triumfą. Po šių susitikimo „Liverpool“ su 47 taškais šoktelėjo į antrąją čempionato poziciją, kuria Jurgeno Klopppo auklėtiniai dalinasi su „Manchester United“ ir Londono „Chelsea“. Visas šias tris ekipas nuo „Manchester City“ skiria 15 taškų. Tuo metu „Arsenal“ su 39 taškais lieka šeštojoje pirmenybių vietoje ir 5 taškais atsilieka nuo Londono „Tottenham“. Turnyrinė lentelė: 