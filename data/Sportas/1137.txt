R. Federeris pralaimėjo pirmąjį setą 4:6, tačiau jo troškimas laimėti buvo daugiau nei įtikinamas – likusius du setus jis tiesiog nupūtė savo oponentą laimėdamas tokiu pačiu rezultatu – 6:1. Šveicaras pirmąja teniso rakete ateinantį pirmadienį vėl bus vadinamas pirmą kartą nuo 2012 metų lapkričio 4-os dienos. Laikotarpis be lyderio pozicijos bus ilgiausias istorijoje – 5 metai ir 106 dienos. Naujame ATP reitinge R. Federeris aplenks ispaną Rafaelį Nadalį, kuris šią savaitę nežaidžia. A standing ovation for @rogerfederer in a special #1 ceremony.#abnamrowtt pic.twitter.com/nw5yTUqTbW — Tennis TV (@TennisTV) February 16, 2018  Pirmą kartą R. Federeris ATP Nr. 1 tapo daugiau nei prieš 14 metų – 2004 metais vasario 2-ą dieną. Anksčiau vyriausio kada nors pirmoje reitingo pozicijoje karaliavusio tenisininko rekordas priklausė Andre Agassiui. Tuomet amerikiečiui buvo 33-eji metai.  Gyva teniso legenda po pusės metų kelio traumos dramatiškai grįžo į kortus 2017 metų sausio 17-ą dieną ir pradėjo savo kelią į viršūnę šluodamas varžovus nuo savo kelio. Šveicaras laimėjo 63 dvikovas ir pralaimėjo vos 5, o tą laikotarpį papuošė 3 iš 5 Didžiojo kirčio čempiono titulai ir trys ATP „World Tour Masters 1000“ trofėjai. „Manau, kad pirmosios reitingo pozicijos pasiekimas yra vienas iš didžiausių, jei ne didžiausias mūsų sporto laimėjimas, – po pergalės kalbėjo R. Federeris. – Kartais pradžioje netikėtai ten patenki, nes žaidi gerai. Vėliau kartais mėgini ten sugrįžti ir varžaisi su tais, kurie taip pat nusipelno ten būti, o kai tampi vyresnis, jauti, kad turi įdėti dvigubai daugiau darbo. Todėl manau, kad toks pasiekimas man kone reikšmingiausias mano karjeroje. Sugrįžti į Nr. 1 vietą ir mėgautis tuo, kai esi 36-erių, beveik 37-erių metų, yra visiškas svajonės išsipildymas. Negaliu tuo dar patikėti“. Šveicaras yra vadinamas geriausiu ir tituluočiausiu visų laikų teniso žaidėju – ant jo trofėjų lentynos puikuojasi rekordinis Didžiojo kirčio turnyrų nugalėtojo prizų skaičius – 20. R. Federerio rekordų šūsnis: Daugiausiai savaičių 1-oje ATP reitingo pozicijoje: 303 savaitės. Iš paskos seka Pete'as Samprasas (286) ir Ivanas Lendlas (270). Vyriausias Nr. 1 vyrų reitinge: Federeriui 36 metai. Prieš tai vyriausias šioje pozicijoje buvo Andre Agassi su 33 metais ir 4 mėnesiais. Ilgiausias laikotarpis, kurio prireikė tenisininkui, kad sugrįžtų į Nr. 1 poziciją. R. Federeris čia vėl nuo rekordo nustūmė A. Agassį – amerikietis grįžo į viršūnę po 3 metų ir 142 dienų pertraukos (1996-1999 metai). Kita garsenybė Jimmy Connorsas tokį sugrįžimą pasiekė per 3 metus ir 65 dienas. Ilgiausias laiko tarpas nuo dienos, kai pirmą kartą užkopė ant ATP lyderio laiptelio iki sugrįžimo ant jo: R. Federerio atveju tai užima 14 metų ir 17 dienų. Kitas sąraše – Rafaelis Nadalis su 9 metais ir 184 dienomis, trečias – J. Connorsas su 8 metais ir 339 dienomis. R. Federeris Roterdamo turnyre žaidžia 9-ą kartą, dukart jį laimėjo (2005 ir 2012). Paskutinį kartą, kai 2013 šveicaras čia žaidė, pasiekė ketvirtfinalį. Pergalingoje dvikovoje su R. Haase būsimoji pirmoji planetos raketė pralaimėjo pirmą savo setą 2018-ais metais. Tačiau šiais metais jis vis dar nenugalėtas – šveicaro sąskaitoje 10 pergalių.