Kelionė marijampoliečiams nebuvo įprasta, komanda į Ženevą vyko keliomis grupėmis, dalis – per Frankfurtą, kiti turėjo laiko įvertinti Vienos oro uosto ypatybes. Galutinis kelionės taškas – viešbutis „Crowne Plaza Geneva“. Nepaisydamas ilgokos kelionės, „Sūduvos“ kapitonas Algis Jankauskas buvo neblogos nuotaikos. „Įsikūrėme normaliai, sąlygos viešbutyje – geros. Gal kiek karštoka, dieną termometro stulpelis kyla iki 30 laipsnių, o rungtynių dieną oras gali būti dar keletu laipsnių karštesnis“,– pirmaisiais įspūdžiais dalinosi A. Jankauskas. „Sūduvos“ kapitonas ne pirmą kartą lankosi Ženevoje, tad yra susipažinęs su įdomiausiomis ir gražiausiomis miesto vietomis. „Ženevos ežeras – žuvingas. Bet geriausias šios išvykos laimikis būtų kelialapis į kitą UEFA Europos lygos etapą“, – šyptelėjo gynėjas. Pirmadienio vakaras buvo skirtas komandos poilsiui, o antradienio vakarą bus išbandyta ir „Stade de Geneve“ aikštė, kurioje vyks rungtynės. „Antradienį daug dėmesio planuojama skirti varžovų analizei, bus video peržiūros. Vakare – priešvaržybinė treniruotė. Vyks įprastas darbas, pasirengimas vienoms iš svarbiausių šio sezono „Sūduvos“ rungtynių“, – sakė A. Jankauskas.