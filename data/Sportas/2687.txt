Penkių dalių istorija pasakos apie iškiliausias šalies žiemos sporto asmenybes, pradedant pirmuoju olimpiečiu, čiuožėju Kęstučiu Bulota, auksą JAV rinktinės sudėtyje laimėjusiu bobslėjininku Edvardu Rimkumi ir baigiant olimpine čempione, slidininke Vida Venciene bei vis dar solidžios sportinės formos Povilu Vanagu. Filmo žiūrovai sužinos daugybę negirdėtų faktų apie Lietuvos žiemos sporto šakų atstovus, išgirs jų ryškiausius prisiminimus bei išgyvenimus. Jie papasakos, kaip jautėsi varžydamiesi po svetima vėliava, apie šiurpuliukus lipant ant apdovanojimų pakylos ir garbę olimpinių žaidynių atidarymo ceremonijoje nešti trispalvę. „Daugelis istorinių faktų apie mūsų šalies žiemos sporto šakų atstovus yra nepelnytai primiršti. Artėjant Pjongčango žiemos olimpinėms žaidynėms, norime juos priminti. Mūsų žiemos sporto šimtmetis yra be galo įdomus. Šiuo filmu priminsime apie tuos, kurie žiemos olimpiadose atstovavo Lietuvai, net jeigu tai daryti jie buvo priversti po svetima vėliava“, – teigė LTOK prezidentė Daina Gudzinevičiūtė. Filme žiūrovai išvys ne tik sportininkus, bet ir istorikus bei Lietuvos įžymybes. Vienas iš jų, dainininkas Marijus Mikutavičius prisipažįsta, kad klausantis Lietuvos olimpiečių istorijų jį labiausiai žavėjo šių žmonių užsispyrimas ir valia. „Ar tavo sunkus darbas, jeigu taip niekada ir neužsikabinai medalio, tampa tik niekam neįdomia rutina? Yra daugybė žmonių, kurie profesionaliam sportui paaukoja visą savo sveikatą, bet taip niekada ir neužima aukščiausių vietų. Dabar ant jų istorijų guli storas dulkių sluoksnis. Sportas šiuo atžvilgiu yra žiaurus dalykas. Tačiau taip norisi tas dulkes nupūsti. Šis filmas tai ir padaro“, – dėstė jis. Artėjant Pjongčango olimpinėms žaidynėms LTOK kas mėnesį žiūrovams pristatys po vieną dokumentinio filmo dalį, o prieš pat žaidynes, kurios Pietų Korėjos mieste vyks kitų metų vasario 9-25 dienomis, bus parodytas ir visas filmas. Planuojama, jog Lietuvai 2018 metų žiemos olimpinėse žaidynėse atstovaus 10 Lietuvos sportininkų.