Ketvirtfinaliuose pergales iškovojo lietuviai Deividas Bagdanovičius (svorio kategorija iki 60 kg), Lukas Kastiuška (iki 64 kg) ir Aras Dudėnas (iki 75 kg), o Liudvikas Lagunavičius (virš 91 kg) tiesiai į pusfinalį pateko burtų dėka. Svorio kategorijoje iki 46-49 kg lietuviams nepavyko patekti į pusfinalį, jie turėjo pripažinti rusų pranašumą. Ignas Tamulis taškais 0:5 pralaimėjo Muhamedui Vakhajevui, o Airidas Staniūnas 1:4 nusileido Dmitrijui Batjajui. Svorio kategorijoje iki 56 kg Aidas Savčenka 0:5 pralaimėjo Nabi Isgandarovui iš Azerbaidžano. Svorio kategorijoje iki 64 kg Lukas Kastiuška vieningu teisėjų sprendimu 5:0 nugalėjo lenką Danielių Piotrowskį. Kitame šios kategorijos ketvirtfinalyje, jaunimo amžiaus grupėje debiutavęs Europos jaunių čempionato prizininkas Romanas Kudriavecas pirmame raunde turėjo pripažinti ruso Aleksejaus Demino pranašumą. Svorio kategorijos iki 81 kg ketvirtfinaliuose kovojo net trys Lietuvos boksininkai, tačiau visi patyrė nesėkmes ir į pusfinalį nepateko. Praėjusių metų turnyro prizininkas Domantas Prišmantas taškais 0:5 pralaimėjo azerbaidžaniečiui Zalirui Musajevui. Darius Vaišnarovičius 0:5 nusileido rusui Eminui Khatajevui, o Donas Spučys trečiame raunde neatsilaikė prieš Mohamedą Azizą Tonatį iš Tuniso. Į D. Pozniako turnyro pusfinalį patekę D. Bagdanovičius kovos su rusu Arltanu Abushinovu, L. Kastiuška susikaus su rusu A. Deminu, A. Dudėnas susitiks su turku Yusufu Uzdemiru, o L. Lagunavičius pirštines surems su lenku Oskaru Kopera. Lietuvos edukologijos universiteto sporto salėje vykstančio turnyro pusfinaliai penktadienį prasidės 13.00 val. Finalinės kovos vyks šeštadienį. D. Pozniako turnyro finalus šeštadienį nuo 15.00 val rodys DELFI TV. Tryliktus metus iš eilės vykstančiame D. Pozniako turnyre kovas iš viso pradėjo 100 boksininkų iš 10 valstybių.