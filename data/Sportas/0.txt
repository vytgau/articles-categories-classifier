„Real“ strategas Zinedine'as Zidane'as prieš dvikovą kalbėjo, kad aikštės šeimininkams reikia greito įvarčio, tačiau pirmieji vartų tinklą „Santiago Bernabeu“ stadione skrodė aktyviau rungtynes pradėję „Bayern“ futbolininkai. 3 minutę po „Real“ gynėjo Sergio Ramoso klaidos įvartį pelnė ir „Bayern“ į priekį 1:0 išvedė Joshua Kimmichas. Tiesa, ilgai pranašumu mėgautis svečiams karališkasis ispanų klubas neleido. 11 min. po juvelyrinio Marcelo perdavimo rezultatą išlygino Karimas Benzema, kamuolį į „Bayern“ vartų tinklą nukreipęs galva. Kiek atlėgus pašėlusiam rungtynių tempui kamuolį ėmė kontroliuoti ir keletą pavojingų atakų surengė Z. Zidane'o auklėtiniai, tačiau sužaidus 30 min. „Real“ gynybą vėl ėmė draskyti Vokietijos čempionai. Įvartį pelnyti galėjo Thomas Mulleris, Robertas Lewandowskis ir Jamesas Rodriguezas, tačiau „Real“ vartininkas Keyloras Navasas žaidė užtikrintai. Antrąjį kėlinį Vokietijos čempionai pradėjo netikėtai vaikiška ir kvaila klaida, kuri kainavo jiems įvartį. 46 min. spaudžiamas varžovų Corentinas Tolisso nelauktai pamušė kamuolį vartininkui S. Ulreichui, tačiau šiam nepavyko jo sugriebti. Pribėgęs K. Benzema į tuščius vartus nesunkiai pelnė savo antrąjį šių rungtynių įvartį ir išvedė „Real“ į priekį 2:1. „Bayern“ nuleisti rankų nė neketino ir 63 min. savo buvusią komandą smūgiu vartininkui tarp kojų nubaudė Jamesas Rodriguezas – rezultatas vėl tapo lygus 2:2. J. Rodriguezas ištesėjo prieš dvikovą duotą pažadą – nešventė įvarčio į savo buvusios komandos vartus, o Miuncheno komanda suaktyvino savo puolimą ir K. Navasui teko gerokai paplušėti, kad išsaugotų savo ginamus vartus tuščius. Rungtynės baigėsi 2:2, o Madrido komanda bendru rezultatu 4:3 išplėšė bilietą į Čempionų lygos finalą, kur sieks trečio iš eilės titulo. Rungtynės „Real“ 2 – 2 „Bayern“ 3' [0 – 1] Joshua Kimmichas 11' [1 – 1] Karimas Benzema 46' [2 – 1] Karimas Benzema 63' [2 – 2] Jamesas Rodriguezas Kitoje pusfinalio dvikovoje Italijos sostinėje trečiadienį grumsis „Roma“ ir „Liverpool“. Pirmose tarpusavio rungtynėse prieš savaitę Liverpulio komanda šventė pergalę 5:2. UEFA Čempionų lygos finalas vyks gegužės 26 dieną Ukrainos sostinėje Kijeve.  