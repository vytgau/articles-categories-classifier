Akivaizdu, kad R. Berankis neišeikvojo visos energijos nei per pirmą gerokai atkaklesnį nei tikėtasi naujojo formato Daviso taurės mačą, nei per ginčus su teisėju iš Graikijos, nei per po dvikovos iškart vykusią spaudos konferenciją. „Mačas išties sunkus išėjo. Bet ir priešininkas, irgi negaliu pasakyti, kad blogai žaidė. Aš tikiu, kad jis vieną geresnių mačų atžaidė išvis kiek yra žaidęs, nes tokiu greičiu ir tokiu procentu yra išties labai sudėtinga pataikyti. Tai, kaip jis sužaidė iki galo du setus – bravo jam“, – nusilenkė varžovui mūsiškis. Pasiteiravus, ar tikėjosi tokio pasipriešinimo iš 19-mečio oponento, R. Berankis linktelėjo. „Su savo paskutinių metų patartimi – taip. Tikrai daug kartų yra tekę žaisti, kai atrodo, kad reitinge skirtumas tarp manęs ir priešininko labai didelis, bet vis tiek būna lygi kova. Tenise visko gali nutikti“, – teigė jis. „Tai, kad varžovas kairiarankis, irgi buvo faktorius, ypač ant šitos dangos, nes ji sena, nusitrynusi ir dėl to labai greita. Tai realiai vienas pagrindinių momentų šiandien buvo pirmas padavimas, ką aš nelabai gerai dariau, o jis – išties puikiai. Ir tas kairiarankio pjautas servas yra itin sudėtingas“, – pripažino R. Berankis. DELFI žurnalisto paklaustas, kokių patarimų davė vyriausiam mačo teisėjui, prie kurio buvo priėjęs emocingai pasikalbėti karščiausiu dvikovos metu, Ričardas negailėjo kritikos. „Atsimerkti. Nes na kur gi tokios klaidos grubios... Ir kas keisčiausia, kad viskas – į estų pusę dar. Vieną-dvi galima padaryti, bet kai „setpointas“, 3:2, „tie-breake“, po to „breakpointas“ buvo, man atrodo, kai toks irgi labai likau nepatenkintas tuo sprendimu teisėjo. Ir visiškai ryškiai matėsi, kad teisėjas bijo ką nors pasakyti, bijo „overrule'ą“ padaryti. Dėl linijos teisėjų – viskas gerai. Jie nėra tiek prisitreniravę, kad drąsiai sakytų milimterinius „out'us“, bet kai bokštą tokį pasodina, tai, grubiai tariant, kam jį išvis sodinti teisėją tokį į bokštelį? Suprantama, pirmas jo mačas, „Davis Cup“, daug žmonių, spaudimas, jaudulys, nežinau kas, bet žinote, manęs tai nedomina.“ 2018 metų sezono Daviso taurės dvikovos pirmą kartą rengiamos pagal naują varžybų formatą. Mačai vyksta ne tris, o tik dvi dienas – šeštadienį ir sekmadienį. Be to, jie žaidžiami iki dviejų laimėtų setų. Pirmą dvikovos dieną vyksta du vienetų susitikimai, o antrąją – dvejetų susitikimas ir du vienetų mačai (penktasis mačas nežaidžiamas, jei nebeturi įtakos galutiniam rezultatui). „Iki trijų laimėtų setų tik „Grand Slamuose“ žaidžia, tai tikrai nėra tokios baimės ir rizikos čia. Normalios varžybos. Man asmeniškai yra geriau, kad du setai, nes kai tekdavo visus vienetus žaisti ir kartais dar dvejetus, tai per tris dienas būdavo minimum devyni setai. Čia neįskaitant to, kad jei vieną kitą setą pralaimi ar laimi, tada keturis-penkis žaidi per dieną. O dėl dienų, kad vyksta šeštadienį-sekmadienį, mūsų komandai didelės įtakos nedaro. Čia labiau į pliusą toms rinktinėms, kurios turi tikras dvejetų poras“, – įvertino naująją sistemą Lietuvos rinktinės lyderis. Jis negalėjo pasakyti, ar sekmadienį stos į kovą dvejetų mače. „Žinote, kas blogiausia? Kad neaišku. Žinočiau, tikrai pasakyčiau. Bet dar spręsime, žiūrėsime, kaip čia kas. Jeigu aš žaisčiau, manęs rytoj lauktų minimum keturi setai. Ar tai man tinka? Nei šilta, ne šalta. Reikia augintis dvejetų porą mums“, – konstatavo R. Berankis. Jis itin gyrė žiūrovų palaikymą, kurio sulaukė žaisdamas Šiauliuose. „Labai gerai. Be jo, šiandien būtų buvę daug sunkiau. Ką jau ką, bet fanams esu labai dėkingas už tokį palaikymą. Ir išvis dar garsiau, dar audringiau tegul serga drąsiai. Čia juk Daviso taurė. Mačiau ir apsauga ten kažką ramino, bet čia gėlytės, nebūtina to net daryti.“ Šeštadienį kaip tik paaiškėjo, su kokiu varžovu jam teks grumtis jau kitą savaitę Monpeljė startuojančiame turnyre ATP „World Tour 250“ turnyre „Open Sud de France“. Tai – 36-erių metų prancūzas Julienas Benneteau (ATP 54). „Matysime, dabar treniruojuosi Davise, tad būsiu pasiruošęs“, – šypsojosi Ričardas. Primename, kad Šiaulių teniso mokykloje įsibėgėjusiame Europos-Afrikos zonos antros grupės susitikime tarp Lietuvos ir Estijos teniso rinktinių šeimininkai po pirmos dienos pirmauja rezultatu 2:0 – po gražios Lauryno Grigelio pergalės 7:5, 6:2 prieš pirmą estų raketę Jurgeną Zoppą (ATP 171) tautiečio pavyzdžiu pasekė ir R. Berankis, 7:5, 7:6 (7:3) įveikęs K. Raismą. Sekmadienį vyksiančiame dvejetų mače turėtų susikauti L. Grigelio ir Luko Mugevičiaus duetas prieš K. Raismos ir Mattiaso Siimaro porą. Tiesa, komandų kapitonai dar turi teisę keisti dvejetų sudėtis. Antrame 2018 metų Daviso taurės antros grupės Europos-Afrikos zonos rate Lietuvos rinktinės lauks susitikimas su Tuniso arba Suomijos atstovais (kol kas ten – 1:1). Tai – jau septintoji lietuvių ir estų tarpusavio dvikova, bet visi iki šiol vykę susitikimai baigėsi Estijos pergalėmis. Tiesa, didžiąją dalį šių pergalių estai iškovojo prieš keliolika metų, kuomet komandų sudėtyse dar nebuvo dabartinių lyderių. 