Paskutinėse turnyro rungtynėse sekmadienį lietuvės 5:3 (4:2) įveikė Škotijos riedulininkes. Lietuvos rinktinės pranašumas išryškėjo jau pirmajame kėlinyje. Tiesa, į Ugnės Chmeliauskaitės 4 min. pelnytą įvartį jau po minutės škotės atsakė savo taikliu smūgiu po mažojo kampinio. Atitrūkti pavyko kėlinio viduryje, kai 10 min. pasižymėjo Sandra Adomavičiūtė, o 12 min. dar vieną įvartį pridėjo U. Chmeliauskaitė. 17 min. varžovės sumažino atsilikimą iki minimumo, bet jau 18 min. Erlanda Nomeikaitė atkūrė dviejų įvarčių persvarą. Antrojo kėlinio pradžioje (23 min.) U. Chmeliauskaitė pelnė savo trečiąjį įvartį ir įtvirtino lietuvių persvarą. Škotijos ekipa dar vieną mažąjį kampinį realizavo 37 min., tačiau išsigelbėti nuo pralaimėjimo nepajėgė. Kitose dėl išlikimo II divizione kovojusios grupės rungtynes Velsas 3:2 įveikė Švediją ir leido Lietuvos komandai pakilti į penktąją vietą. Lietuvos ir Švedijos komandos grupėje surinko po 6 taškus, o Škotijos ir Velso – po 3. Su II divizionu dėl prasčiausio įmuštų ir praleistų įvarčių santykio atsisveiko Velso komanda.