Šis rezultatas J. Spudžiui lėmė galiutinę dešimtą poziciją. Anot lengvaatlečio, tikėtis kažko daugiau buvo sunku, nes pasirengimą pirmenybėms apsunkino sveikatos problemos. „Per pasiruošimą buvo daug problemų. Visos jos – dėl mano nugaros traumos. Sunkus pasiruošimas buvo. Apie tapimą nugalėtoju ar prizininku reikia mąstyti realiai. Matai reitingus, žinai, kokie atvyks varžovai. Norint kažko, turi demonstruoti žymiai geresnį rezultatą“, – sakė J. Spudis. J. Spudis 2014 m. yra tapęs šios rungties Europos čempionu, o 2016 m. Senojo žemyno pirmenybėse iškovojo sidabro medalį. Apie tokias aukštumas planetos pirmenybėse lietuvis negalvojo. „Džiaugiuosi, kad iš stadiono išėjau savo kojomis. Jaučiu kojas, jaučiu dubenį. Kol kas tik dėl to ir galiu pasidžiaugti“, – po pasirodymo olimpinėje arenoje sakė J. Spudis. Pasaulio čempionu tapo Trinidado ir Tobago sportininkas Akeemas Stewartas, po kurio kojomis krito pasaulio rekordas. Naujas geriausias rezultatas, garantavęs auksą, yra 57 metrai 61 centimetras. Už čempiono nugaris liko islandas Helgis Sveinssonas (56 metrai 74 centimetrai) ir kanadietis Alisteris Mcqueenas (55 metrai 72 centimetrai).  