Elektrėnų savivaldybėje „Energijos“ klubo steigėjai Karolis Kubilius ir Rolandas Aliukonis, kartu su Elektrėnų meru Kęstučiu Vaitukaičiu, įteikė D. Kasparaičiui legendinio Lietuvos ledo ritulio klubo marškinėlius bei sutarė dėl žaidėjo dalyvavimo kitų metų Lietuvos čempionate vilkint „Energijos“ klubo aprangą, praneša oficiali klubo interneto svetainė. „Labai džiaugiamės, kad D. Kasparaitis užsivilks „Energijos“ marškinėlius. Tai buvo tik laiko klausimas, kada tai įvyks. Mes jau kurį laiką bendradarbiaujame su Dariaus Kasparaičio ledo ritulio mokykla, o pats Darius taip pat yra kilęs iš Elektrėnų ir čia pradėjęs mokytis ledo ritulio paslapčių“, – po susitikimo kalbėjo K. Kubilius. Dar nėra paskelbtas Lietuvos ledo ritulio čempionato tvarkaraštis, todėl nėra žinoma, kada tiksliai D. Kasparaitis prisijungs prie „Energijos“. Visgi K. Kubilius atskleidė, kad legendinis ledo ritulininkas ateinantį sezoną „Energijos“ gretose planuoja sužaisti nuo vienerių iki kelių rungtynių. K. Kubilius taip pat atskleidė, kad praėjusį sezoną pradėtas bendradarbiavimas su D. Kasparaičio ledo ritulio mokykla tęsis ir kitą sezoną, kuriame „Energijos“ klubas vėl žais ne tik Lietuvos čempionate, tačiau ir Baltarusijos aukščiausioje lygoje. „Esame Lietuvos ledo ritulio piramidės viršūnėje, todėl norime, kad talentingi jaunieji ledo ritulininkai iškarto nepabėgtų į užsienį, o tobulėtų „Energijos“ klube. Žaisime Baltarusijos aukščiausioje lygoje, per sezoną turėsime daug rungtynių, todėl tai yra labai naudingas bendradarbiavimas ne tik abiem pusėms, tačiau ir visam Lietuvos ledo rituliui“, – sakė K. Kubilius. 44-erių D. Kasparaitis pastaruosius keturis sezonus rungtyniaudavo Vilniaus „Hockey Punks“ komandoje, kurioje spėjo sužaisti septynerias rungtynes. Per jas legendinis ledo ritulininkas įmušė 6 įvarčius ir atliko net 16 rezultatyvių perdavimų. D. Kasparaitis praeityje yra žaidęs už Rusijos rinktinę ir ne tik dalyvavęs net keturiose olimpiadose, tačiau yra vienintelis Lietuvos ledo ritulininkas, iškovojęs aukso medalį. Norint atstovauti gimtajai šaliai, D. Kasparaičiui reikėjo keturis sezonus iš eilės rungtyniauti Lietuvos čempionate. Tą pasiekęs, D.Kasparaitis jau lapkričio 10-12 dienomis Klaipėdos „Švyturio“ arenoje vyksiančiame Baltijos iššūkio taurės turnyre pirmą kartą apsivilks Lietuvos rinktinės marškinėlius.