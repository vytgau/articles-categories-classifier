L. Hamiltonas džiaugėsi labai greitu bolidu per treniruotes, tačiau dabar jo laukia rimtas iššūkis. Pagal čempionato nuostatus, lenktynininkas su viena pavarų dėže turi važiuoti šešeriose lenktynėse iš eilės. Britui ji buvo pažeista per Azerbaidžano „Grand Prix“, todėl reikėjo keisti. L. Hamiltonas kalbėjo apie savo tikslus Austrijoje. „Nemanau, kad žiūrovai vėl pamatys mano susidūrimą su Sebastianu Vetteliu. Daviau aiškiai suprasti, kad aš to nenoriu. Planuoju, kad kova bus arši, bet švari ir sąžininga. Kita vertus, aš nekeisiu taktikos ir lenktyniausiu agresyviai. Noriu laimėti šį čempionatą. Labai daug treniravausi, maksimaliai susikaupęs dirbau, kad atvykčiau į Austriją puikios sportinės formos. Dvejos artimiausios lenktynės bus itin svarbios, nes praradau taškų praėjusiame etape. Dabar man reikia vytis pagrindinį varžovą. Manau, kad sekamdienį galiu pasivyti ar net aplenkti Sebastianą bendroje įskaitoje“, – samprotavo britas. Dabar S. Vettelis turi 153 taškus, o L. Hamiltonas – 139. Komandų rikiuotėje pirmąją vietą užima „Mercedes“, kuri surinko 250 taškų. „Ferrari“ sukaupė 226. Papildomos intrigos lenktynėse gali sukelti oro sąlygos. Sinoptikai ir šeštadienį ir sekmadienį prognozuoja lietų su perkūnija. Bus karšta – 28-31 laipsniai. Pernai Spielbergo trasoje nugalėtoju tapo L. Hamiltonas. Jis yra vienintelis iš dabar lenktyniaujančių pilotų laimėjęs Austrijoje. Daugiausia kartų – tris – čia triumfavo legendinis prancūzas Alainas Prostas. Ir kvalifikaciją, ir lenktynes tiesiogiai rodys vaizdo transliacijų internetu platforma www.viaplay.lt bei „Viasat Sport baltic“ kanalas. Kvalifikacija prasidės šeštadienį 14.55 val., o lenktynės sekmadienį – 14.50 val.