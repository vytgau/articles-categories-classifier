„Daugelis renginio dalyvių Lietuvoje lankėsi pirmą kartą. Tai buvo puiki proga sustiprinti Lietuvos lengvosios atletikos, šalies sporto pozicijas tarptautinėje arenoje, galimybė garsinti Lietuvos vardą. Ir šia galimybe mes puikiai pasinaudojome – kiekvieną dieną girdėjome dalyvių padėkas, o EA vadovai pabrėžė, kad tokio sėkmingo ir glaudaus bendradarbiavimo tarp EA ir nacionalinės federacijos dar niekada nebuvo“, – pasakojo organizacinio komiteto vadovas Rimantas Mikaitis. Konvencijos metu lengvosios atletikos federacijos suderino 2018 metų svarbiausių varžybų, tokių kaip nacionaliniai čempionatai, kalendorių, pasirašė sutartis tarptautinių varžybų vykdymui. LLAF pratęsė bendradarbiavimą su Latvijos, Estijos, Baltarusijos ir Slovakijos federacijomis. Kongrese nacionalinių federacijų vadovai balsavo už EA konstitucijos pakeitimus, susipažino su finansinėmis svarbiausios Europos lengvosios atletikos organizacijos 2015-2016 metų ataskaitomis. Trijų dienų renginius vainikavo „Golden Tracks“ iškilmės, kuriuose būrį nominacijų sugvelbė lietuviai – už viso gyvenimo nuopelnus pagerbtas disko metikas Virgilijus Alekna, EA trenerių apdovanojimus atsiėmė Viktoras Meškauskas ir Aldona Dobregienė, o moterų lyderės – LLAF generalinė sekretorė Nijolė Medvedeva. Geriausiais Europos lengvaatlečiais pripažinti Vokietijos ieties metikas Johannesas Vetteris ir graikų šuolininkė su kartimi Ekaterini Stefanidi. Kylančių žvaigždžių titulus nuskynė Norvegijos bėgikas Karstenas Warholmas bei Ukrainos šuolininkė į aukštį Julija Levčenka. „Mes, sporto žmonės, norėjome parodyti savo gyvenimą kitaip – ne vien stadioną, varžybas, treniruotes. Tai, kas vyko Lietuvoje, yra didžiausias ne varžybinis lengvosios atletikos šeimos renginys Europoje. Tai galimybė mums, federacijai ir lietuviams, parodyti kokybišką darbą, priimti svečius, kad jie išsivežtų iš mūsų šalies pačius geriausius įspūdžius“, – džiaugėsi LLAF prezidentas Eimantas Skrabulis. 2019 metais Europos lengvosios atletikos kongresas vyks Prahoje (Čekija). 