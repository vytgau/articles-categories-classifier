„Dauguma atletų jau atvyko. Pirmieji Kaune įsikūrė portugalai, kurie čia jau nuo antradienio. Europos atstovai dirba kartu su vietos organizatoriais visą šią savaitę, nes tai vienas iš keturių svarbiausių Europos dziudo sąjungos renginių ir jam skiriamas ypatingas dėmesys“, - sakė Lietuvos dziudo federacijos prezidentas Vigmantas Sinkevičius. Teisę dalyvauti Čempionate turi visos 50 Europos dziudo sąjungos (European Judo Union – EJU) narės. Remiantis EJU taisyklėmis, kiekviena šalis gali deleguoti ne daugiau nei 20 sportininkų. Šia galimybe pasinaudojo Čempionato lyderėmis laikomos Prancūzija ir Rusija, kurioms atstovaus maksimalus atletų skaičius. Ne ką mažiau skaitlingos komandos ir iš kitų, stiprias dziudo tradicijas turinčių, valstybių: Vokietija (19), Vengrija (19), Ukraina (19), Gruzija (18), Moldova (18), Turkija (18). Lietuvai atstovaus 8 merginos ir 10 vaikinų. „Lietuvos rinktinė yra stipriausios sudėties. Praėjome ilgą pasiruošimo kelią ir užtikrintai galiu pasakyti, kad Čempionatui esame pasiruošę ,– sakė vienas iš Lietuvos jaunių rinktinės vadovų Vasilyjus Rybinas. – Vertinant priešininkus galiu pasakyti, kad šiuo metu tarp stipriausiųjų Europoje yra prancūzai, gruzinai ir rusai.“ EJU nušviesdama Europos dziudo čempionatą Kaune taip pat atkreipia dėmesį į šių šalių sportininkus. Tarp lyderių įvardinamos gruzinės Sofio Somkišvili (+70 kg) ir Mariam Čanturia (-63 kg), rusai Kazbekas Nagučevas (-60kg) ir Glafira Borisova (-40kg). „Šiais metais sieksiu dviejų titulų: tikiuosi nugalėti Europos čempionate Kaune ir pasaulyje. Manau, kad Europoje man rimtesnių varžovių nėra. Tačiau viską parodys varžybos. O pasaulyje reiktų pasisaugoti Japonijos atstovių“, - sakė S. Somkišvili. Europos dziudo čempionatas (U-18) Lietuvoje vyksta pirmą kartą. Teisė organizuoti šį prestižinį renginį buvo suteikta įvertinus Lietuvos dziudo federacijos organizuotus tarptautinius turnyrus įvairius bei Europos ir pasaulio dziudo taurės etapus. „Šį kartą kartelė pakelta išties aukštai. Vien techniniai sprendimai pareikalavo milžiniškų investicijų į IT sprendimus, teko pirkti ir naujus tatamius, nes šiais metais pasikeitė reikalavimai ir jie turi būti visu centimetru storesni. Vis dėlto didžiausias iššūkis – viešbučių trūkumas Kaune. Juolab kad tuo pačiu vyksta Pasaulio lietuvių sporto žaidynės“ , – pasakojo V. Sinkevičius. Vis dėlto atvykstantys svečiai iš visos kontinentinės Europos negaili komplimentų Kaunui. Pasak federacijos vadovo, Kauną jie vadina labai europietišku miestu ir ypatingai žavisi pagrindine miesto pėsčiųjų gatve, pilna puikių restoranų, kur patiekiamas itin kokybiškas ir gan nebrangus maistas bei vakarais pilnu miestu šurmuliuojančių žmonių. Pagyrų iš EJU sulaukė ir „Žalgirio“ arena, kurioje vyks čempionatas. „Jūsų arena – fantastiška. Ji viena geriausių lyginant su tomis, kuriose pastaruosius penkerius metus vyko dziudo čempionatai. Čia yra visa reikalinga infrastruktūra tiek sportininkams, tiek aptarnaujančiam personalui, VIP svečiams, žiniasklaidai. Be to, ją lengvai galima pritaikyti dziudo reikmėms“, – sakė Europos dziudo sąjungos vykdomojo komiteto narė Catarina Rodrigues. Stipriausi Europos dziudo atletai dvi dienas čia varžysis kovodami individualiai, o sekmadienį vyks komandinės varžybos. Nors čempionatas startuoja penktadienį, dar ketvirtadienį vyks nemažai oficialių renginių. Svarbiausi jų – burtų traukimas ir oficialus atletų svėrimas. Europos dziudo čempionatas vyks Kauno „Žalgirio“ arenoje birželio 30 - liepos 2 dienomis. Renginys nemokamas. Gyvai transliacijas galima stebėti oficialiame EJU tinklapyje www.eju.net Ir per per DELFI TV.