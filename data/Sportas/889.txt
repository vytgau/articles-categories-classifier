Dėl talismanų iš proto einanti Japonija išdidžiai pristato du naujus futuristinio dizaino personažus – tai oficialūs 2020 metų Tokijo vasaros olimpinių žaidynių talismanai. Talismanus balsuodami išrinko Japonijos pradinių mokyklų moksleiviai. Oficialiai 2020 metų olimpinių žaidynių simboliai pristatyti vienoje Tokijo mokykloje susirinkusiems mažyliams. Mėlynais langeliais dekoruotas talismanas skirtas olimpinėms žaidynėms, o rožinių vyšnių žiedų įkvėptas personažas pasirinktas paraolimpinėms. Dabar specialiai talismanų rinkimų komisijai teks apsispręsti dėl jų vardų. Praeitais metais paskelbę konkursą, oganizatoriai sulaukė per 2 tūkst. dalyvių paraiškų. Gruodį iš jų visų buvo atrinktos trys galimos talismanų poros, iš kurių moksleiviai išrinko verčiausią.