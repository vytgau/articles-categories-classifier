Beveik prieš dvejus metus įspūdingą profesionalo karjerą NHL lygoje baigęs lietuvis pernai rudenį pažadėjo ruoštis pasaulio čempionatui Lietuvoje ir tą daro beveik pusmetį. Prieš savaitę D. Zubrus dalyvavo labdaringame buvusio komandos draugo „Capitals“ klube, Ukrainos ir Slovakijos pilietybes turinčio buvusio NHL žaidėjo Peterio Bondros organizuotame mače, kuriame susirinko ir ką tik karjerą baigę ledo ritulininkai, ir garbaus amžiaus veteranai. „Su P. Bondra kartu žaidėme Vašingtono „Capitals“ klube. Netoli Vašingtono gimė mano sūnus Tomas, tad visada malonu grįžti į šį miestą. Sužaidžiau rungtynėse, kuriose surinkti pinigai bus skirti labdarai. Jaučiuosi puikiai, jausmas kaip prieš prasidedantį NHL sezoną“, – hockey.lt sakė D. Zubrus. Vienas geriausių visų laikų Lietuvos ledo ritulininkų Majamyje, kuriame gyvena pastaruosius metus, 4–5 kartus per savaitę lanko ledo ritulio treniruotes, mankštinasi su svoriais. „Į Lietuvą atvyksiu po Velykų ir iškart prisidėsiu prie rinktinės stovyklos“, – rimtai pasiruošimui su rinktine nusiteikęs D. Zubrus. „Mūsų svajonių komanda“ pavadinta Lietuvos ledo ritulio rinktinė pasiruošimą pasaulio čempionatui pradės balandžio 3 dieną Elektrėnuose. Iki pasaulio čempionato kovų Kaune rinktinė sužais net 4 draugiškas rungtynes. Balandžio 8 dieną, (17 val.) ir balandžio 9 dieną (19 val.) Vilniaus pramogų arenoje Lietuvos rinktinė dukart išbandys jėgas su Latvijos klubų rinktine. Po savaitės Lietuvos rinktinė išskris į Didžiąją Britaniją, kur balandžio 14 dieną (19 val.) Milton Keinse ir balandžio 15 dieną (17 val.) Koventryje sužais dvejas draugiškas rungtynes su Didžiosios Britanijos rinktine, kuri praėjusiais metais laimėjo IB divizioną ir ruošiasi IA diviziono kovoms Budapešte (Vengrija). Šiose dvikovose šalia D. Zubraus jau turėtų rungtyniauti prie rinktinės Didžiojoje Britanijoje prisijungsiantis dar vienas NHL lygoje rungtyniavęs lietuvis, oficialiam debiutui pasaulio čempionate su Lietuvos rinktine besiruošiantis 45 metų Darius Kasparaitis. Pasaulio čempionato IB diviziono kovose Kauno „Žalgirio“ arenoje balandžio 22–28 dienomis Lietuvos rinktinė dėl teisės žaisti IA divizione kausis su Kroatijos, Rumunijos, Japonijos, Ukrainos ir Estijos rinktinėmis.