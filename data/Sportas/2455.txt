„Arsenal“ futbolininkai ir šį sezoną kol kas liūdina savo sirgalius. „Kanonieriai“ turi 19 taškų ir užima tik 6 vietą. Iš pastarųjų keturių dvikovų Arsene‘o Wengero auklėtiniai laimėjo tik dvi. „Tottenham Hotspur“ padėtis geresnė. Ši ekipa surinko 23 taškus ir rikiuojasi trečioje pozicijoje. Tokį pat kraitį sukaupė antroje vietoje esantis „Manchester United“ klubas. „Spurs“ iškovojo penkias pergales per pastarąsias šešerias rungtynes. Čempionate Pirmauja „Manchester City“ futbolininkai, kurių sąskaitoje – jau 31 taškas. Šiaurės Londono derbis „Premier“ lygoje vyks 51-ą kartą. 18 pergalių šventė „Arsenal“, 11 – „Spurs“, o 21 mačas baigėsi taikiai. Iš viso įvairiuose frontuose „kanonieriai“ varžovus nugalėjo 80 kartų, 62 sykius jiems nusileido, 51-oje dvikovoje užfiksuotos lygiosios. Tiesa, pastaruoju metu tarpusavio mūšiuose kur kas geriau sekasi „Tottenham Hotspur“ futbolininkams. Jie iš paskutinių šešių mačų „Premier“ lygoje „Arsenal“ komandą palaužė keturis kartus, o dvejos rungtynės nugalėtojo neišaiškino. Tai ilgiausia „Arsenal“ nelaimėtų rungtynių serija prieš „Spurs“. Praėjusį ir užpraėjusį sezoną ekipų akistata „Emirates“ stadione baigėsi 1:1. Po traumos aikštėje turėtų pasirodyti „Spurs“ puolimo variklis Harry Kane‘as, kuris į „Arsenal“ vartus įmušė net šešis įvarčius per penkerias tarpusavio rungtynes. Susižeidę buvo ir kiti „Spurs“ svarbūs žaidėjai – saugas Dele Alli, vartininkas Hugo Llorisas, tačiau ir jie tikriausiai rungtyniaus. Į rikiuotę po traumos grįš „Arsenal“ puolėjas Danny Welbeckas, bet negaluoja kitas šios pozicijos žaidėjas Olivier Giroud. Jis gali likti ant suolo. Šį ir dar keturis 12-ojo turo mačus rodys vaizdo transliacijų internetu platfforma www.viaplay.lt ir „Viasat Sport Baltic“ kanalas. Tiesioginių transliacijų tvarkaraštis per viaplay.lt ir „Viasat Sport Baltic“: Lapkričio 18 diena 14.20 val. „Arsenal“ – „Tottenham Hotspur“ 16.50 val. „Liverpool“ – „Southampton“ 19.20 val. „Mancheser United“ – „Newcastle United“ Lapkričio 19 diena 18.00 val. „Watford“ – „West Ham United“ Lapkričio 20 diena 21.50 val. „Brighton“ – „Stoke City“