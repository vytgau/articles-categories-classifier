Žaidynių organizatoriai priversti nuardyti didžiules lauko palapines baiminantis, kad vėjas gali jas suplėšyti ar nunešti. Prieš moterų ledo ritulio rungtynes tarp Korėjos ir Japonijos buvo uždaryta didžiulė žiniasklaidos palapinė. Popiet korėjiečių ir anglų kalba sklido įspėjamieji pranešimai, raginantys olimpinių žaidynių svečius vengti atvirų erdvių lauke ir saugotis stiprėjančio vėjo. Dėl kritiškai pablogėjusių oro sąlygų keitėsi ir mūsų olimpiečių planai. Trečiadienį startuoti turėjo kalnų slidininkė Ieva Januškevičiūtė bei biatlonininkės Diana Rasimovičiūtė ir Natalija Kočergina. Biatlonininkių 15 km individualios lenktynės nukeltos į ketvirtadienį, o kalnų slidinėjimo slalomo lenktynės, kuriose varžysis Ieva Januškevičiūtė, turėtų vykti penktadienį. Jau trečią dieną iš eilės atšaukiami įvairių rungčių startai. 