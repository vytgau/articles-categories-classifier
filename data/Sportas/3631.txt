Planetos pirmenybėse kovos vienintelis Lietuvos atstovas – 2012 m. Londonoolimpiados bei 2015 ir 2017 m. Europos čempionatų prizininkas Evaldas Petrauskas. 25 metų E. Petrauskui tai bus jau ketvirtas pasaulio čempionatas. Geriausiai lietuviui sekėsi 2013 m. Almatoje (Kazachstanas) vykusiame čempionate, kur E. Petrauskas iškovojo dvi pergales ir užėmė 7 vietą. 2011 ir 2015 m. čempionatuose lietuvis pralaimėjo pirmąsias kovas. Ištraukus burtus paaiškėjo, kad E. Petrauskas pirmoje svorio kategorijos iki 64 kg kovoje penktadienį vakare susitiks su trejais metais jaunesniu, bet vienuolika centimetrų aukštesniu Kanados atstovu Arturu Bijarslanovu. 174 cm ūgio A. Bijarslanovas gimė Rusijos Federacijai priklausančios Dagestano respublikos sostinėje Machačkaloje. Dar vaikystėje jo šeima persikėlė gyventi į Torontą ir „Čečėnų vilku“ vadinamas A. Bijarslanovas atstovauja Kanadai. Skambiausi 22 metų A. Bijarslanovo laimėjimai – bronzos medaliai Amerikos Konfederacijos čempionatų bronzos medaliai 2015 ir 2017 m. 2015 m. jis tapo Pan Amerikos žaidynių čempionu ir debiutavo pasaulio čempionatuose. A. Bijarslanovas jaunių varžybose dukart yra susitikęs su Eimantu Stanioniu. Abu kartus pergales iškovojo lietuvis. 2012 m. pasaulio jaunių čempionate E. Stanionis įveikė A. Bijarslanovą po atkaklios kovos 12:11, o Vokietijoje vykusio Branderburgo turnyro pusfinalyje dabar profesionalų ringe kovojantis Lietuvos boksininkas laimėjo taškais 13:10. E. Petrausko ir A. Bijarslanovo kovos nugalėtojas pasaulio čempionato aštuntfinalyje susitiks su septintuoju skirstytu Elvisu Rodriguezu iš Dominikos Respublikos. Pasaulio čempionate teisėjaus ir lietuvis Gintaras Šniukšta. Po Nepriklausomybės atkūrimo, Lietuvos boksininkai pasaulio čempionatuose iškovojo 5 medalius. 1993 m. sidabrą laimėjo Vitalijus Karpačiauskas, 1995 m. bronzos medalius laimėjo V. Karpačiauskas ir Vidas Bičiulaitis, 2007 m. bronzą iškovojo Daugirdas Šemiotas, o 2011 m. – Egidijus Kavaliauskas.