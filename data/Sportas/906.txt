„Tenka pripažinti, kad dėl nusidėvėjusios infrastruktūros Sporto gatvė yra negausiai lankoma ir nepatraukli kauniečiams. Turime unikalų šansą ją prikelti naujam gyvenimui“, - teigė vienas iš rekonstrukcijos projekto autorių architektas Tomas Kuleša. Pasak projektuotojų, teritorijos architektūrinę idėją įkvėpė ryšys su Ąžuolynu ir čia esančiu sporto statinių kompleksu. Projektuojamą teritoriją sudaro Sporto gatvėje suformuota aikštė ir teritorija tarp S. Dariaus ir S. Girėno paminklo ir sporto halės, kur numatyta įrengti sportininkų Šlovės alėją. „Naujoje aikštės dangoje rūdinto plieno borteliais bus kuriama tinkliška lapo struktūra, kurią užpildys tamsiai pilkos granito trinkelės. Išryškinant sąsajas tarp miesto ir gamtos, kietoje trinkelių dangoje bus suformuoti vejos intarpai, o pakraščiuose - kietos dangos perėjimai į žalią veją, formuojant vaizdą lyg granitas ištirptų žolėje. Ąžuolo lapo motyvą pasirinkome dėl paprastos priežasties - jis simbolizuoja tautos vienybę ir stiprybę“, - sakė T. Kuleša. Priešprojektinius pasiūlymus parengę architektai naujoje Sporto gatvėje nemato ir sovietmetį menančių statinių: betoninių atraminių sienučių su suoliukais, siurblinės ir pašonėje esančio pastato. „Atsisakius šių nereikalingų statinių, pasikeistų erdvės urbanistinė kompozicija, Sporto gatvės prieigos nuo Parodos gatvės taptų labiau atviros. Atsisakius sienučių atsivertų vaizdas į Ąžuolyną, atsirastų betarpiškas vizualinis ryšys tarp parko ir aikštės“, – pasakojo T. Kuleša. Pasak architekto, siurblinė šiai dienai neatlieka jokios funkcijos. Sovietmečiu šalia jos buvo įrengtas fontanas, tačiau jam išnykus, siurblinė prarado reikšmę. Ją pašalinus būtų atvertas praėjimas į parką. „Projektuodami erdvę ją traktavome kaip įėjimą į Ąžuolyną. Manome, jog geriausia danga būtų granito trinkelės, ant kurių būtų patogu vaikščioti. Numatėme, jog trinkelės turėtų būti ne per slidžios. Visi mažosios architektūros elementai ir komunikacijos - dviračiu stovai, vandens lietaus surinkimo sistema, elektros stulpai, suoliukai, šiukšliadėžės - bus nauji“, - sakė T. Kuleša. Rekonstruotoje Sporto gatvėje numatyta įrengti sportininkų Šlovės alėją, kurioje būtų įrengtos rūdinto plieno garbės lentos, įrengiamos trinkelių dangoje. Pagal planą, visą Sporto gatvės teritoriją apšvies šviestuvai, kurių stulpai bus plastiškų formų, pagaminti iš rūdinto plieno. Sporto gatvėje numatomi aukštesni šviestuvai, kurie bus įrengiami grupėmis. Šlovės alėjoje numatomi žemesni pavieniai šviestuvai. Prie įėjimų į stadiono cokolinės dalies patalpas taką apšvies žemi stulpeliai. Teritorijoje taip pat numatomas specialus medžių ir paminklo apšvietimas. Prie įėjimo į Ąžuolyną numatoma įrengti geriamo vandens stotelę. Taip pat numatomos keturios zonos, kuriose bus įrengti dviračių stovai: prie šiaurinės Sporto gatvės ribos, šalia įėjimų į stadionus ir priešais šoninį Lietuvos sporto universiteto įėjimą. „Pradedant stadiono rekonstrukciją, būtina atnaujinti ir jo prieigas. Pasiūlymuose gana paprastomis architektūrinėmis priemonėmis užkoduotas šios erdvės įjungimas į Ąžuolyno kontekstą. Ši teritorija turi didžiulį potencialą tapti gyva erdve ne tik renginių metu“, - teigė Kauno miesto tarybos narys architektas prof. Jonas Audėjaitis. Užbaigti Sporto gatvės rekonstrukcijos projektą planuojama iki pavasario pabaigos. Tuomet prasidės statybos darbų pirkimo konkursas. Planuojama, jog didžioji rekonstrukcijos kaštų dalis bus padengta Europos Sąjungos fondų lėšomis. Kovo mėnesį turėtų paaiškėti, kas rekonstruos S. Dariaus ir S. Girėno stadioną. Viešųjų pirkimų procedūros pasiekė galutinę stadiją, už šią sritį atsakingi savivaldybės specialistai vertina penkių konkurse dalyvaujančių įmonių pasiūlymus.