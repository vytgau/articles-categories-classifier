Bavarai namuose 4-2 pranoko Bremeno „Werder“. Po du įvarčius nugalėtojams pelnė Thomasas Mulleris ir Robertas Lewandowskis. Lemiamus įvarčius jie mušė 77-ąją ir 84-ąją minutėmis. Penktadienį „Bayern“ oficialiai paskelbė, kad vasarą komandos gretas be perėjimo mokesčio papildys vienas perspektyviausių Vokietijos futbolininkų Leonas Goretzka, nuo kurio nusisuko dabartinio jo klubo sirgaliai. Norą palikti Gelzenkircheno „Schalke“ pareiškusiam ir su „Bayern“ susitarimą pasiekusiam 22-ejų saugui fanai prieš namų rungtynes su „Hannover“ iškėlė iškalbingą plakatą. Schalke fans had a strong message for Leon Goretzka today 👀 pic.twitter.com/intpcLBrxf — B/R Football (@brfootball) January 21, 2018  „Nei pinigai, nei trofėjai nėra verti daugiau už mūsų komandą. Visi to nesuprantantys gali eiti velniop!”, – plakate parašė „Schalke“ aistruoliai. L. Goretzka aikštelėje praleido valandą, o jam atsisėdus ant suolo Gelzenkircheno klubas nesugebėjo išsaugoti turėtos minimalios persvaros. 86-ąją minutę Niclas Fuellkrugas išplėšė „Hannover“ lygiąsias 1-1. Čempionate užtikrintai pirmaujantys „Bayern“ futbolininkai su 47 taškais prieš artimiausius persekiotojus turi jau 16 taškų persvarą. Antrąją vietą dalinasi po 31 tašką turintys „Schalke“, „Leipzig“, Leverkuzeno „Bayer“ ir Monchengladbacho „Borussia“ klubai. Vos tašku nuo jų atsilieka Dortmundo „Borussia“ ir Frankfurto „Eintracht“. Sekmadienį vienas susitikimas buvo sužaistas Anglijos „Premier“ lygoje. Taškus prarado „Tottenham“ ekipa, kuri svečiuose 1-1 pasidalino po tašką su „Southampton“. 15-ąją minutę į savo vartus įsimušė Davinsonas Sanchezas, bet jau po trijų minučių savo įvarčių sąskaitą papildė Harry Kane‘as. Londono klubas su 45 taškais lieka penktoje pirmenybių vietoje.