Baltijos lygos debiutantė „Norvelita“ šeštadienį svečiuose 1-3 (17:25, 25:22, 20:25, 23:25) pralaimėjo Jėkabpilio „Luši“ (Latvija) komandai. Raseinių komandai 19 taškų pelnė Artūras Vincelovičius, 11 – Jaroslavas Bogdanovičius. Raseiniškiai atsitiesė sekmadienį, kuomet svečiuose 3-1 (25:14, 22:25, 25:19, 25:23) įveikė Daugpilio „Ezerzeme/DU“ (Latvija) komandą ir iškovojo antrąją pergalę šiame turnyre. Nugalėtojams 13 taškų pelnė A. Vincelovičius, 12 – Audrius Knašas, 10 – Mantas Grinevičius. „Smagu, kad laimėjome, bet blogų dalykų dar yra, – kalbėjo „Norvelitos“ treneris Robertas Nekrašas. – Žinoma, kad pergalė džiugina, tačiau tikrai negalime žaisti taip, kaip antrajame sete. Iš Latvijos parsivežame tris taškus, bet lieka šioks toks kartėlis, nes galėjome grįžti su keturiais ar net visais penkiais, nes šeštadienį ketvirtajame sete dar pirmavome 20:17. Vis dėlto situacija mums susiklostė nepalankiai“. Pirmąją pergalę Baltijos čempionate iškovojo Šiaulių „Elgos-Master Idea-SM Dubysos“ klubas. Jis išvykoje po labai atkaklios kovos 3-2 (18:25, 26:24, 17:25, 28:26, 15:13) įveik „Luši“ tinklininkus. Šiauliečiams 17 taškų pelnė Arnas Rumševičius, 16 – Linas Petravičius, 11 – Martynas Kolodavičius. Šeštadienį „Elga-Master Idea-SM Dubysa“ 1-3 (17:25, 23:25, 25:19, 21:25) nusileido „Ezerzeme-DU“ ekipai. Net 27 taškus šiame mače pelnė A. Rumševičius, 12 – Audrius Aleknavičius. „Po dviejų pralaimėjimų Šiauliuose labai norėjome laimėti bent vienerias rungtynes išvykoje. Nepavyko to padaryti pirmajame mače su Daugpilio ekipa, nes per daug klydome ir nesugebėjome sustabdyti latvių ekipos lyderio Aleksandro Samuilovo. Su Jėkabpilio ekipa žaidėme daug geriau, išvengėme klaidų lemiamo seto pabaigoje. Prie pergalės labai daug prisidėjo ir mūsų naujasis komandos narys Linas Petravičius. Ši pergalė mums yra labai svarbi norint siekti daugiau laimėjimų Baltijos lygoje“, – mintimis dalinosi Šiaulių ekipos narys Modestas Strockis. Po ketverių rungtynių „Norvelita“ (6 tšk.) 14 komandų turnyro lentelėje užima septintąją vietą, o Šiaulių ekipa (2 tšk.) yra 12-a. Lygoje pirmauja visas ketverias rungtynes laimėjusi „Parnu Vorkpalliklubi“ (Estija, 12 tšk.) ekipa, kuriai atstovauja Edvinas Vaškelis ir Robertas Juchnevičius. Šeštadienį „Parnu Vorkpalliklubi“ klubas namuose 3-0 (25:18, 25:23, 25:18) nugalėjo Rygos „RTU-Robežsardze“ (Latvija) komandą. E. Vaškelis buvo rezultatyviausias rungtynių žaidėjas su 17 taškų. R. Juchnevičius prie pergalės prisidėjo 9 taškais. Sekmadienį „Parnu Vorkpalliklubi“ ekipa 3-1 (25:21, 23:25, 25:21, 25:22) pranoko Jelgavos „Biolars-Jelgava“ (Latvija) tinklininkus. Abu lietuviai vėl buvo sunkiai sulaikomi. E. Vaškelio sąskaitoje – 23 taškai, R. Juchnevičiaus – 14.