Stovykloje Gargžduose su komanda dirba septyni naujokai, kurie paliko įspūdį vyriausiojo trenerio Carito Falcho štabui. Strategas ketina įvertinti naujokų galimybes, o jas įrodyti trokšta ir saugas Edgaras Utkus, kuris prieš kelis mėnesius paliko Nacionalinę futbolo akademiją ir tapo prestižinio „Monaco“ klubo nariu. „Aišku, esu labai laimingas, jog buvau pakviestas į šią rinktinę, nes tai man yra pirmas kartas. Dabar bandysiu įrodyti, kad ne veltui sulaukiau kvietimo. Jaučiasi didesnis intensyvumas ir tempo pasikeitimas. Visas kolektyvas ir aplinka yra super“, – teigė 17-metis talentas, kuris jau spėjo sužaisti už U-17 ir U-19 rinktines Europos čempionato atrankos varžybose. E. Utkus pripažino, jog jaučia lygių skirtumą Prancūzijoje: „Monako“ klube žaidžiu U-19 komandoje, tačiau žadėjo, jog nuo vasaros prisijungsiu prie antrosios komandos. Čia sukurtos nuostabios sąlygos tobulėti – tiek treniravimosi, tiek trenerių, personalo ir rungtynių atžvilgiu. Visgi visada bus skirtingi dalykai atstovauti Lietuvai, savo šaliai, ir žaisti klube, tad pakvietimas į rinktinę yra aukščiau. Atstovauti rinktinei yra kažkas neapsakomo“. Savo ruožtu „Salernitana“ klube meistriškumą keliantis Marius Adamonis atvyksta į stovyklą ne pirmą kartą: „Smagu visada sugrįžti, pamatyti draugus ir kolegas, susipažinti su naujais žaidėjais. Pirmadienį turėjome labiau įvadinę treniruotę, nes kai kurie turėjo rungtynes savaitgalį, o kiti – laisvas dienas“. Šios stovyklos metu su komanda dirba vartininkai Titas Krapikas bei naujokas Ovidijus Šiaulys, o M. Adamonis neslepia, jog jaučia konkurenciją, tačiau, tai, pasak jo yra tik į naudą ir žada, jog penktadienį į Gargždus atvykę žiūrovai sulauks pilno atsidavimo iš Lietuvos komandos. „Konkurencija yra, tačiau ji yra darbinė. Einame į kiekvienas rungtynes laimėti, atiduodame viską ir žiūrime į priekį“, – teigė panevėžietis. 