Į Rokiškį atvyks pajėgios komandos iš Latvijos, Rusijos, Ukrainos ir Baltarusijos, taip pat vardinį kvietimą gavo pora iš Olandijos. Šiuo metu turnyrui yra užsiregistravusios devynios Lietuvos poros. „Džiaugiamės, kad į turnyrą užsiregistravo daug gerų komandų iš Lietuvos ir kaimyninių šalių – nusimato daug aukšto lygio žaidimo. Tad visi paplūdimio tinklinio sporto šakos mėgėjai turės progą atvykti į Rokiškį ir pasigrožėti įspūdingais paplūdimio tinklinio vyrų kovų vaizdais”, – sakė Lietuvos tinklinio federacijos generalinis sekretorius Andrius Gaidys. EEVZA čempionato etapo pagrindinėse varžybose dalyvaus 16 komandų. 12 porų į turnyrą pateks pagal reitingą, o dėl likusių keturių vietų komandos varžysis kvalifikacinėse varžybose, kurios vyks liepos 7 d. (penktadienį). Pagrindinės varžybos vyks liepos 8-9 dienomis. Turnyrai Rokiškyje visuomet susilaukia didelio sirgalių dėmesio. Kadangi šįkart turnyre bus nemažai komandų iš užsienio, manoma, kad jų palaikyti atvyks ir sirgaliai iš kaimyninių šalių. "Turnyrui organizuoti reikia įdėti daug darbo, nes reikalavai yra labai aukšti. Norisi nieko nepraleisti ir EEVZA čempionatą surengti nepriekaištingai. Juk ne kasdien mūsų mieste vyksta tokio lygio čempionatai", – pridūrė viena turnyro organizatorių Sima Mekšėnienė. Liepos 9 dieną pusfinaliai ir finalai bus transliuojami per DELFI TV.