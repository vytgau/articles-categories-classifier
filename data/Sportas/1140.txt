Didžiausią intrigą pirmąją dieną kėlė moterų 400 m rungtis – joje dalyvavo praėjusią savaitę Lietuvos rekordą (53,21 sek.) pasiekusi Modesta Morauskaitė. Šįkart bėgikės rezultatas buvo prastesnis (55,18 sek.), tačiau tam buvo objektyvių priežasčių – konkurencijos stoka bei specifiniai maniežo posūkiai. „Labai tikėjausi, kad dalyvaus mano pagrindinė konkurentė Eva Misiūnaitė, tad nuliūdau sužinojusi, jog ji „neišsikapstė“ iš savo traumos. Neturėjau su kuo kovoti, nes ji buvo ta varžovė, kuri bėga panašiausiu į mano rezultatu. Be to, maniežo kokybė yra šiek tiek prastesnė, posūkiai ganėtinai statūs ir negalėjau išlaikyti pilno greičio. Teko mėgautis laisvu bėgimu ir pasiimti aukso medalį“, – pasirodymą komentavo M. Morauskaitė.   Sportininkė turėjo vilties įvykdyti pasaulio čempionato normatyvą (53,15 sek.), tačiau Lietuvos čempionatas buvo paskutinės varžybos, kuriose buvo galima kovoti dėl teisės dalyvauti Birmingame. Žiemos sezoną M.Morauskaitė greičiausiai baigs kitą ketvirtadienį sporto klubo „Cosma“ taurės varžybose. „Sezoną vertinu ne dešimt balų, bet visu šimtu dešimt. Viršijau visus savo lūkesčius, esu be galo patenkinta savo žiemos sezonu“, – tikino naujoji rekordininkė. Atkakli kova tradiciškai vyko vyrų 60 m rungtyje: čempionu tapo Ugnius Savickas, nuotolį įveikęs per 6,83 sek., o antrą vietą užėmęs Kostas Skrabulis finišavo vos 0,02 sek. lėčiau. Čempionate nedalyvavo karjerą baigęs Lietuvos rekordininkas Rytis Sakalauskas – jis nugalėtojo titulą iškovojo aštuonerius metus paeiliui. „Tikslo dominuoti taip, kaip Rytis tikrai nėra – jis yra rekordininkas, greičiausias žmogus Lietuvoje ir apmaudu, kad jo nėra. Kovos su Ryčiu buvo įsimintinos, pasiekti patys geriausi mano su Kostu rezultatai, nes automatiškai pasitempdavome, – sakė U.Savickas. – Dabar mudviejų su Kostu rezultatai dažniausiai skiriasi per vieną-dvi šimtąsias, esame tie konkurentai. Smagu būti pirmam, bet tikslas yra rezultatas, kuris šiuo metu netenkina.“ Žiemos sezono sprinteris neakcentavo, kadangi normatyvas į pasaulio uždarų patalpų čempionatą yra vos viena šimtąja prastesnis nei Lietuvos rekordas – 6,63 sek. „Dabar pasiekiau antrą geriausią rezultatą karjeroje, turiu 6,81 sek. Tikslas nebuvo normatyvas, nes jis labai labai aukštas – tikslas yra vasara, Europos čempionatas Berlyne. Žiemą norėjosi iš 6,80 sek., bet dar vienerios varžybos yra, gal pavyks nuimti“, – spėliojo U.Savickas. Pirmą Lietuvos čempionato dieną aukso medalius iškovojo net keturi klaipėdiečiai: šuoliuose į tolį triumfavo Augustė Regalaitė (5,77 m), 60 m bėgime – Karolina Deliautaitė (7,47 sek.), rutulio stūmime – Šarūnas Banevičius (18,18 sek.), o šuoliuose su kartimi – Osvaldas Gedrimas (4,81 m). Pastarasis pasiekė ir uostamiesčio rekordą. „Atmosfera šiandien buvo nereali, geras palaikymas, man – geriausios varžybos. Pagrindinis tikslas buvo penki metrai, gal pritrūko patirties, nes paėmiau kitą kartį, su kuria treniruotėse nešokinėju. Penkių metrų Lietuvoje niekas nešoko daugiau nei 20 metų, bet man tai yra realu. Vasaros sezone įveikti penkis metrus tikrai bus įmanoma, to sieksiu ir dėl to treniruosiuosi“, – užtikrintai kalbėjo O.Gedrimas. Šeštadienį Klaipėdos manieže pasirodys ir didžiausia lengvosios atletikos žiemos sezono viltis trišuolininkė Dovilė Dzindzaletaitė. Lengvaatletė viliasi ne tik antrą savaitę iš eilės pagerinti Lietuvos rekordą, bet ir įvykdyti planetos pirmenybių normatyvą. Antros dienos varžybų pradžia – 11 val. Rezultatai: Moterys. 60 metrų bėgimas. 1.Karolina Deliautaitė (Kaunas/Klaipėda) 7.47 (geriausias Lietuvos sezono rezultatas, apgynė čempionės titulą, 2014-2016 m. buvo antra), 2.Akvilė Andriukaitytė (Panevėžys/Šakiai) 7.54 (asmeninis rekordas, pernai taip pat buvo antra), 3.Kotryna Tonkovičiūtė (Vilnius) 7.66 (atrankoje 7.65). Jaunimo čempionė – A.Andriukaitytė. 400 metrų bėgimas. 1.Modesta Justė Morauskaitė (Vilnius) 55.18 (trečias medalis Lietuvos čempionatuose: 2012 metais – auksas, pernai -sidabras), 2.Erika Krūminaitė (Klaipėda) 56.79 (nuo 2014 metų laimėjo 1 aukso ir po du sidabro bei bronzos medalius), 3.Rūta Okulič-Kazarinaitė (Vilnius) 58.12 (pakartotas asmeninis rekordas). Jaunimo čempionė – R.Okulič-Kazarinaitė. 1500 metrų bėgimas. 1.Loreta Kančytė (Kaunas) 4:31.45 (trečias Lietuvos čempionatų medalis šioje distancijoje), 2.Vytautė Pabiržytė (Kaunas/Kaišiadorys) 4:34.31, 3.Monika Šaltenytė (Vilnius) 4:36.67 (asmeninis rekordas). Jaunimo čempionė – M.Šaltenytė. Šuoliai į aukštį. 1.Urtė Baikštytė (Šiauliai) 1.80 (medalininkė penktą kartą iš eilės, čempionė pirmą kartą), 2.Ineta Šeflerytė (Panevėžys) 1.75 (pakartotas asmeninis rekordas, trečias medalis žiemos čempionatuose), 3.Vėjūnė Maceikaitė (Šiauliai) 1.65. Jaunimo čempionė – U.Baikštytė. Šuoliai su kartimi. 1.Viktorija Eimontaitė (Kaunas) 3.40 (pakartotas geriausias Lietuvos sezono rezultatas ir asmeninis rekordas, kasmet vis aukščiau: 2016 – bronza, 2017 – sidabras, 2018 -auksas), 2.Judita Kazlauskaitė (Šiauliai) 3.30, 3.Karolina Jasaitė (Kaunas) 3.30 (prizininkė trečius metus iš eilės). Jaunimo čempionė – J.Kazlauskaitė. Šuoliai į tolį. 1.Augustė Regalaitė (Kaunas/Klaipėda) 5.77, 2.Karina Lipeckaja (Vilnius) 5.74 (trijų paskutinių čempionatų nugalėtojai titulo apginti nepavyko), 3.Greta Česnauskytė (Šiauliai) 5.58. Jaunimo čempionė – G.Česnauskytė. Rutulio stūmimas. 1.Agnė Jonkutė (Vilnius/Joniškis) 14.40 (antrasis medalis Lietuvos čempionatuose, pernai buvo laimėjusi bronzą), 2.Valerija Kolontaj (Vilnius) 13.66, 3.Marija Šyvytė (Utena) 12.80 (asmeninis rekordas). Jaunimo čempionė – A.Jonkutė. Vyrai. 60 metrų bėgimas. 1.Ugnius Savickas (Vilnius) 6.83 (pakartotas geriausias Lietuvos sezono rezultatas, 2015 metais buvo trečias, pernai – antras), 2.Kostas Skrabulis (Vilnius) 6.85 (pakartotas asmeninis rekordas, tarp prizininkų – ketvirtus metus iš eilės), 3.Rokas Silkinis (Kaunas) 7.01. Jaunimo čempionas – Laurynas Toleikis (Klaipėda) 7.09. 400 metrų bėgimas. 1.Daniel Golovacki (Kaunas/Švenčionys) 50.50 (prieš dvejus metus buvo laimėjęs bronzą) , 2.Artūras Janauskas (Vilnius/Klaipėda) 50.70 (prieš 3 metus buvo laimėjęs bronzos medalį) 50.70, 3.Jokūbas Tubutis (Šilutė) 51.16. Jaunimo čempionas – J.Tubutis. 1500 metrų bėgimas. 1.Simas Bertašius (Vilnius/Raseiniai) 3:51.96 (po 2014 metų bronzos ir 2015 metų sidabro – tik auksas), 2.Lukas Tarasevičius (Švenčionys/Alytus) 4:03.17 (asmeninis rekordas), 3.Evaldas Gustaitis (Marijampolė) 4:03.92. Jaunimo čempionas – Giedrius Valinčius (Marijampolė) 4:14.55. 60 m barjerinis bėgimas (jaunimas). Edgaras Benkunskas (Kaunas) 8.19 (asmeninis rekordas). Šuoliai į aukštį. 1.Adrijus Glebauskas (Kaunas/Kėdainiai) 2.20 (pakartotas geriausias Lietuvos sezono rezultatas ir asmeninis uždarų patalpų rekordas, 2014-2017 m. prizininkas čempionu tapo pirmą kartą), 2.Juozas Baikštys (Šiauliai) 2.15 (tarp medalininkų trečius metus paeiliui), 3.Mantas Liekis (Vilnius/Kaunas) 2.10 (pakartotas asmeninis uždarų patalpų rekordas, prizininku tapo trečią kartą). Jaunimo čempionas – Augustas Bukauskas (Kaunas) 1.95. Šuoliai su kartimi. 1.Osvaldas Gedrimas (Klaipėda) 4.81 (geriausias Lietuvos sezono rezultatas, asmeninis rekordas, 2016-2017 m. buvo laimėjęs bronzos medalius), 2.Vladas Baliukas (Kaunas) 4.30, 3.Justas Gofencas (Šiauliai) 4.20. Jaunimo čempionas – V.Baliukas. Šuoliai į tolį. 1.Tomas Lotužis (Vilnius/Skuodas) 7.50 (geriausias Lietuvos sezono rezultatas, asmeninis rekordas, 2016 metais buvo antras, pernai -trečias), 2.Tomas Vitonis (Kaunas) 7.34 (penktas medalis Lietuvos žiemos čempionatuose), 3.Tomas Urbonavičius (Kaunas) 7.13 (pernai buvo iškovojęs sidabro medalį). Jaunimo čempionas – Edgaras Benkunskas (Kaunas) 7.11 (asmeninis rekordas). Rutulio stūmimas. 1. Šarūnas Banevičius (Klaipėda/Klaipėdos r.) 18.18 (geriausias Lietuvos sezono rezultatas, čempionatą laimėjo penktą kartą), 2.Vytenis Ivaškevičius (Vilnius) 16.59 (antras medalis uždarų patalpų čempionatuose), 3.Karolis Maisuradzė (Kaunas) 16.42. Šiandien taip pat vyko 200 m bėgimo „Klaipėdos taurės“ varžybos. Jas laimėjo Akvilė Andriukaitytė (Panevėžys/Šakiai) 24.86 ir Edgaras Radzevičius (Marijampolė) 22.60.