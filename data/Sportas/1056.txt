Nuo pat rungtynių pradžios „Energijos“ vartus gynė iš JAV sugrįžęs praėjusio sezono pagrindinis vartininkas Elvinas Karla. Visgi E. Karlą svečiai greitai „pakrikštijo“ ir pelnė ankstyvą įvartį. Tokia rungtynių pradžia nesugniuždė nei E. Karlos, nei „Energijos“ žaidėjų. Puikiai atakas rengę elektrėniškiai jau greitai nubaudė svečius, kurie nesilaikė drausmės ir rinkosi baudos minutes. Iš pradžių Aurimas Gaidauskas atliko stiprų smūgį iš vidutinio atstumo ir išlygino rezultatą, vėliau šeimininkai vėl gerai įžaidė ritulį, o netoli vartų atsidūręs Deividas Kazlauskas pelnė antrą įvartį. Kėliniui artėjant į pabaigą komandos kapitonas Danielius Nomanovas pademonstravo kovingumą, svečių zonoje perėmė ritulį, atliko perdavimą laisvam likusiam Povilui Vereniui, kuris įmušė trečią šeimininkų įvartį. Antrame kėlinyje situacija gerokai pasikeitė. Jame elektrėniečiai nesusitvarkė su baudos minutėmis ir dažnai sėdėjo ant nubaustųjų suolo, tuo tarpu svečiai tuo naudojosi ir nors E. Karla daugelį smūgių sėkmingai atrėmė, tačiau „Ararat“ sugebėjo įmušti du įvarčius be atsako (3:3). Keletą puikių progų greitose atakose turėjo P. Verenis, tačiau įveikti varžovų vartininko jam nepavyko. Trečiame kėlinyje žaidimas buvo gana lygus, tačiau savo progas geriau išnaudojo „Ararat“ ledo ritulininkai. Eimantas Steponavičius sykį pasižymėjo, tačiau svečiai atsakė trimis įvarčiais ir šventė sunkią pergalę. Po rungtynių geriausiu „Energijos“ žaidėju buvo pripažintas vartininkas E. Karla. Šiose rungtynėse „Energija“ užsidirbo 12 pašalinimų, tuo tarpu „Ararat“ – 7. Kitas tarpusavio rungtynes „Energija“ ir „Ararat“ žais jau trečiadienį nuo 18:30 val. „Energija“ ir „Ararat“ komandos tarpusavyje žaidė gruodžio pabaigoje, o tada Oršoje vykusiose rungtynėse 1:14 ir 2:13 pergales šventė „Ararat“ ekipa. „Energija“ per 49 rungtynes yra iškovojusi 10 pergalių ir su 31 tašku tarp keturiolikos komandų žengia dvyliktoje vietoje, tuo tarpu „Ararat“ per 51 susitikimą iškovojo 29 pergales ir su 89 taškais žengia septintoje pozicijoje. Elektrėniečiai, tinkamai susiklosčius visoms rungtynėms, dar gali pakilti į vienuoliktą turnyro lentelės vietą, tuo tarpu „Ararat“ jau nebepajudės iš septintosios pozicijos ir atkrintamosiose susitiks su Gomelio „Gomel-2“ arba Soligorsko „Šachtio-2“ ekipa. Nors „Energija“ jau nebeturi galimybių prasibrauti į atkrintamąsias, tačiau tai elektrėniečiams bus puikus pasiruošimas jau kovo pradžioje prasidėsiančiai Lietuvos čempionato pusfinalio serijai. 