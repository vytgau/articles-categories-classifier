Pirmąja Lietuvos rinktinės varžove taps sunkiai nuspėjama Izraelio ekipa. Šią rinktinę į pergalių kelią grąžinti bando patyręs strategas iš Makedonijos Zvonko Šundovskis, o pagrindinis komandos ginklas – patyręs Čenas Pomerancas. Kita lietuvių oponente bus Gruzijos nacionalinė komanda, kuriai taip pat vadovauja strategas iš Makedonijos Andonas Boškovskis. Ši komanda daug vilčių sieja su savo jaunuoju Giorgiu Chiovrabadze. 16-metis rankininkais jau dabar laikomas vienu perspektyviausiu savo kartos žaidėjų ir turi ilgalaikę sutartį su „Montpellier“ (Prancūzija) klubu. Paskutiniąją varžybų dieną, sekmadienį, mūsiškių lauks akistata su kaimynais latviais. Būtent Latvijos rinktinę tiek Lietuvos rinktinės treneris Artūras Juškėnas, tiek lyderis Aidenas Malašinskas įvardijo kaip bene grėsmingiausią varžovę atrankoje. Latviai į Lietuvą atvyksta su savo pagrindiniu ginklu – 212 cm ūgio Dainiu Krištopaniu. Viename stipriausių Europos klubų žaidžiantis latvių milžinas šį sezoną yra itin rezultatyvus čempionų lygoje, o jo atstovaujama „Vardar“ ekipa savo grupėje užima pirmąją vietą. Lietuvos rinktinė šioje atrankoje turės verstis be kelių traumuotų žaidėjų. Jau anksčiau buvo aišku, kad rinktinei negalės padėti Vokietijoje žaidžiantys Gerdas Babarskas bei Benas Petreikis, taip pat paskutiniosiomis dienomis iš rikiuotės iškrito „Šviesos“ lyderis Valdas Drabavičius, o atlikus išsamesnius medicininius tyrimus paaiškėjo, jog komandai nepadės ir „Montpellier“ klube žaidžiantis Jonas Truchanovičius. Į kitą pasaulio čempionato atrankos etapą pateks tik grupės nugalėtojas. Praėjusioje atrankoje į planetos pirmenybes Lietuvos rinktinė užėmė trečiąją vietą ir į priekį praleido Slovakijos bei Bosnijos ir Hercegovinos rinktines. Iš mūsų grupėje atrankoje dalyvaujančių komandų tik Lietuvos rinktinė yra žaidusi finaliniame pasaulio čempionato etape (1997 metais). Tiesa, latviai buvo labai arti patekimo į 2017 metų pirmenybes. 