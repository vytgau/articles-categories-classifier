„Real“ ir „Borussia“ Dortmundo „Signal Iduna Park“ stadione tarpusavyje žaidė septintą kartą. Šį sykį svečiai iš Madrido iškovojo pergalę 3:1, tačiau iki šiol taip sėkmingai vizitai į Vokietiją ispanams nesibaigdavo. Per ankstesnes šešerias rungtynes Dortmunde „Real“ tris kartus pralaimėjo, tris kartus mačas baigėsi lygiosiomis. Pastaroji pergalė, į kurią „Real“ atvedė du įvarčius pelnęs Cristiano Ronaldo ir vieną sykį pasižymėjęs Cristianas Bale'as, Madrido komandai leido pratęsti savo įspūdingą žygį be pralaimėjimų prestižiškiausio pasaulio klubinio futbolo turnyro grupių etape. „Real“ grupėse nepralaimėjo jau 29 rungtynių iš eilės. Iš šių 29 mačų 22 baigėsi „Real“ pergalėmis, 7 – lygiosiomis su varžovais. Paskutinį kartą grupėje Madrido futbolininkai suklupo ne kur kitur, o Dortmunde – 2012-ųjų spalio 24-ąją. Nuo tada prabėgo jau beveik penkeri metai. C. Ronaldo „Real“ gretose tai buvo jubiliejinės, 40-osios rungtynės. Per jas portugalas jau yra įmušęs 412 įvarčių.   Superžvaigždė po mačo Dortmunde buvo patenkintas ir savo, ir klubo pasirodymu. „Prieš rungtynes kalbėjome, kad galų gale turime laimėti Dortmunde. Atlikome visus trenerio nurodymus, buvome motyvuoti – visa komanda buvo fenomenali. Kūrėme progas, o įmušti tris įvarčius čia yra labai sunku. Buvo puikus mūsų pasirodymas. Esu patenkintas, kad pasižymėjau per jubiliejines rungtynes. Akivaizdžiai matau, kad kiekvienose rungtynėse iš naujo turiu įrodinėti, kas esu, nes žmonės linkę kritikuoti labai greitai. Manau, kad Vokietijoje tai pavyko padaryti“, – teigė portugalas. 