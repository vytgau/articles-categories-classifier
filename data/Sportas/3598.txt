„Šis rezultatas yra kol kas geriausias mano karjeroje, todėl nesidžiaugti neįmanoma. Faktas, kad patekau į pasaulio stipriausių dešimtuką tik dar labiau motyvuoja dirbti ir siekti kuo aukštesnių rezultatų“, – džiaugėsi buriuotoja po paskutiniosios varžybų dienos, kurios metu buriuotojai vėjo bei startų taip ir nesulaukė, todėl liko tose pozicijose, kurias buvo pasiekę ankstesnėmis čempionato dienomis. Pasak sportininkės, įtakos puikiam rezultatui turėjo geras pasiruošimas varžyboms. Jo metu ji turėjo galimybę dešimt dienų treniruotis Nidoje, kur sąlygos labai panašios į esančias čempionato akvatorijoje Medemblike, Olandijoje – vėjas gali pasisukti ir pūsti iš bet kurios pusės, bangos būna vidutinės, trumpos. Dar dešimt dienų V. Andrulytė turėjo ir treniruotėms pačiame Medemblike bei dešimt dienų poilsiui. Varžybų pradžia, pasak buriuotojos, buvo kiek sudėtinga, nes kilo nesklandumų dėl laivo. Varžyboms gautą jachtą teko tvarkyti, kad ji būtų tinkama konkurencingai buriuoti su naujais laivais, kas atėmė laiko, kurį būtų buvę galima skirti treniruotėms ir apsipratimui. Nepaisant to, net penkiuose iš įvykusių lenktynių V. Andrulytė buriavo tarp dešimties stipriausių, o paskutiniąsias lenktynes finišavo pirma. Lietuvą šiame čempionate atstovavo dar keturi sportininkai. Moterų įskaitoje tarp šimto dalyvių Milda Eidukevičiūtė užėmė trečią vietą sidabriniame laivyne (53-ąją vietą bendroje įskaitoje). Vyrų įskaitoje 24-ą vietą iškovojo Domantas Juškevičius, 30-ąją – Radvilas Janulionis, 32-ąją Airidas Rutkauskas. Moterų įskaitoje pasaulio „Laser Radial“ auksą laimėjo olandė Marit Bouwmeester, vyrų įskaitoje – lenkas Marcin Rudawski.