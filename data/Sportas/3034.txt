Pastaroji valdo teniso aikštyną ir viešbutį Palangoje. Kūno kultūros ir sporto departamentas (KKSD), kuriam pavaldi bazė, informavo, jog pareigūnai apsilankė bendrovės patalpose ir paėmė dokumentus, susijusius su įmonės veikla ir sudarytais susitarimais, kai jai vadovavo buvęs direktorius Raimondas Kuzmauskas. Šešias grunto ir vieną sintetinės dangos aikštę turinti bazė bei trijų žvaigždučių viešbutis šiemet taip ir neatvėrė durų po kasmetinio žiemos miego. DELFI rašė, jog vasarą čia turėjo vykti tradicinis Tarptautinės teniso federacijos (ITF) trečios kategorijos senjorų turnyras „Palanga Open“, bet dėl varganos aikštyno būklės jį teko skubiai perkelti į Klaipėdą. „Ne aš žadėjau paruošti aikštyną, ne mano čia kaltė, ir aš niekuo negaliu padėti. Nieko nekomentuosiu“, – tuomet paklaustas apie bazės būklę, rankas „nusiplovė“ jos vadovas R. Kuzmauskas. Nuostolingai veikusi bendrovė vasaros pradžioje turėjo 115 tūkst. eurų skolų. Nepaisant prastų veiklos rezultatų, įmonė iki praėjusių metų kasmet būdavo šelpiama valstybės. 2010-2015 metais iš Kūno kultūros ir sporto rėmimo fondo (KKSRF) bazei buvo skirta iš viso 110 tūkst. eurų. KKSD jau kurį laiką norėjo nusikratyti nepageidaujamu balastu. Dar prieš metus paskelbta, kad teniso aikštynas ir viešbutis Palangoje perduodami Turto bankui ir bus privatizuojami. Tačiau dėl biurokratinio aplaidumo bazė liko kiurksoti nei gyva, nei mirusi. Turto bankas bendrovės akcijų neperėmė dėl nesutvarkytų dokumentų – 2009 metais už 1,8 mln. eurų atlikus bazės kapitalinį remontą, atitinkama dalimi nebuvo padidintas įmonės įstatinis kapitalas. Rugpjūtį – praėjus mėnesiui po DELFI publikacijos – buvo parengtas Vyriausybės nutarimo projektas dėl sutikimo likviduoti „Respublikinę mokomąją sportinę bazę“. Turto banko žinion pereisiantis įmonės turtas vertinamas 2,4 mln. eurų.