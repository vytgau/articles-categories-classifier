Pirmame kėlinyje prie treniruočių aikštyno, kuriame vyko kontrolinis susitikimas, prisigretino karvių ir avių banda. Drąsiausias bulius lyg niekur nieko nudrožė išilgai aikštės – nuo vienų vartų iki kitų. Apuostęs vartų konstrukciją gyvulys panūdo pasišalinti, bet įsipainiojo į apsauginį tinklą. O kiek pasimuistęs ir išsilaisvinęs nusprendė gavęs užtektinai dėmesio ir sparčia ristele išbėgo į „užkulisius“. O gal išbėgo ir dėl to, kad tuo metu aikštėje pasirodė... aviganis šuo. Kaip ten bebūtų, pastarasis padėjo įvesti tvarką ir pratęsti rungtynes, kurias AEL ekipa laimėjo 3:1. Tad futbolininkai šįkart galėjo ne tik repetuoti savo žaidimą, bet ir pasitreniruoti, kaip elgtis per garsųjį Pamplonos bulių bėgimo festivalį. Laimei, nei vienos komandos marškinėliai nebuvo raudoni. 