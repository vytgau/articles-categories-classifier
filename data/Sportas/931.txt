Vilniaus „Žalgirio“ gretose profesionalaus futbolininko karjerą pradėjęs A. Skarbalius sekmadienį oficialiai debiutavo vyriausiojo trenerio poste. Jo teigimu, prieš pirmąsias A lygos rungtynes jautėsi tam tikra įtampa, bet nei jam pačiam, nei komandai ji nesutrukdė. „Be abejo, jauduliukas buvo. Bet tai buvo geras jauduliukas. Tad galiu tik pasidžiaugti, kad sužaidėme geras rungtynes, iškovojome pergalę, visi žaidėjai stengėsi įgyvendinti mūsų sumanymus ir jiems tai pavyko. Tikėkimės, kad ir toliau taip bus. Natūralu, kad pirmose rungtynėse visada būna lengva įtampa. Tačiau mes su ja susitvarkėme, tad esu patenkintas“, – po susitikimo konstatavo A. Skarbalius. Įvarčius nugalėtojams pelnė Marko Tomičius (42 min.) ir Tomašas Malecas (54 min.). Beje, pastarasis futbolininkas 41 min. galėjo atidaryti įvarčių sąskaitą, tačiau nesugebėjo realizuoti 11 metrų baudos smūgio. Vis dėlto, A. Skarbaliaus teigimu, ši nesėkmė futbolininko nesugniuždė ir jis savo tikslą pasiekė. „Neabejoju, kad mačo eigoje neįmušęs baudinio žaidėjas vėliau permąsto šį epizodą. Bet šios rungtynės parodė Tomašo mentalitetą. Jis ir toliau kovojo iš visų jėgų, stengėsi ir galiausiai sulaukė savo progos, po kurios pelnė įvartį“, – pagyrė puolėją „Žalgirio“ strategas. – Kalbant apie rungtynių eigą, galima sakyti, kad dauguma planuotų dalykų mums pavyko. Surasdavome aikštėje reikiamas erdves, susikūrėme progų, kurios buvo net ir pavojingesnės nei tos, kai pelnėme įvarčius. Trūko efektyvumo užbaigiant atakas. Iš esmės netenkina tik rungtynių pabaiga, kai mes galėjome įmušti trečią-ketvirtą įvartį ir tokiu būdu nepalikti jokių klausimų apie laimėtoją. Vietoje tavo rungtynių pabaigoje atsirado kažkokia įtampa, pasipylė klaidos.“ Savo ruožtu, buvęs ilgametis FK „Žalgiris“ treneris Mindaugas Čepas, šį sezoną vadovaujantis „Kauno Žalgirio“ komanda, atkreipė dėmesį į esminius Vilniaus ekipoje įvykusius pokyčius. „Teko stebėti kelias „Žalgirio“ rungtynes prieš sezoną. Žalgiriečiai propaguoja agresyvų žaidimą tiek gynyboje, tiek ir atakoje, jų skiriamasis bruožas – intensyvus futbolas. Trumpai tariant, tai šiuolaikiška komanda, jos žaidime atsispindi visos šiuolaikinio futbolo tendencijos. Komandai diriguoja ambicingas treneris, surinkti individualiai stiprūs žaidėjai. Taip kad šiais metais „Žalgiris“ yra labai įdomus“, – pastebėjo M. Čepas. Kitas A lygos rungtynes „Žalgiris“ žais kovo 4 d. Kaune su vietos „Stumbru“. O prieš šį susitikimą žalgiriečiai dar išmėgins jėgas ir kontrolinėje dvikovoje. Vasario 28 d. „Žalgiris“ sostinės „Sportima“ arenoje susitiks su „Liepaja“ ekipa. „Šios rungtynės suplanuotos tiems žaidėjams, kurie žaidė mažiau, arba visai neturėjo progos pasirodyti aikštėje pirmame A lygos ture. Norime, kad futbolininkai būtų pasiruošę rungtynėms kurios mūsų laukia šį sekmadienį Kaune, tad tai bus puiki proga išbandyti visus turimus žaidėjus“, – teigė A.Skarbalius. Trečiadienį kontrolinės rungtynės su „Liepaja“ prasidės 12.30 val.