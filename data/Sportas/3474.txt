Abu futbolininkai jau ketvirtą kartą žais prieš slovėnų rinktinę. Pirmus du kartus jie rungtyniavo atrankoje į 2016 metų Europos čempionatą, o dabar jiems tenka su šiais oponentais suremti ginklus pasaulio čempionato atrankos F grupėje. Pirmoji rinktinių dvikova praeitais metais baigėsi lygiosiomis 2:2, nors lietuviai turėjo dviejų įvarčių pranašumą. „Praeitų metų lygiosios 2:2 buvo skaudžiausios, nes mes labiau praradome du taškus nei iškovojome vieną. Matėme, kad jų vartininkas Janas Oblakas nėra nepramušamas ir tai įrodė Fedoras Černychas su Vykintu Slivka. Manau, kad žaidžiant savąjį žaidimą, mes galime pramušti jų vartų sargą ir vėl“, – sakė G. Freidgeimas. „Išskirčiau dar kelis žaidėjus. Pavyzdžiui, Kevinas Kamplas, kurio yra pilna visur aikštėje. Jis savo individualiu meistriškumu gali nulemti rungtynes. Taip pat man po praeito mačo įsiminė Josipas Iličičius, kuris išėjo į aikštę antrajame kėlinyje, ėmėsi atsakomybės ir nori nulemti rungtynių eigą, jam reikia skirti papildomą dėmesį. Visgi Slovėnija yra stipri rinktinė ir skiriant kažkuriam žaidėjui dėmesį, kiti gali atsiskleisti.“ Lietuva penktadienį pralaimėjo Škotijos rinktinei ir A. Žulpa tikina, kad slovėnai nuo škotų skiriasi savo individualiu meistriškumu: „Su jais tikrai sunku žaisti. Lyginant su škotais, jie yra labai techniški ir žaidžia kitokį futbolą – daugiau valdo kamuolį. Išskirčiau slovėnų individualų meistriškumą. Slovėnai nėra tokie fiziškai stiprūs, bet žaidžia techniškai ir prieš tokias komandas mums sunkiau žaisti“. „Žaisime išvykoje ir jaučiasi Slovėnijos fanų palaikymas. Tačiau mums tai taip pat bus savotiška motyvacija, nes norime nutildyti stadioną ir padaryti kažką tokio, kad jame būtų tyla“, – dėstė saugas. Lietuvos ir Slovėnijos rinktinių mačas Liublianoje prasidės 21.45 val. Pilnas pokalbis su Kazachstano klubams atstovaujančiu rinktinės duetu: 