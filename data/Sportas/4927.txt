Rugsėjo 1-ą Lietuvos rinktinė namuose priims Škotijos futbolininkus, o spalio 8-ą mūsų šalyje viešės Anglijos atstovai. Oficialiai patvirtinta, jog abejos rungtynės bus žaidžiamos LFF stadione, kuris yra šiuo metu geriausiai atitinka Europos futbolo asociacijų sąjungos (UEFA) reikalavimus tokio rango varžyboms ir vienintelis buvo specialiai paruoštas atrankos varžybų ciklui. Stadione šių metų pavasarį atlikta Pietų tribūnos rekonstrukcija, po kurios jau vyko tarptautinės rungtynės tarp Lietuvos ir Slovakijos. „Esminius klausimus, dėl kurių buvo rūpesčių prieš šias rungtynes, pavyko išspręsti. Visgi iš patirties gerai žinome, jog dėl stadiono dydžio ir kitų ypatybių rengiant būsimas rungtynes su škotais ir anglais laukia didesni iššūkiai. Be to, norėjome suteikti galimybę rinktinę priimti kitiems miestams, todėl ieškojome alternatyvų – Kaune ir Marijampolėje. Tačiau įvertinusi ten esančius trūkumus ir šių rungtynių mastą, UEFA išimčių nesuteikė, tad mums pasirinkimo neliko“, - stadionų situaciją apibendrino LFF generalinis sekretorius Nerijus Dunauskas. Pasak jo, esminiu iššūkiu, kaip ir anksčiau, bus tai, jog į rungtynes atvykti norės žymiai daugiau aistruolių, nei gali tilpti LFF stadione svečių aistruoliams skirtose vietose. „Tai sukels nemažų organizacinių ir saugumo rūpesčių, todėl tam ruošiamės labai atsakingai. Pateikėme UEFA galimus variantus, kalbamės su mūsų rinktinės aistruoliais ir tikimės bendro supratimo. Kaip bebūtų, laukia ne tik futbolo šventė, bet ir nauda Vilniui iš sporto turizmo. Mieste apsilankysiantys tūkstančiai aistruolių atneš ekonominę naudą su šešiaženkle suma. Be abejo, ta nauda galėtų dar kelis kartus didesnė, jei turėtume nacionalinį stadioną“, - sakė N. Dunauskas. Bilietų į Lietuvos ir Škotijos rinktinių rungtynes platinimą planuojamas liepos pirmą savaitę. Lietuviai ir škotai susitiks rugsėjo 1 d. 21.45 min., o rungtynės su Anglijos komanda numatytos spalio 8 d. 19.00 val.