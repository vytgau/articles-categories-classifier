Dėl pažeidimų, užfiksuotų dar 2014-ųjų Sočio olimpinių žaidynių metu, amžinos diskvalifikacijos sulaukė slidininkai Maksimas Vylegžaninas, Aleksejus Petuchovas, Jevgenijus Šapalovas ir Julija Ivanova. „Anuliuoti sportininkų rezultatai Sočio olimpiadoje. Tokie sportininkai iki gyvos galvos nušalinami nuo dalyvavimo olimpinėse žaidynėse“, – pripažino J. Vialbė. Sočio olimpinėse žaidynėse M. Vylegžaninas iškovojo tris sidabro medalius – maratono, komandinio sprinto kartu su Nikita Kriukovu ir estafetėje 4x10 km. Kadangi estafetės sidabrą Rusija jau prarado po Aleksandro Legkovo diskvalifikacijos iki gyvos galvos, šis sprendimas reiškia, kad rusai praranda dar du medalius – maratono ir komandinio sprinto. Pasaulinės antidopingo agentūros (WADA) tyrėjo Richardo McLareno paskelbtoje ataskaitoje minima, kad į Sočio olimpinių žaidynių dopingo skandalą gali būti įsivėlę 28 Rusijos sportininkai, o draudžiamų preparatų vartojimas šioje šalyje yra plačiai paplitęs bei skatinamas valdžios.