Futbolas.lt rašo, jog „Atlanto“ futbolininkus pasiekė vadovybės raštas, kuriame teigiama, kad komandai bus nubraukta 50 procentų atlyginimų dėl tariamai parduoto mačo. Esą jau po kelių dienų akistatoje su dabartine A lygos lydere Marijampolės „Sūduva“ (0:1) pirmenybių vidutiniokai žaidę visiškai kitaip. Kita vertus, vieša paslaptis, jog „Atlantas“ išgyvena nelengvą finansinį periodą. Klubo reikalai ėmė šlyti, kuomet Klaipėdą gegužės pabaigoje paliko ilgametis treneris iš Rusijos Konstantinas Sarsanija, tapęs Sankt Peterburgo „Zenit“ klubo sporto direktoriumi, o prieš tris savaites netikėtai miręs širdies kraujagyslę užkimšus krešuliui. Todėl futbolas.lt kelia versiją, jog tokiu negirdėtu būdu „Atlanto“ vadovybė gali siekti sumažinti išlaidas algoms. Lietuvos futbolo federacija (LFF) antradienį pranešė negavusi jokių signalų dėl įtartinų komandos veiksmų mače su „Žalgiriu“ arba perspėjimų iš lažybų rinkos stebėtojų. LFF paprašė V. Lekevičiaus pasidalinti turima informacija, jei tokios esama. DELFI antradienį nepavyko susisiekti nei su V. Lekevičiumi, nei su vyriausiuoju treneriu Igoriu Pankratjevu – priešingose barikadų pusėse atsidūrusios klubo administracijos ir ekipos vadovai neatsakė į skambučius. Tylos sieną pralaužė „Atlanto“ prezidentas Romualdas Jonaitis, bet pastarasis teigė apie skandalą komandoje sužinojęs tik iš žiniasklaidos, nes esą ką tik grįžo iš komandiruotės. „Tik išlipau iš lėktuvo. Nežinau, ar tai, ką skelbia vienas šaltinis, yra tiesa, negaliu to patvirtinti, gal tai tik gandai. Galiu tik pasakyti, kad klubo finansinė situacija yra tvarkoje. Atlyginimai šiuo metu tikrai nevėluoja. Po Visų šventųjų dienos aptarsime, kas čia įvyko ar neįvyko. Ar nereikės žvakelės degti ir „Atlantui“? Nemanau, ne tam klubas buvo išgelbėtas“, – DELFI dėstė verslininkas, prisiminęs 2012 metus, kuomet pavyko nutraukti „Atlantui“ pradėtą bankroto procedūrą. Klaipėdos ekipa šiuo metu A lygoje užima penktą vietą, per 30 rungtynių surinkusi 33 taškus.