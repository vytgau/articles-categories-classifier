Tiek A. Palšytė, tiek A. Gudžius penktadienį Vilniuje surengtuose „LTeam apdovanojimuose“ sulaukė trigubo įvertinimo. Europos uždarų patalpų čempionė, šiemet pagerinusi ir nacionalinį rekordą (201 cm), ne tik pripažinta geriausia 2017-ųjų Lietuvos sportininke, bet ir apdovanota „Metų proveržio“ nominacijoje. Geriausia šalies trenere paskelbta ilgametė 25-erių vilnietės bendražygė Tatjana Krasauskienė. A. Gudžius išrinktas geriausiu tarp vyrų, o jo auksinis disko skrydis pasaulio čempionate įvertintas kaip metų pergalė. O disko metiką treniruojantis Vaclovas Kidykas taip pat atsiėmė metų trenerio prizą. „Lengvaatlečiai gavo daugiau nei pusę visų apdovanojimų – tikrai labai džiugu. Aš pati gavau du, nors vieno iš jų tikrai nesitikėjau. Būti įvertintai kaip geriausiai tarp visų sporto šakų atstovių – didžiulis pripažinimas. Tikiuosi, tai ne paskutinis mano pasiekimas. Nors čempionams apginti savo pozicijas būna sunkiausia, ir man nebus lengva. Bet tikrai stengsiuosi, tikrai norėčiau po metų vėl stovėti ant scenos“, – kalbėjo A. Palšytė. A. Gudžius savo emocijų netramdė dar atsiimdamas apdovanojimą. 26-erių kaunietis prisipažino apie jį svajojęs bent dešimtmetį – nuo tada, kai pamatė, kaip analogiškas prizas įteikiamas V. Aleknai. „Scenoje kalbėjau visiškai nuoširdžiai. Net visko nepasakiau, nes tiek minčių galvoje sukosi, kad jos lipo viena ant kitos iš susijaudinimo. Per varžybas lengviau“, – žurnalistams sakė pasaulio čempionas. Keturis kartus geriausiu Lietuvoje pripažintam V. Aleknai paskutinį kartą trofėjus atiteko 2006 metais. Nuo to laiko tokios garbės nebuvo sulaukęs nė vienas kitas lengvaatletis. „Tikiuosi, kad lengvosios atletikos aukso amžius sugrįžo į Lietuvą, be to, tikiuosi, kad jis ir truks visą amžių. Ne už dyką tokius apdovanojimus gauname, ir tie pasiekimai atsirado dėl kryptingo darbo. Nei aš, nei Airinė nenukritome iš dangaus. Metai po metų mes kartu einame, apdovanojimai vis sunkėja, rezultatai vis gerėja. Mums tai reiškia labai daug“, – kalbėjo A. Gudžius. Jo treneris V. Kidykas atsiimdamas apdovanojimą pareiškė, kad statulėle labiau įvertinamas ne darbas, o kūryba. „Paklauskite menininko, ar lengva kurti, – specialisto mintį plėtojo auklėtinis. – Tai ir yra sunkus darbas. Nereiškia, kad turi ištisai dirbti, bet reikia sugalvoti, sukurti, atrasti. Labai džiugu, kad mums tos paieškos davė vaisių, kol dar esu jaunas – 26-eri metai disko metime dar tikrai nedaug. O Airinė – už mane dar jaunesnė. Visada spardau sau užpakalį, sakau, kad galiu padaryti dar geriau. Metų sportininku būsiu tik iki Naujųjų metų – daugiau nei savaitę. O paskui reikės pradėti iš naujo“, – nemiegoti ant laurų žadėjo A. Gudžius. Penktadienį lengvosios atletikos atstovai susižėrė šešis iš aštuonių pagrindinių prizų. Likę atiteko irkluotojams: geriausia moterų komanda tapusiai porinės dvivietės įgulai Mildai Valčiukaitei ir Ievai Adomavičiūtei bei geriausia komanda tarp vyrų pripažintiems porinę keturvietę irklavusiems Aurimui Adomavičiui, Rolandui Maščinskui, Martynui Džiaugiui ir Dovydui Nemeravičiui. „LTeam apdovanojimų“ nugalėtojus rinko Lietuvos tautinio olimpinio komiteto (25 proc.), Lietuvos sporto žurnalistų federacijos (25 proc.), Lietuvos sporto federacijų sąjungos (12,5 proc.) bei Lietuvos trenerių asociacijos (12,5 proc.) deleguoti asmenys. 25 proc. rezultatų lėmė visuomenės balsavimas. Į rinkimų traukinį nespėjo gruodį sėkmingai tarptautinėje arenoje pasirodę Lietuvos sportininkai – pasaulio vicečempionu tapęs sunkiaatletis Aurimas Didžbalis, du Europos plaukimo trumpame (25 m) baseine čempionės titulus iškovojusi Rūta Meilutytė bei tose pačiose pirmenybėse auksą ir bronzą pelnęs Danas Rapšys. Jų pasiekimus žadama įvertinti renkant kitų metų laureatus. „LTeam apdovanojimuose“ kasmet pagerbiami tik olimpinių sporto šakų atstovai. Visi laureatai Metų sportininkas – Andrius Gudžius (disko metimo pasaulio čempionas, „Deimantinės lygos“ nugalėtojas) Metų sportininkė – Airinė Palšytė (uždarų patalpų Europos šuolio į aukštį čempionė, Lietuvos rekordo autorė) Metų vyrų komanda – irklavimo porinė keturvietė: Aurimas Adomavičius, Rolandas Maščinskas, Martynas Džiaugys ir Dovydas Nemeravičius (pasaulio ir Europos čempionai) Metų moterų komanda – irklavimo porinė dvivietė: Milda Valčiukaitė ir Ieva Adomavičiūtė (ketvirtoji vieta pasaulio čempionate) Metų treneris – Vaclovas Kidykas (Andriaus Gudžiaus treneris) Metų trenerė – Tatjana Krasauskienė (Airinės Palšytės trenerė) Metų proveržis – Airinė Palšytė (Lietuvos šuolio į aukštį rekordo autorė – 201 cm) Metų pergalė – Andrius Gudžius (pasaulio disko metimo čempionas) Metų populiariausias sportininkas – Mindaugas Kuzminskas (krepšinis) Už pagalbą sportininkams – Allenas Gulka (akmenslydžio puoselėtojas iš Šveicarijos) Už paramą Lietuvos sportui – Antanas Muraška (bendrovės „Olifėja“ generalinis direktorius) Už viso gyvenimo nuopelnus – Vladas Garastas (krepšinio treneris, buvęs Lietuvos krepšinio federacijos prezidentas) 