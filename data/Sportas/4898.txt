„4:1 – puikus rezultatas. Šiame turnyre mes norėjome nužygiuoti toliau, bet patekimas į finalą yra netgi daugiau, nei aš galėjau tikėtis prieš turnyrą. Per keletą pastarųjų savaičių vaikinai subrendo, mes tapome tikra komanda – kolektyve vyrauja gera nuotaika, o rūbinėje – labai smagu, tačiau vyrukai neperžengia ribų“, – teigė J. Lowas. Kiek ironiška, kad prieš turnyrą Rusijoje netrūko pasipiktinimo dėl neva „per silpnos į Konfederacijų taurę siunčiamos Vokietijos komandos“, tačiau dabar J. Lowo auklėtiniai jau nužygiavo iki finalo, o patiems rusams turnyras baigėsi dar grupių etape. „Žinote, mes dėjome labai daug darbo, o kiekvienas žaidėjas yra kupinas noro kuo geriau užsirekomenduoti. Kai susideda tokios aplinkybės, atsiranda ir rezultatas“, – pridūrė J. Lowas. „Rungtynės buvo įtemptos – meksikiečiai yra labai techniški: tai komanda, galvojanti apie tai, kaip laikyti kamuolį. Tačiau rungtynių pradžia priklausė mums – ką norėjome, tą aikštėje ir pademonstravome“, – rungtynes su Meksika apibendrino jis. Ваш браузер не поддерживает iframe. „Tačiau mes žinome, kad darbas dar nenuveiktas iki galo. Laukia Čilė – pati pajėgiausia varžovė turnyre, kurią mes puikiai pažįstame ir su kuria norime susitikti finale“, – toliau kalbėjo J. Lowas, kurio auklėtiniai su čiliečiais grupės etape sužaidė lygiosiomis 1:1. Geriausiu pusfinalio rungtynių žaidėju pripažintas 22-ejų Leonas Goretzka į Meksikos rinktinės vartus įmušė du įvarčius. Pasak jo, ši Vokietijos rinktinė yra pajėgi pirmą kartą triumfuoti FIFA Konfederacijų taurėje. „Su Čile mes jau žaidėme. Ir nors rungtynių pradžioje atsilikome, prisimenu pojūtį antrajame kėlinyje. Išlyginę rezultatą mes viduje jautėme, kad lygiųjų nepakanka ir galime padaryti daugiau. Dabar turime kitą progą“, – pažymėjo 22-ejų vokietis. Savo ruožtu Meksikos rinktinės stratgegas Juanas Carlosas Osorio teigė, kad jo auklėtiniai šiose rugntynėse nenusipelnė tokio skaudaus pralaimėjimo. „Mes nuo rungtynių pradžios bandėme žaisti labai agresyviai, toks yra mūsų stilius. Už tai teko sumokėti. Vokietija laimėjo pelnytai, tačiau prisimenant mačo eigą ir sukurtas progas, galutinis rezultatas turėjo būti kitoks“, – konstatavo Meksikos treneris. Finalas tarp Vokietijos ir Čilės rinktinių vyks sekmadienį. Prieš jį Rusijos žiniasklaida pakalbino buvusį Lietuvos rinktinės trenerį, 54-erių portugalą Jose Couceiro. Anot futbolo specialisto, kuris 2011-2012 m. Dirbo Rusijoje, o šiuo metu treniruoja „Vitoria de Setubal“ komandą Portugalijoje, finalo favoritais jis laiko ne vokiečius, o Čilės futbolininkus. „Aš manau, kad laimės Čilė – jai padės ir futbolininkų talentas, ir jų noras laimėti. Kai aš treniravau Portugalijos jaunimo rinktinę, mes su Čile susitikome 2007-ųjų pasaulio čempionate. Pralaimėjome 0:1, įvartį mums įmušė Arturo Vidalis. O taip pat toje komandoje buvo ir Alexis Sanchezas, ir Mauricio Isla, ir Gary Medelis. Suprantate, apie ką aš? Šitie vaikinai kartu žaidžia jau daugiau nei dešimtmetį. Pradėjo jie nuo jaunimo lygmens. Liftas tarp rinktinių grandžių turi veikti, tada bus ir rezultatas“, – kalbėdamas su „Sport-Express“ prognozavo J. Couceiro. 