Į pirmus ir vienintelius sportinio automobilio bandymus komanda išvyko trečiadienio popietę. Į nuo Peru sostinės Limos apie 40 km nutolusias kopas „Craft Bearings“ ekipažas išsiruošė tą pačią dieną, vos atsiėmus bolidą. O bandymai buvo tokie, kad priminė tikrą Dakaro ralio kovą, o ne treniruotes. Pirmiausia, važiuojant itin siaura išdžiūvusia upės vaga, dviejų metrų aukščio griovio kraštą „Toyota“ kliudė kairiuoju kraštu. Rimtesnių pažeidimų išvengta – šiek tiek apibrozdinti kairieji bolido sparnai. Sukant ratus smėlynuose „Toyota“ ne kartą užsikasė, tad ekipažui teko panaudoti hidraulines „kojas“ ir pakėlus bolidą sukasti smėlį. „Tokia situacija todėl, kad važiavome nenuleidę padangų – važiuoti su 2,4 baro smėlynuose yra neįmanoma. Tačiau mes specialiai nenuleidinėjome padangų slėgio ir norėjome išbandyti bolidą sunkiomis sąlygomis“, – DELFI paaiškino A. Juknevičius. Prisimindamas praėjusių metų Dakarą D. Vaičiulis teigė, jog tokiu klampiu smėliu teko važiuoti vos keliasdešimt kilometrų. Šiemet tokių smėlynų bus šimtai kilometrų.  Varžybose šiemet dalyvaus 142 motociklininkai, 50 keturračių, 105 automobilių (13 iš jų bagiai) ir 44 sunkvežimių ekipažai. Nugalėtojų titulus atitinkamai gins britas Samas Sunderlandas (KTM), rusas Sergejus Kariakinas („Yamaha“), prancūzas Stephane'as Peterhanselis („Peugeot“) ir rusas Eduardas Nikolajevas („Kamaz“). Automobilių įskaitoje šių metų Dakaro ralyje Lietuvai atstovaus Antanas Juknevičius ir Darius Vaičiulis („Toyota Hilux“), Benediktas Vanagas ir Sebastianas Rozwadowskis („Toyota Hilux“) bei Vaidotas Žala ir Saulius Jurgelėnas („Toyota Hilux“), o motociklu įveikti trasą bandys Balys Bardauskas (KTM). Sausio 6 d. visi Dakaro dalyviai Limoje pervažiuos simbolinę 40-ojo ralio starto arką ir kelyje į bivuaką Piske turės įveikti 272 km. Iš jų 31 km sudarys pirmasis ralio greičio ruožas Peru smėlynuose. Ralis finišuos sausio 20-ąją Kordoboje (Argentina).