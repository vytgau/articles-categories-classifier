„Palyginus kaip po tokių dviejų savaičių ligos, neblogai, – po starto trečiadienį ryte Kopenhagos „Royal“ arenoje kalbėjo R. Meilutytė, distanciją įveikusi per 30,08 sek. – Čia rytinis plaukimas, sunku kažką sakyti. Esu optimistiškai nusiteikusi ir atiduosiu visas jėgas vakare“. Greičiau už lietuvę kvalifikacijoje plaukė dvi suomės – Ida Hulkko 50 m įveikė per 29,85 sek., o Jenna Laukkanen – 29,93 sek. Iš viso kvalifikacijoje dalyvavo 50 dalyvių. R. Meilutytei priklauso 50 m plaukimo krūtine Europos čempionato rekordas. 2014 metais ji šį nuotolį įveikė per 28,81 sek. R. Meilutytė pusfinalyje trečiadienį plauks 18.08 val. Jei pateks toliau, finale startuos 19.13 val. Lietuvos laiku. „Tragiškai“ nepasisekė toje pačioje distancijoje startavusiems Giedriui Titeniui ir Andriui Šidlauskui. Pirmasis atstumą nuplaukė per 26,90 sek. ir užėmė 18-ą vietą, o antrasis su 27,31 sek. liko 35-as iš 54 dalyvių. „Nežinau, kas buvo, tragiškai praplaukiau. Startas, posūkis, plaukimas. Viskas tragiškai, – negalėjo patikėti tuo, kas vyko baseine G. Titenis. – Tikiuosi kiti startai bus geriau. Nežinau, kodėl. Apšylant viskas buvo gerai. Tragiškai, einu žiūrėti, kas blogai“. G. Titenis nuo greičiausiai kvalifikaciją įveikusio ir čempionato rekordą pagerinusio italo Fabio Scozzoli (25,90 sek.) atsiliko sekunde. Tuo metu A. Šidlauskas į Kopenhagą dėl problemų su lėktuvų reisais atskrido tik antradienį vėlai vakare ir tikino, kad neturėjo jėgų: „Gal po kelionės buvau pavargęs, nepamiegojau. Gal per mažai poilsio. Tikiuosi, kad ketvirtadienį 200 m pasiseks. To sau ir linkiu“. Dana is ready😃 #euroswim2017 #royalarena #sporteventdk #respektforvand #dana A post shared by EuroSwim 2017 (@euroswim2017) on Dec 13, 2017 at 12:59am PST Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). Lietuvos plaukikų planuojami startai Europos čempionate Kopenhagoje: Rūta Meilutytė: 50, 100, 200 m krūtine; Giedrius Titenis: 50,100, 200 m krūtine; Andrius Šidlauskas: 50, 100, 200 m krūtine; Danas Rapšys: 200 m nugara, 100, 200 m laisvu stiliumi, 200 m peteliške; Gytis Stankevičius: 50,100, 200 m nugara; Simonas Bilis: 50, 100 m laisvu stiliumi; Povilas Strazdas: 100, 200 m laisvu stiliumi, 100, 200 m kompleksiniu plaukimu; Deividas Margevičius: 50,100, 200 m peteliške; Tadas Duškinas: 100, 50 m peteliške, 50 m laisvu stiliumi Ugnė Mažutaitytė: 100 ir 200 m nugara; Vyrų estafetė: 4x50 kompleksiniu plaukimu; 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.