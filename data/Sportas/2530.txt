34-erių metų dviratininkė pirmojo etapo pirmajame važiavime šeštadienį finišavo antra. Ji nusileido tik vokietei Kristinai Vogel. 1-2 vietas keturiuose pirmojo etapo važiavimuose užėmusios dviratininkės iš karto pateko į antrąjį etapą, o likusios sportininkės kovojo paguodos važiavimuose. S. Krupeckaitė laimėjo antrojo etapo antrąjį važiavimą, o finale (1-6 vietos) finišavo ketvirta. Nugalėjo K. Vogel. Finale iki finišo likus apie 200 metrų, S. Krupeckaitė važiavo šešta, o antra ir trečia važiavusios australė Stephanie Morton bei Malaizijos dviratininkė Fatehah Mustapa griuvo. Priekyje važiavusi vokietė K. Vogel ir 4-5 pozicijose buvusios olandės Shanne Braspennincx bei Laurine van Riessen sėkmingai pasiekė finišą, o S. Krupeckaitė ratais kliudė gulinčios australės nugarą ir griuvo ant šono. Traumų išvengusi panevėžietė netrukus užsimetė dviratį ant peties ir nužingsniavo iki finišo, sulaukdama gausių ovacijų. S. Krupeckaitė finišo liniją kirto dviratį vesdama ant galinio rato.  Šioje rungtyje kovojo 27 dviratininkės. Bendrojoje pasaulio taurės įskaitoje S. Krupeckaitė su 580 taškų tarp 34 klasifikuotų dviratininkių užima penktąją vietą. Pirmauja 1000 taškų turinti K. Vogel. Lietuvos atstovas Vasilijus Lendelis vyrų sprinto rungtyje užėmė 14-ąją vietą. 22-ejų metų dviratininkas atrankoje užėmė devintąją vietą (9,772 sek.), šešioliktfinalyje įveikė japoną Yutą Wakimoto, bet aštuntfinalyje pralaimėjo britui Philipui Hindesui. Bendrojoje pasaulio taurės įskaitoje V. Lendelis (280 tšk.) užima 16-ąją poziciją. Pirmauja australas Matthew Glaetzeris (900 tšk.). Iš viso klasifikuoti 43 dviratininkai.