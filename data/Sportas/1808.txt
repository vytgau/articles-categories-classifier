Iš čempioniškos sudėties į komandą nesugrįš ne tik Paulius Janušauskas, Marius Činikas, Martynas Matuzas, Deividas Šešplaukis ir makedonas Marjanas Altiparmakovskis, su kuriais sutartys nebuvo pratęstos arba buvo nutrauktos dar iki Naujųjų metų, bet ir prancūzas Jeremy Manzorro bei portugalas Sergio Semedo. Kontraktas su J. Manzorro nutrauktas žaidėjui panorus ieškotis klubo kitoje šalyje, o S. Semedo pasitraukė dėl asmeninių priežasčių. Iš 2017-ųjų komandos kol kas neaiški lieka gynėjų Radanfah Abu Bakro, Aleksandro Živanovičiaus ir saugo Ernesto Veliulio ateitis, „Sūduva“ laukia visų jų sprendimo dėl noro likti komandoje. Pasirengimą naujam sezonui sausio 10-ąją Marijampolėje pradės šiuo metu kontraktus su „Sūduva“ turintys vartininkai Ivanas Kardumas ir Saulius Klevinskas, gynėjai Darius Isoda, Seminas Kerla, Andro Švrljuga, Vaidas Slavickas, Choco ir Algis Jankauskas, saugai Povilas Leimonas, Giedrius Matulevičius, Ovidijus Verbickas, Robertas Vėževičius, Sergejus Amirzianas ir Domantas Antanavičius bei puolėjai Karolis Laukžemis, Josipas Tadičius ir Rigino Cicilia. Be to, jau šiandien į Lietuvą atvyks peržiūroje dalyvausiantis 23 metų 193 cm ūgio gynėjas iš Gruzijos Papuna Mosemgvdlišvilis. Iki 2014-ųjų šis futbolininkas žaidė gimtinėje, o pastaruosius 2 sezonus praleido Baltarusijoje klubuose – Mozyriaus „Slavija“ ir „Gomel“. Įrodyti savo vertę treneriams bandys ir dar vienas į peržiūrą atvyksiantis žaidėjas – 22 metų puolėjas iš „Šilutės“ Julius Kasparavičius. 2017-aisiais I lygoje jis per 17 rungtynių įmušė 12 įvarčių. „Sūduvos“ senbuvius ir potencialius naujokus bus galima išvysti Marijampolės „Arvi“ arenos manieže jau sausio 16 dieną 12 val. per kontrolines rungtynes su „Palanga“. Vėliau komandos laukia akistatos su Valdo Dambrausko treniruojama Rygos RFS, „Jonava“, kurią papildė buvęs „Sūduvos“ gynėjas M. Činikas, ir „Liepaja“, su kuria „Sūduva“ 2017-aisiais susitiko Europos lygos atrankos varžybose. Įėjimas į visas rungtynes – nemokamas. Po rungtynių su Latvijos ekipa „Sūduva“ išvyks į 2 savaičių treniruočių stovyklą Turkijoje. Kontrolinių rungtynių rungtynių tvarkaraštis Sausio 16 d. 12.00 val. „Sūduva“ – „Palanga“ Sausio 19 d. 17.00 val. „Sūduva“ – Rygos RFS Sausio 22 d. 17.00 val. „Sūduva“ – „Jonava“ Sausio 25 d. 17.00 val. „Sūduva“ – „Liepaja“