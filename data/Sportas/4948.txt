– Kiek laiko dabar praleidžiate aikštelėje? I. Milkintaitė: Dažniausiai treniruojamės du kartus per dieną, apie dvi valandas. Žinoma, viskas priklauso nuo savijautos. Jei yra kažkokių problemų, treniruočių skaičių mažiname, o jei viskas gerai – didiname. Balansas turi būti. Paplūdimio tinklinis turi tapti gyvenimo būdu. Šis sportas reikalauja ištvermės, kantrybės ir atsidavimo. Čia nėra kada ilsėtis, nes sezonas trunka visus metus. Ruoštis reikia nuosekliai ir sistemingai, neįmanoma kažką pakeisti per vieną dieną. Sportininkas turi būti pasiruošęs tiek fiziškai, tiek emociškai, o techniką šlifuoti reikia nuolat. – Kokias nuotaikas kelia artėjančios žaidynės? B. Aleknavičiūtė: Nuotaikos – labai kintančios. Kai gerai sekasi ir nuotaika yra pakili, kai nesiseka žaisti, atrodo yra baisi tragedija. Stresą kelia noras užimti kuo aukštesnę vietą. Dirbame su psichologe ir suprantame, kad reikėtų nusiraminti, į viską žiūrėti paprasčiau, negalvoti apie medalį, nes jo taip ir neiškovosi. 2016 metais pasaulio kurčiųjų čempionate pirmą kartą iškovojusios auksą, pačios negalėjom patikėti. Turėjom mažai laiko pasiruošti... Dabar stengiamės nesigręžti į praeitį. Kaip ir po kiekvienų laimėtų varžybų pasidžiaugiame ir žengiame toliau. Turi toliau dirbti ir tobulėti, nes kitaip užmigsi ant laurų. – Petys į petį sportuojate kiekvieną dieną. Ar turite taisyklių, kurios padeda neįgristi viena kitai? B. Aleknavičiūtė: Esam labai skirtingos, bet stengiamės būti išmintingos ir suprasti vienas kitą, nes tai yra darbas, kurį turime dirbti kartu. Įgristame, ypač aš su savo bambėjimu. Esu maksimalistė, kiekvieną veiksmą noriu padaryti kuo geriau, tobuliau, daug reikalauju ir iš kitų, kartais perspaudžiu. Visko būna, pasipykstame, nekalbame. Bet tai trunka trumpai, nes žinai, kad turi siekti bendro tikslo. Viena be kitos negalime, turime viena kitai padėti ir palaikyti. Jei vieną treniruotę apsipykstame, iki kitos treniruotės emocijos nuslūgsta ir dirbam toliau. – Kiek paplūdimio tinklinyje yra tikro paplūdimio? I. Milkintaitė: Daug kas sako: „kaip jums smagu treniruotis ant smėlio, būnate paplūdimy, prie jūros“. Bet taip nėra, daugiau nei pusę sezono sportuojame uždarame aikštyne. O jei ir vykstame žaisti į paplūdimį, tai nėra laiko mėgautis pliažu, saule ir žydru dangumi. Kartais tenka žaisti ir per lietų, ir šaltu oru. Mes dažniau mėgaujamės pačiu tinkliniu, o paplūdimys būna per atostogas. – Kodėl pasirinkote paplūdimio tinklinį? B. Aleknavičiūtė: Tinklinis turbūt užkoduotas mano genuose, tinklinį žaidė ir seneliai, ir mama. Sportuoju nuo 13-os, tai yra jau 16-ą metų, tačiau dar nesu perpratusi visų tinklinio subtilybių. Ne veltui sakoma, kad tinklininkas geriausią formą pasiekia būdamas virš 30-ies. Mes vis dar mokomės, kiekvieną kartą čia atrandu vis kažką naujo, tuo tinklinis yra žavus. – Kam skiriate laisvalaikį? Ar praleidžiate laiko drauge ir už aikštelės ribų? I. Milkintaitė: Kartais laisvalaikį leidžiame kartu, turime bendrų draugų. Mėgstu vaikščioti gamtoje, kartais pasivažinėju dviračiu. Po varžybų ilsiuosi namuose. B. Aleknavičiūtė: Aš labai mėgstu aktyvų laisvalaikį ir ekstremalų sportą. Aišku, šiuo metu toks laisvalaikis yra tik fantazijose. Po intensyvių treniruočių norisi tik grįžti namo ir kristi į lovą, bet randu laiko nueiti į kino teatrą. Stengiuosi savo laisvą laiką skirti artimiesiems ir draugams. Patinka leisti laiką gamtoje, vasarą užsiimti sportine žūkle, išbandyti vandens pramogas, o žiemą smagiausia slidinėti. Mėgstu psichologines knygas, keliones su gera kompanija, ekstremalias pramogas, sportinius automobilius ir motociklus. Jei nebūčiau tinklininkė, gal būčiau lenktynininkė! – Koks mėgstamiausias Jūsų vaisių kokteilis? B. Aleknavičiūtė: Kokteilius mėgstu įvairius, galėčiau juos gerti kasdien. Skaniausias yra mango, kivio, apelsinų ir bananų kokteilis. I. Milkintaitė: Man skaniausi braškių, bananų ir uogų kokteiliai. Čempiones DELFI sporto centre treniruojantis Paulius Matulis pabrėžė, kad paplūdimio tinklinyje svarbiausia yra išmokti mėgautis žaidimu. „Pasiruošimas žaidynėms vyksta sklandžiai. Šiuo metu treniruočių režimas varginantis, tačiau tai yra normalus procesas ruošiantis varžyboms. Sportininkės yra jau daug pasiekusios, todėl kartelė užkelta aukštai. Paplūdimio tinklinyje svarbiausia yra išmokti mėgautis žaidimu. Merginos visų pirma turi nugalėti save ir savo psichologiją, o tik tuomet – priešininkes. Taigi, visų pirma linkiu laimėti kovą prieš save“, - sakė P. Matulis. Kurčiųjų olimpiada vyks liepos 18-30 dienomis Turkijos Samsuno mieste. Šiemet olimpinėse žaidynėse Turkijoje varžysis apie 50 Lietuvos kurčiųjų iš 7 sporto šakų. Olimpinėse žaidynėse dalyvaus apie 3 tūkstančiai pasaulio sportininkų.