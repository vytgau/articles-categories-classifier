Šiemet „pankai“ ženkliai sustiprino savo sudėtį visų pirma susitarę su vieninteliu Lietuvoje rungtyniaunčiu vartininku šalies rinktinės kandidatu Simu Baltrūnu, o vėliau driokstelėjo žinia apie tai, jog „Hockey Punks“ trenerių štabą papildė dar praėjusį sezoną Suomijos aukščiausioje ledo ritulio lygoje Liiga rungtyniavęs Tadas Kumeliauskas. Puolėjo karjerą jau kelintus metus iš eilės stabdo traumos. Viso Turku TPS klubo marškinėlius T.Kumeliauskas per 3 sezonus vilkėjo reguliariojo sezono rungtynėse 85 kartus, pelnė 20 įvarčių ir atliko 25 rezultatyvius perdavimus. Tačiau kaskart sezonas talentingam lietuviui baigdavosi nesulaukus lemiamų rungtynių, sezono viduryje. Kelios Suomijoje atliktos operacijos vis nepadėdavo. Šiemet vasarą žaidėjas dalyvavo jau Čekijos aukščiausiosios lygos komandos peržiūroje, bet po didesnių krūvių skausmai vėl atsinaujino. Nuo šių metų rugsėjo T. Kumeliauskas treniravo „Hockey Punks“ vyrų komandą ir vaikus. Tačiau po dar vienos operacijos šįkart Vokietijoje žaidėjas iš gydytojų gavo žalią šviesą treniruotėms ir galimam karjeros atnaujinimui. „Sulaukiau gerų prognozių Vokietijoje, todėl kai tik grįžau, nieko nelaukdamas pradėjau stiprinti savo kūną. Kol kas nesinori pačiam asmeniškai kažko garsiai kalbėti, nes ne vieną kartą jau teko nusivilti, bet judu į priekį ir kai jausiuos tvirtesnis planuoju "išsibandyti" save Lietuvos pirmenybėse“, – teigia žaidėjas. „Visa ši istorija liūdina ir Lietuvos ledo ritulio mėgėjus, nes dėl traumų Tadas jau septynis metus nežaidžia rinktinėje. Aš tikiuosi, kad jis galų gale pasveiks ir pradžiugins mus visus savo pasirodymu aikštėje. Bet pasakysiu, kad mūsų komandoje sveikatos problemos kamuoja ne tik Tadą. Menisko operacija atlikta šalies rinktinės kapitonui Mindaugui Kierui, o po rugsėjo viduryje patirtos traumos po dviejų mėnesių treniruotis tik pradės rinktinės vartininkas Simas Baltrūnas. Vienas aštriausių mūsų puolėjų Šarūnas Suchomlinas praėjusį sezoną taip pat baigė anksčiau laiko ir po kryžminių raiščių plyšimo su komanda treniruotis pradės lapkritį. Komandos kapitonas Modestas Kieras, pirmojo penketuko puolėjas Laisvydas Rimkus taipogi greičiausiai iki rungtynių nepasveiks. Su tokia nelaimingų situacijų lavina dar neteko susidurti, – sako komandos vadovas Šarūnas Kuliešius. Nors tikiu, kad tai šansas pasirodyti kitiems. Tikiuosi iš komandos gerų emocijų rungtynėse, kuriose įtampa neturėtų slėgti. Tikiuosi, kad mūsų žiūrovai pasiilgo ledo ritulio ir suprasdami mūsų situaciją nebus labai reiklūs. Be abejonės, žaidėjai turi nusipelnyti palaikymo savo pastangomis“. Kaip teigia „Hockey Punks“ atstovai, visgi dar yra galimybė, kad ketvirtadienio rungtynėse T. Kumeliauskas žais. Sprendimas bus priimtas prieš pat rungtynes. Ketvirtadienio susitikimo pradžia Vilniaus „Pramogų“ arenoje – 20 val. 15 min. Bilietus galima įsigyti internetu ir arenos kasoje. Organizatoriai pataria atvykti jų įsigyti anksčiau, kadangi prieš pat rungtynes susidaro eilės prie kasos.