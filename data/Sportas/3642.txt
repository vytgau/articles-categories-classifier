Pirmose rungtynėse Lietuvos ekipa susitiks su itin pajėgia Latvijos klubų rinktine, kurioje rungtyniaus ir keletas Rygos „Dinamo“ ledo ritulininkų. Trumpai pažiūrėję latvių treniruotę, lietuviai pirmą kartą išbandė Talino arenos ledą ir pramankštino po kelionės autobusu sustingusius raumenis. Dar kelionės metu, įvažiavus į Taliną, lietuvių autobusas užsuko į „Frontier Hockey“ ledo ritulio lazdų gamyklą, kurioje trumpai susipažino, kaip gaminamos tikro medžio lazdos. Lietuvos rinktinės vyriausiasis treneris Berndas Haakė po treniruotės atskleidė, kad vienintelis būdas pasipriešinti latviams yra nuolat mesti ritulį į vartus. Pasak trenerio, individualiai varžovų komandos neįveiksime, o pasyviai puldami ir varžovų zonoje atlikdami daug perdavimų galime ir prisižaisti.   „Trys rungtynės per tris dienas yra nelengva. Tai dar sunkesnis tvarkaraštis nei pasaulio čempionate, nes neturėsime laisvų dienų. Turėjome treniruotę ketvirtadienį ir dar vieną turėsime penktadienį, o vėliau jau jų nebebus“, – sakė B.Haakė. Treneris, pamatęs Latvijos rinktinės treniruotę, tik dar kartą įsitikino – šio turnyro favoritai bus būtent jie. „Dabar aš galėčiau laisvai lažintis, kad Latvija laimės šį turnyrą“, – užtikrintai kalbėjo B.Haakė. Rungtynių su Latvija transliaciją nuo 16:00 val. galėsite stebėti portaluose hockey.lt arba delfi.ee „CROWNS Baltic Challenge Cup 2017“ tvarkaraštis: Rugpjūčio 25 d. 16:00 Latvija – Lietuva 19:30 Estija – Hammarby IF Rugpjūčio 26 d. 16:00 Estija – Lietuva 19:30 Latvija – Hammarby IF Rugpjūčio 27 d. 13:00 Lietuva – Hammarby IF 16:30 Estija – Latvija