Šios varžybos skirtos aktyviai ir sportiškai paminėti Lietuvos valstybės atkūrimo šimtmetį. Taip pat – paskatinti bėgimo bendruomenę įdomiai praleisti laiką, suburti šeimas, pritraukti naujų bėgikų. Ultramaratono rengėjai žada įvairių pramogų, ne tik 100 km iššūkį pasiryžusiems įveikti bėgikams. Taip pat renginio organizatoriai tikisi ir nemažai dalyvių iš užsienio, tad ultrailgų distancijų bėgikams lietuvaičiams bus dar daugiau azarto įveikti 100 km trasą. 100 km ultramaratonas atrodo per sunki užduotis? Tuomet surinkite savo komandą ir įrodykite, kad geriausi esate ne tik versle ar profesinėje srityje, bet ir, pavyzdžiui, bėgdami estafetę 10x10 km. Ją įveikti galite su kolegomis, draugais, šeimos nariais. Bendros treniruotės ir bendras 100 km iššūkis jūsų santykius gali tik dar labiau sustiprinti. O jei jau esate įveikę 100 km bėgdami, siūlome tai padaryti dar kartą, drauge ir paminint Lietuvos valstybės sukaktį. Ultramaratono sėkmė priklauso ne nuo jūsų raumenų dydžio, o nuo to, kas vyksta jūsų galvoje. Žinovai tvirtina, kad 50 proc. sėkmės lemia jūsų smegenys. Yra teigiančių, kad jūsų pačių nusiteikimas lemia net 90 proc. sėkmės. Kaip ir visur gyvenime, ultramaratonas prasideda ten, kur baigiasi klasikinis maratonas, bet ultramaratono distancija neturi apibrėžtos pabaigos. Ultra gali būti 50 km ir 100 km, 180 km ar 300 km, ar bet kiek daugiau kilometrų. Nėra ribos nuo kur baigtųsi ultramaratonas ir prasidėtų kitaip vadinama distancija. Vilniaus 100 km ulratamaratonui rimtai ruošiasi lengvosios atletikos sportinio ėjimo rungčių daugkartinė Lietuvos čempionė, ilgųjų nuotolių bėgikė ir buvusi pasaulio rekordininkė Sada Bukšnienė, kurį savo pirmuosius 100 km įveikė dar 2010 metais, dalyvaudama ,,Nidos ultramaratone”. Kas gi ją skatina bėgti ultramaratonus, ilgųjų distancijų nuotolius? Ar Vingio parko trasa nebus tikras išbandymas, nes reikės bėgti 50 ratų po 2 km? ,,Pirmiausia mane skatina noras įrodyti sau, kad reikia judėti iki senatvės ir įrodyti jaunimui, kad bėgti ilgas distancijas gali bet kas, turintis ryžto ir noro. Šiam bėgimui mane paskatino ir užregistravo ilgų distancijų ir maratonų bėgikas Gediminas Kinderis . Šią trasą po 2 km esu jau išbandžiusi, tad save nuteikus bandysiu ją įveikti dar kartą“, – atviravo Sada Bukšnienė. Ilgųjų nuotolių bėgikė pasidalino mintimis ir patarimais apie ultramaratonus. ,,Sunkiausia yra likus 30 km. Galvoju, kad turiu įveikti trasą ir nepasiduoti jaunimui. Bėgant maratonus ir ilgas distancijas galvoju apie gerus ir malonius dalykus. Būsimoms varžyboms pagal galimybes stengiuosi kaip galima daugiau pabėgioti. Pirmiausia reikia likus bent 3-4 mėnesiems iki distancijos pasportuoti kiekvieną dieną, lengvai pabėgioti bent iki 2 valandų. Taip pat labai svarbu pasirinkti tinkamą ir patogią ilgoms distancijoms skirtą avalynę. Varžybų metu iki 50 km – vanduo, o antroje trasos dalyje vartoju energetinius gėrimus ir valgau bananus”, – pasakojo Sada Bukšnienė. 100 km čempionate taip pat dalyvaus ultrailgų distancijų žinomi bėgikai Gediminas Kinderis, Algimantas Kartočius, Ruslanas Seitkalijevas, Aidas Adzijauskas. Registruotis ir daugiau informacijos galima rasti – www.100kmRunning.lt.