Dabartiniai šalies čempionai svečiuose 1:0 palaužė „Napoli“ futbolininkus, kuriems tai buvo pirmoji nesėkmė šiame sezone ir vos antroji nesėkmė šiais metais. Pergalę Turino ekipai padovanojo buvęs Neapolio klubo žaidėjas Gonzalo Higuainas, kuris po Paulo Dybala perdavimo vartininką Pepe Reina nuginklavo jau 13-ąją susitikimo minutę. Į antrąją turnyrinės lentelės vietą pakilusi „Senoji Senjora“ su 37 taškais nuo „Napoli“ jau atsilieka tik 1 tašku. Tiesa, jau rytoj „Serie A“ gali turėti naujus lyderius – pergalės prieš Veronos „Chievo“ atveju jais taps Milano „Inter“ futbolininkai. Kitose rungtynėse savo pozicijas sutvirtino ketvirtoje vietoje žengianti „AS Roma“ komanda, kuri namuose 3:1 pranoko Feraros „Spal“. Beveik visų rungtynių metu sostinės ekipa žaidė turėdama kiekybinį pranašumą – jau 9-ąją minutę iš aikštės buvo išvytas svečių žaidėjas Felipe. Nugalėtojams įvarčius pelnė Lorenzo Pellegrini, Kevinas Strootmanas ir Edinas Džeko. Rezultatai: Italijos „Serie A“: „Napoli“ 0 – 1 „Juventus“ „AS Roma“ 3 – 1 „Spal“ Ispanijos „LaLiga“: „Malaga“ 0 – 0 „Levante“ Prancūzijos „Ligue 1“: „Dijon“ 3 – 2 „Bordeaux“ Vokietijos „Bundesliga“: „Freiburg“ 0 – 0 „Hamburger SV“