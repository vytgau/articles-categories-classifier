Europos čempionato atranką Lietuvos moterų rinktinė pradėjo įspūdingomis lygiosiomis Vokietijoje (26:26) ir nors vėliau namuose sekė pralaimėjimas ispanėms (24:17), lietuvaitės šiuo metu yra geroje padėtyje kaunantis dėl patekimo į Europos čempionatą. Būsimos mūsų varžovės turkės atranką pradėjo dviem triuškinamais pralaimėjimais (35:16 pralaimėta ispanėms ir 30:16 nusileista vokietėms). Po nesėkmingos ciklo pradžios Turkija pakeitė vyriausiąjį trenerį, vietoj Serdero Erelo ekipai dabar vadovauja Birolas Unsalas. 2017-ais metais Lietuvos moterų rinktinė du kartus stovyklavo Turkijoje ir su šios šalies nacionaline moterų rinktine sužaidė tris draugiškas rungtynes. Pirmosios stovyklos metu dar kovo mėnesį buvo patirti du pralaimėjimai, tačiau tuomet į Turkiją vyko ne pagrindinė mūsų šalies rinktinės sudėtis. Tuo tarpu birželio mėnesį, kuomet Turkijoje viešėjo jau stipriausios mūsų žaidėjos, buvo pasiekta pergalė rezultatu 27:26. Prieš artėjančias svarbias rungtynes su Turkija Lietuvos rinktinės treneris Bo Miltonas Andersenas teigė, jog reikia lūžio žaidėjų galvose – jos turi išsiugdyti nugalėtojų mentalitetą. – Treneri, Lietuvos moterų rinktinė į stovyklą renkasi po beveik pusės metų pertraukos. Ar užteks laiko surasti žaidimui, kurį rinktinė demonstravo spalį? – Tikiuosi, jog ta pertrauka neišmušė žaidėjų iš vėžių ir iš klubų jos atvyksta, visų pirma, geros sportinės formos. Mes jau žinome savo žaidimo braižą ir stilių, todėl jį reikės tik pritaikyti būsimoms varžovėms turkėms. Koncentruosimės į savo žaidimą, jo tobulinimą, kadangi labai sunku pasakyti, kaip po pokyčių atrodys Turkija. Varžovai pakeitė trenerį ir sunku pasakyti, kiek turės įtakos jų žaidimui. – Kokie pagrindiniai pokyčiai bus mūsų rinktinėje lyginant su rudenį vykusiomis rungtynėmis? – Deja, kaip visuomet traumų išvengti nepavyksta ir tai šiek tiek keičia mūsų žaidimą, tačiau nereikia pamiršti, jog rudenį neturėjome taipogi kelių svarbių savo žaidėjų. Tuomet turėjome daug problemų linijoje, dabar šioje pozicijoje jau esame ne tokie pažeidžiami. Nemanau, kad šiuo metu esam silpnesni nei buvome per pirmas dvejas rungtynes. – Kovo 18 dieną jau renkatės į stovyklą Alytuje. Kas bus akcentuojama jos metu? – Pagrindinis tikslas, be abejo, bus atnaujinti komandinius žaidėjų tarpusavio ryšius, sustatyti žaidimo rėmus, tačiau didelį dėmesį skirsime ir komandos psichologijai. Norint būti tarp geriausių, turi patikėti, jog esi to vertas. Žaidėjos turi patikėti, jog mes esame nugalėtojų komanda. – Praėjusiais metais žaidėme tris draugiškus mačus su Turkija. Kokį įspūdį yra palikusi ši komanda ir ką davė tos draugiškos rungtynės? – Pirmųjų dviejų rungtynių metu į rezultatą mes nežiūrėjome. Tai buvo testas jaunoms žaidėjoms, norėjome patikrinti jų individualų meistriškumą ir galimybes, todėl tie pralaimėjimai galbūt daug ką galėjo ir išgąsdinti. Vis tik, kuomet jau vykome pagrindinės sudėties užduotys buvo kitos. Dirbome ties komandinio žaidimo šlifavimu ir ta iškovota pergalė psichologiškai taip pat buvo reikalinga. Reikia išmokti nugalėti ir tos rungtynės tam buvo itin naudingos. Į Turkių žaidimą tuomet per daug nesikoncentravome, stengėmės visų pirmą dirbti su savimi. – Kiek taškų per dvejas rungtynes su Turkija tenkintų? – Norime dviejų pergalių. Kaunantis dėl patekimo į Europos čempionatą esame neblogoje padėtyje ir tokių progų švaistyti negalime.  Kviečiamų į Lietuvos rinktinę žaidėjų sąrašas: Amanda Vareikienė („Polatli Belediyesi“ – Turkija); Kristina Kvedarienė („ACME – Žalgiris“); Evelina Stukaitė (ACME – Žalgiris); Simona Kazlauskaitė („ACME – Žalgiris“); Greta Kavaliauskaitė („IBV“ – Islandija); Brigita Ivanauskaitė („Rodertahl“ – Vokietija); Roberta Ivanauskaitė („Fredericia“ – Danija); Marija Gedroit („Bayer“ – Vokietija); Laima Bernatavičiūtė (HC „Garliava – SM Cascada“); Živilė Jurgutytė („Bayer“ – Vokietija); Inesa Verbovik („ACME – Žalgiris“); Klaudija Šidlauskytė („ACME – Žalgiris“); Audinga Kniubaitė („ACME – Žalgiris“); Dovilė Ilčiukaitė („ACME – Žalgiris“); Jūratė Žilinskaitė („Hapoel“ – Izraelis); Ugnė Slavėnaitė (HC „Garliava – SM Cascada“); Auksė Sviderskienė („Eglė – Šviesa – SM Tauras“); Rita Repečkaitė („Eglė – Šviesa – SM Tauras“).