Šilalė surengs penktąjį ir tuo pačiu lemiamą penkis mėnesius trunkančių Lietuvos pirmenybių etapą. Jame dvylika turnyro komandų tradiciškai sužais po dvejas rungtynes, po kurių paaiškės, kas gins šalies garbę kito sezono mėgėjų Čempionų lygos varžybose. Prieš paskutinį varžybų etapą intriga dega atvira liepsna. Į titulą pretenduoja net trys komandos, surinkusios po 24 taškus. Tai – Kauno „Arsenalas“, Vilniaus „El Dorado“ ir Alytaus „Rese“. Geriausios galimybes iškovoti pirmąją vietą priklauso „Arsenalo“ futbolininkams. Jie turi pranašumą prieš pagrindinius konkurentus dėl geresnio tarpusavio rungtynių santykio. Tad kauniečiams Šilalėje tereikia laimėti dvejas likusis rungtynes su Mažeikių „Olimpo SC“ bei Plungės OSS komandomis ir jie triumfuos LMFA pirmenybėse. „Didelio spaudimo nejaučiame. Kaupiamės šiam etapui, tikimės atvykti su stipriausia žaidėjų sudėtimi. Viskas mūsų pačių rankose – reikia tik laimėti. Būsime maksimaliai susikaupę“, – tvirtino vienas „Arsenalo“ lyderių Ruslanas Bykovas. Tuo metu „El Dorado“ ir „Resės“ padėtis keblesnė. Vilniečiai bei alytiškiai privalo ne tik laimėti savo mačus, bet ir laukti „Arsenalo“ kluptelėjimo. Tiesa, lyderių išsidėstymą Šilalėje pasiryžę pakoreguoti OSS komandos žaidėjai. Plungiškiai paskutinio, 11 turo rungtynes žais būtent prieš „Arsenalą“ ir neketina tapti varžovų čempioniškos fiestos dalyviais. Nors Plungės komandai LMFA pirmenybėse fatališkai nesiseka (4 taškai per 9 rungtynes), jie įrodė turį potencialo gegužę vykusiame Baltijos klubų taurės turnyre, kur užėmė trečiąją vietą. „Mėginsime sukliudyti „Arsenalui“. Norime pakoreguoti lyderių išsidėstymą, pirmenybių pabaigai įnešti intrigos. Juk taip įdomiau“, – šypsojosi OSS komandos kapitonas Robertas Gibieža. Jei „Arsenalo“ komanda prarastų taškus, favorite tapti sezono nugalėtoja taptų „El Dorado“. Tik pastarųjų dviejų ekipų nesėkmės leistų iškovoti titulą „Resei“. Lemiamos mažojo futbolo Lietuvos pirmenybių kovos Šilalėje prasidės šeštadienį nuo 12 val. Varžybos vyks prieš trejus metus atnaujintame Šilalės savivaldybės stadione.