D. Rapšys, trečiuoju rezultatu (54,36 sek.) patekęs į 100 m plaukimo nugara pusfinalį, jame vėl užėmė trečią vietą ir pateko į finalą – 54,36 sek. Kaip ir atrankos plaukimuose, lietuvį aplenkė amerikiečiai Justinas Andrew Ressas ir Tayloras Lee Dale’as. Tuo metu devintą vietą atrankoje užėmęs A. Šidlauskas išpildė trenerės Inos Paipelienės, žadėjusios plaukikui vietą finale, žodžius. 100 m krūtine plaukikas įveikė per 1 min. 1,05 sek. ir septintu rezultatu pelnė teisę finale varžytis su geriausiais rungties sportininkais. Greičiausias pusfinalyje buvo kazachas Dmitrijus Balandinas (1.00,27). Progą startuoti pusfinalyje gavo ir Ugnė Mažutaitytė. Lietuvė merginų 200 m plaukimo nugara atrankoje buvo 17-a, bet vienai dalyvei atsisakius startuoti pusfinalyje, užėmė jos vietą. Pusfinalyje U. Mažutaitytė finišavo per 2 min. 14,87 sek. ir užėmė 14-ąją vietą. Iki finalinio aštuntuko jai pritrūko 2,70 sek. Pirmadienį atrankos plaukimų sesijoje D. Rapšys taip pat planuoja dalyvauti 200 m plaukimo laisvu stiliumi varžybose. Dėl patekimo į pusfinalį kovos ir Viktė Labanauskaitė (100 m krūtine) bei Povilas Strazdas (200 m kompleksinis plaukimas).