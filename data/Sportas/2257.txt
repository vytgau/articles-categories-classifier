Vyrų grupėje toliau favorito vardą patvirtina 20-metis vilnietis Pijus Labutis. Laimėjęs „pulas 14.1“ ir „pulas 10“ disciplinas jaunoji pulo žvaigždė pelnė jau 11-ąjį iš eilės Lietuvos pulo čempiono titulą ir vis dar išlaiko šansą pasiekti fenomenalų pasiekimą, t.y. tris metus iš eilės laimėti visas varžybas vyrų grupėje. Pijui tai ir puiki treniruotė prieš netrukus vyksiantį Pasaulio pulo Čempionatą Katare. Neoficialioje miestų įskaitoje taip pat daugiau apdovanojimų susirinko vilniečiai. Marius Ganusauskas jau turi sidabrą ir bronzą, Saulius Vaitukaitis ir Vilius Schulte- Ebbert – po bronzą. Kitų miestų „sąskaitoje“ – tik kauniečio Mariaus Jofės sidabras ir jaunojo klaipėdiečio Kęstučio Žadeikio bronza. Veteranų įskaitoje po titulą kol kas pasidalino kaunietis Darius Parnarauskas ir Gintautas Danilevičius. Savaitgalį sportininkai išsidalins apdovanojimus likusiose dvejuose disciplinose „pulas 8“ ir „pulas 9“, prasidės moterų grupės varžybos veteranai, žmonės ratukuose, ir klubinės komandos. Prienų arenoje tokio formato čempionatas vyksta jau antrus metus iš eilės. 12 stalų, 60 sportininkų, tiesioginės transliacijos su komentarais internetu. Iš biliardo klubų persikelti į areną – ypatingas renginys ir sportininkams, ir žiūrovams, kurie stebėti pulo šventės Prienuose kviečiami visiškai nemokamai. Kovos truks iki vėlaus sekmadienio vakaro.