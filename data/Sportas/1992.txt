Tą dieną akademijoje susirinkę veteranai turėjo įprastą treniruotę, kai netikėtai vienam garbaus amžiaus vyrui sustojo širdis. Jis be sąmonės susmuko ant vejos, tačiau į tai operatyviai sureagavo šalia buvę žmonės ir gaivinti vyro suskubę M. Gintalas ir M. Čeliauskas. Abu specialistai pasinaudojo NFA patalpose įrengtu automatiniu širdies defibriliatoriumi ir atkūrė klinikinę mirtį patyrusio senjoro širdies ritmą. Pažangi įranga padėjo atgaivinti žaidėją dar iki medikų atvykimo, pastarieji vėliau pasirūpino ligonio sveikata Kauno klinikose. Tai yra pirmas atvejis Lietuvoje, kai buvo tiesiogiai panaudotas automatinis defibriliatorius. Toks įrenginys yra ir Lietuvos futbolo federacijos (LFF) stadione, kai kuriose geležinkelio stotyse bei oro uostuose. Automatinis defibriliatorius yra skirtas įprastam širdies darbui atnaujinti ir gali išgelbėti žmogų nuo staigios mirties. Juo naudotis gali ne tik medikai, bet ir paprastas žmogus - pagal aparato nurodomas instrukcijas, jis pritvirtinamas prie nukentėjusio krūtinės. Vienas iš dienos didvyrių, fizinio parengimo treneris M. Čeliauskas papasakojo apie situaciją. „Mums pranešė apie įvykį, kai turėjome Kalėdinę kolektyvo vakaronę. Medicininio štabo tuo metu patalpose nebuvo, todėl nusprendėme su Mantu padėti. Bendromis pastangomis darėme širdies masažą ir elektrošoku atstatėme širdies ritmą. Mums padėjo prieš pusantrų metų medicinos centro mokymai ir, ačiū Dievui, atsirado drąsos imtis veiksmų ir įgytos žinios pravertė, sugebėjome atgaivinti žmogų. Adrenalino tuo metu buvo tikrai nemažai ir pradėjau suvokti, kas atsitiko tik, kai grįžau į namus. Toks aparatas vienareikšmiškai reikalingas sporto įstaigose“, - tikino M. Čeliauskas. Prie žmogaus atgaivinimo taip pat svariai prisidėjo vartininkų treneris M. Gintalas, kuris antrino kolegai. „Suvokimas ir jaudulys dėl to, kas įvyko, atėjo tik atvykus medikams. Mums reikėjo reaguoti greitai, nes įvykus nelaimei medikų nebuvo šalia, todėl griebėme defibriliatorių ir skubėjome padėti žmogui. Sekėme duotas instrukcijas ir su Mariumi pakaitomis jį gaivinome. Aplinkui matėme panikos apimtus žmones, o mums daugiau drąsos suteikė tai, kad turėjome apmokymus, kaip elgtis panašiose situacijose. Kas žino, galbūt žmogaus gyvybė būtų prarasta, jeigu nebūtume apmokyti. Džiaugiuosi, kad viskas baigėsi sėkmingai“, - dėstė specialistas. Atvykus medikams veteranas jau kvėpavo, o vėliau buvo pristatytas į Kauno klinikas, kur dar kartą įvertinta jo sveikata.