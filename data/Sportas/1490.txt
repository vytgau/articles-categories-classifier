A. Didžbalis gruodį pasaulio čempionate Anaheime iškovojo sidabro medalį, tačiau šį pasiekimą apkartino žinia iš Kanados laboratorijos – sportininko šlapimo mėginyje rasta draudžiamos medžiagos SARMS S-22. Tuo tarpu Jungtinėse Valstijose tirto kraujo mėginio dopingo rezultatas neigiamas. „Iš tikrųjų blogai, labai blogai. Aišku, reiktų sulaukti galutinio sprendimo, tačiau tas bendras fonas yra ne koks, kažką reikia daryti, ieškoti rimtų priemonių“, – kalbėdamas apie paskutinį sunkiaatlečių dopingo skandalą DELFI sakė Sidnėjaus ir Atėnų olimpinių žaidynių čempionas V. Alekna. Buvusiam disko metikui pergalės siekimas yra suprantamas, tačiau lengvaatletis jų siekė sąžiningoje kovoje. Pats V. Alekna per savo karjerą susidūrė su nešvaraus sporto atstovais ir sukčiais: Atėnų olimpinėse žaidynėse geriausią rezultatą pasiekęs vengras disko metimas Robertas Fazekašas buvo diskvalifikuotas už dopingo kontrolės taisyklių pažeidimą ir buvo priverstas aukso medalį grąžinti lietuviui. „Kalbame apie sukčiavimą sporte. Tai didžiulis nuostolis sportui. Suprantu titulų, pergalių troškimą, džiaugsmą iškovojus medalius, po kurių netrūksta dėmesio sportininkui ir jo treneriui, bet visa to reikia siekti garbingoje kovoje. Pakartosiu, dopingas – didelė antireklama sportui“, – atsiduso tituluočiausias Lietuvos lengvaatletis ir aktyvus politikas. Anot jo, nėra daug vilties, kad A. Didžbalį išgelbėtų dopingo B mėginys. „Nesidomėjau tuo, bet neteko girdėti, kad antrasis dopingo mėginys kažką pakeistų. Galbūt gali atskleisti tam tikrus dopingo medžiagų kiekio skirtumus organizme vartojant tam tikras dopingo medžiagų rūšis, gali nežymiai skirtis duomenys. Bet kalba eina ne apie šiame skandale minimas medžiagas. Toks įvykis dar ilgai liks svarbia tema šalies sporto naujienų sraute. Bet kurį portalą atsidaryk ir jis pirmose pozicijose. Ši istorija bus visiems aktuali iki kol paaiškės visos detalės“, – kalbėjo V. Alekna, kuris ketvirtadienį prieš pietus įteikė ypatingą dovaną nacionalinei Martyno Mažvydo bibliotekai. Dar vienas disko stebuklas Lietuvos nacionalinėje Martyno Mažvydo bibliotekoje nuo šiol kiekvienas jos lankytojas galės apžiūrėti svarbiausią tituluoto lengvaatlečio įrankį, kuriuo buvo pasiektos ypatingos V. Aleknos pergalės. Tiesa, pats diskas nėra autentiškas, kuriuo lengvaatletis šturmavo nacionalinį rekordą ir iškovojo svarbiausius titulus. „Tai simbolinis diskas, svarbus pats įrankis, kuriuo pasiektos svarbiausios pergalės, džiuginančios Lietuvą", – pridūrė aktyvus politikas. Norėdamas padėti bėdos ištiktai šeimai olimpinis čempionas diską paaukojo labdaros aukcionui, o jį įsigijo parlamentaras Justas Džiugelis. Aukcione buvo renkamos lėšos sergančiam berniukui, ukrainiečiui Bogdanui. Vaiko istorijos sujaudinti žmonės per kelias dienas surinko gydymui reikalingą sumą – 26 751 eurą. Kalbėdamas susirinkusiems legendinis sportininkas džiaugėsi, kad diskas jau ne vieną dešimtmetį lietuviams yra artimas. „Niekada nepamiršime Romo Ubarto pergalių, kurių laukdavo visa Lietuva. Aš taip pat prisidėjau prie šios sporto rungties populiarumo. Dabar mano karjera jau baigėsi, tačiau turime jaunų metikų, tokių, kaip Andrius Gudžius. Bet nuostabiausia, kad diskas gali daryti stebuklus – tuo įsitikinome mes visi“, – sakė V. Alekna. 