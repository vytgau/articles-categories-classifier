Didžiausios turnyro žvaigždės A. Rumševičius ir L. Každailis laimėjo visus susitikimus. Pusfinalyje jie 2-0 (21:10, 21:11) įveikė Mariaus Malinausko bei Alberto Tomaševičiaus duetą, o finale po 36 min. trukusios kovos 2-0 (21:18, 21:16) įrodė pranašumą prieš Edviną Vaškelį ir Artūrą Bekiš. Finale A. Rumševičius ir L. Každailis turėjo paprakaituoti, bet ne vieną apdovanojimą tarptautiniuose turnyruose iškovoję Lietuvos tinklininkai pademonstravo savo meistriškumą ir tapo nugalėtojais. Dramatiškame 57 min. trukusiame mažajame finale Gytis Tuska bei Linas Petravičius 2-1 (27:25, 16:21, 15:11) nugalėjo M. Malinauską ir A. Tomaševičių. Intriguojančiame moterų turnyre į pirmąją vietą pretendavo bent trys komandos. Kaunietės V. Makauskaitė bei V. Vitkauskaitė pusfinalyje 2-0 (21:18, 21:17) nugalėjo Ievą Vasiliauskaitę bei Gerdą Grudzinskaitę, o finale per 28 min. 2-0 (21:14, 21:14) pranoko pirmojo etapo nugalėtojas Agniešką Paškevič bei Jekateriną Kovalskają Trečioji vieta atiteko I. Vasiliauskaitės ir G. Grudzinskaitės porai, kuri permainingame mažajame finale 2-1 (21:14, 19:21, 15:10) įveikė Dominykos Naudužaitės ir Rugilės Grudzinskaitės duetą. V. Makauskaitė ir V. Vitkauskaitė yra puikiai pažįstamos, tačiau kartu turnyruose žaidė tik prieš penkerius metus. Nepaisant to, jos išnaudojo savo patirtį ir į viršų kėlė nugalėtojų taurę. "Pergalę lėmė mūsų abiejų su Viltė patirties tinklinio aikštelėje, draugystė ir viena kitos palaikymas. Tuo pranokome varžoves. Paskutinį kartą su Vilte žaidėme prieš penkerius metus, tačiau dar anksčiau kartu dalyvaudavome Lietuvos vaikų, jaunių ir jaunimo varžybose ir jau tuomet sekdavosi neblogai", – po turnyro kalbėjo V. Vitkauskaitė. Pirmajame Lietuvos čempionato etape V. Makauskaitė žaidė su kita partnere Ieva Kazūraityte. V. Vitkauskaitė pabrėžė, kad atsinaujinusio Lietuvos čempionato organizacija, lyginant su ankstesniais metais, smarkiai pažengė į priekį ir išreiškė viltį, kad ateityje jame varžysis vis daugiau komandų.  Trečiasis Lietuvos čempionato etapas vyks po mėnesio Klaipėdoje. Iš viso atvirą Lietuvos čempionatą sudarys penki etapai. Čempionatas yra registruotas FIVB sistemoje ir įtrauktas į žemyno pirmenybių sąrašą, tad čia bus galima "uždirbti" reitingo taškų. Lietuvos paplūdimio tinklinio pirmenybes organizuoja "360 Sportas" kartu su Lietuvos tinklinio federacija.