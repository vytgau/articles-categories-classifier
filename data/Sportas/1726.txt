Tokį sprendimą priėmė lygos klubų vadovai, išklausę šios komandos atstovų argumentus. Pagal sportinį principą vietos tarp stipriausių šalies ekipų netekusiems kauniečiams viltys išlikti lygoje sužibo po to, kai iš lygos pasitraukė šeštą vietą pernai užėmęs Utenos „Utenis“. Uteniškių vietą užimti galėjo du Pirmos lygos prizininkai - Gargždų „Banga“ ir Vilniaus „Vytis“, tačiau LFF licencijavimo skyriui abu šie klubai, priešingai nei „Kauno Žalgiris“, dokumentų gauti A lygos licencijas nepateikė. Dokumentus rungtyniauti aukščiausiose lygoje be „Kauno Žalgirio“ yra pateikusi Marijampolės „Sūduva“, Vilniaus „Žalgiris“, „Trakai“, „Jonava“, Klaipėdos „Atlantas“, Kauno „Stumbras“ ir Pirmos lygos čempionė „Palanga“. Vadovų posėdyje taip pat buvo pristatytas ir kandidatas tapti A lygos prezidentu. Juo pretenduoja tapti Lietuvos regbio federacijos vadovas Rytis Davidovičius, taip pat dirbantis verslo analitiku Azijos šalyse. „Šiame posėdyje jis dalyvavo svečio teisėmis, susipažino su klubų vadovais, tačiau galutinio sprendimo dėl jo patvirtinimo nėra. Dėl dabartinių savo įsipareigojimų, užimti prezidento pareigas jis greičiausiai galėtų po 2-3 mėnesių“, - sakė A lygai laikinai nuo praėjusių metų vidurio vadovaujantis Vidmantas Murauskas. Dabartinis lygos vadovas posėdyje taip pat pristatė praėjusių metų finansinę ataskaitą, nurodydamas, kad praėjusį sezoną lygą baigė be skolų. 2018 m. lygos biudžetas bus virš 180 tūkst. eurų.