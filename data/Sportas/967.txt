Tai buvo vos antrosios „Energijos“ rungtynės šiame sezone, kuomet jie nepraleido nei vieno įvarčio. Pirmą kartą tai įvyko sezono pradžioje, kai elektrėniečiai 9:0 sutriuškino Vilniaus „Hockey Punks“ ekipą. Pirmojo kėlinio viduryje „Energijos“ įvarčių sąskaitą atidarė daugumą išnaudojęs ir šešioliktą įvartį šiame Lietuvos čempionato sezone pelnęs Danielius Nomanovas (10:13). Po šiek tiek daugiau nei minutės skirtumą iki dviejų padidino Artūras Katulis (11:40). Antrame kėlinyje trečią svečių įvartį pelnė Lukas Veželis (24:12), o trečiame dar po įvartį įmušė Artiomas Sidorovas (53:59) ir L. Veželis (58:47). „Energija“ gerokai laimėjo pagal smūgius į vartus (47 pieš 12) ir užsidirbo mažiau baudos minučių (6 prieš 16). „Energijos“ vartus pirmą kartą Lietuvos čempionate gynė ir nei vieno įvarčio nepraleido 18-metis E. Karla, kuris tik neseniai sugrįžo po pasibaigusio sezono JAV ir sužaidė trečiąsias rungtynes vilkint „Energijos“ marškinėlius. Tuo tarpu „Rokiškio“ vartus saugojo Domantas Butkus. „Energija“ per 17 rungtynių yra iškovojusi 16 pergalių ir su 48 taškais yra užsitikrinusi reguliariojo sezono nugalėtojos vardą, o „Rokiškio“ ledo ritulininkai per 19 susitikimų iškovojo 3 pergales ir su 10 taškų jau niekur nebepajudės iš paskutinės, šeštosios vietos. Kitas rungtynes komandos vėl žais tarpusavyje sekmadienį nuo 13:00 val. Kitame mače Vilniaus „Hockey Punks“ ledo ritulininkai namuose 10:5 (2:0, 2:1, 6:4) nugalėjo Klaipėdos „Baltijos“ komandą. Vilniečiams po du įvarčius pelnė Andrius Kaminskas, Edgaras Rybakovas ir Karolis Šlikas, po vieną –Šarūnas Kuliešius, Rokas Bacevičius, Artūras Švedavičius ir Laisvydas Rimkus. „Baltijos“ ekipoje tris kartus pasižymėjo Michailas Jevstignejevas, po vieną – Andrius Židkovas ir Jokūbas Minelga. „Hockey Punks“ (18 rungt./32 tšk.) turnyro lentelėje užima trečiąją vietą, o „Baltija“ (22 tšk.) – ketvirtąją.