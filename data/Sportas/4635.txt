„Dominykas yra tikras profesionalas, dėl darbštumo, pareigingumo jam negalima turėti visiškai jokių pretenzijų. Deja, susiklostė tokia padėtis, kai abiems šalims tapo naudingiau pasukti skirtingais keliais. Linkime Dominykui kuo didžiausios sėkmės tęsiant karjerą“, - sakė „Sūduvos“ direktorius Karolis Skinkys. Pats D. Galkevičius palinkėjo „Sūduvai“ sėkmės siekiant aukštų tikslų. „Ačiū visai komandai, klubo darbuotojams, administracijai už kartu praleistą laiką. Linkiu „Sūduvai“ sėkmingai tęsti kovas Europos lygoje ir sėkmės kovojant dėl aukščiausių vietų A lygoje“, - sakė jonaviškis. Artimiausios „Sūduvos“ laukiančios rungtynės – ketvirtadienį Latvijoje vyksiantis Europos lygos atrankos II etapo mačas su „Liepaja“ (pradžia – 19.45 val.). Atsakomąsias rungtynes Marijampolės „Arvi“ arenoje komandos žais liepos 20-ąją (pradžia – 19 val.).