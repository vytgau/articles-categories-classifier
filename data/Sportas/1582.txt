Skandalinga ir prieštaringai vertinama 1994 metų istorija, kurios pagrindinėmis veikėjomis tapo olimpinės čiuožėjos Tonya Harding ir Nancy Kerrigan, du jaunus žmones įkvėpė Brukline įkurti joms skirtą muziejų. Muziejaus THNK1994 įkūrėjai Mattas Harkinsas ir Viviana Olen teigia, kad juos iki širdies gelmių sukrėtė ESPN dokumentinė juosta „30 for 30“: The Price of Gold“, kurią sukūrė Nanetta Bernstein. Esą T. Harding ir N. Kerrigan saga jiems paliko tokį gilų įspūdį, jog po dviejų savaičių 1995 metais savo 7 metrų ilgio namų prieškambaryje jie įkūrė improvizuotą šioms dviem sportininkėms skirtą muziejų. Dabar jis persikėlė į naują erdvę. Muziejaus, kurio ekspoziciją sudaro atmintini daiktai ir meno kūriniai, vaizduojantys T. Harding ir N. Kerrigan, atidarymas simboliškai sutampa su filmo „I, Tonya“ (liet. Aš esu Tonya) premjera. Juosta skirta T. Harding gyvenimo dramai. 1994 metais paaiškėjo, kad buvęs T. Harding vyras Jeffas Gillooly‘is ir apsaugininkas Shawnas Eckhardtas bandė prieš tais metais vyksiančias žiemos olimpines žaidynes sulaužyti koją pagrindinei čiuožėjos varžovei ir taip suteikti jai akivaizdų pranašumą. Incidentas sulaukė viso pasaulio žiniasklaidos dėmesio, ir, kad ir kaip ciniškai tai beskambėtų, T. Harding pasiekė savo tikslą – ją visi pastebėjo. Deja, dėl klaidingų priežasčių.