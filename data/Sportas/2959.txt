Daugkartinės šalies čempionės atsakomosiose šešioliktfinalio rungtynėse Ciuriche 2:1 nukovė „Frauen“ komandą. Šios pergalės mūsiškėms užteko, nes pirmąjį susitikimą namuose jos sužaidė lygiosiomis 1:1. „Letzigrund“ stadione, kuriame 2008 metais vyko Europos vyrų futbolo čempionato kovos, pirmosios pasižymėjo viešnios iš Šiaulių – įvartį 27-ą minutę įmušė Zenatha Coleman. Nors varžovėms 73-ią minutę po Fabienne Humm tikslaus smūgio pavyko atstatyti pusiausvyrą, pratęsimo galimybę užkirto dublį atlikusi Z. Coleman. Legionierė iš Namibijos pergalingą įvartį įmušė iki pagrindinio laiko pabaigos likus 4 minutėms. Pagrindiniame UEFA Čempionų lygos turnyre po metų pertraukos kovojančios šiaulietės pirmąjį barjerą įveikė vos antrą kartą klubo istorijoje. Pirmąjį sykį tai padaryti pavyko 2015-aisiais.