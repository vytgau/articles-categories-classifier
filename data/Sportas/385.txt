Balandžio 22-28 dienomis Kauno „Žalgirio“ arenoje vyks IHF pasaulio ledo ritulio čempionato I diviziono B grupės turnyras, kuriame lietuviai jėgas išmėgins su Japonijos, Estijos, Rumunijos, Kroatijos ir Ukrainos ledo ritulininkais. Trečiadienį D. Zubrus lankėsi Kauno miesto savivaldybėje, kur bendravo su didžiulį sporto renginį priimsiančio Kauno miesto meru Visvaldu Matijošaičiu ir įteikė šiam simbolinius Lietuvos ledo ritulio rinktinės marškinėlius su savo pavarde, taip pat keletą ritulių su artėjančio čempionato simbolika. „Nenorėčiau kalbėti apie varžovus, geriau norėčiau kalbėti apie mūsų komandą. Mes dabar esame tikrai geresnė komanda, nei buvome anksčiau. Varžovai panašaus lygio, nes divizionas išliko tas pats. Kalbant apie mūsų komandą, tai jaunimas tikrai tikrai pasitempęs. Bus ir Darius Kasparaitis, ir Tadas Kumeliauskas, kuris anksčiau negalėjo rungtyniauti ir yra vienas iš geriausių žaidėjų Lietuvoje. Mes dabar esame tikrai geresnė komanda“, – trečiadienį kalbėjo ledo ritulininkas. Neseniai D. Zubraus šeima persikraustė gyventi netoli Majamio. Čia gyvena ir D. Zubraus tėvai, brolis bei sesė. „Ten pensininkams šilčiau ir geriau. Kol kas planų neturiu, noriu pabūti su šeima. Tą darau jau metus. Susitinku su draugais. Darau tą, ko anksčiau negalėjau daryti. Atsipalaiduoti ir nieko nedaryti kartais ir neblogai“, – šyptelėjo sportininkas. Darius Kasparaitis prie rinktinės prisijungs Anglijoje. Koventrio mieste lietuviai balandžio 14-15 dienomis sužais dvejas draugiškas rungtynes Anglijos rinktine. Kaune – nauji ledo rūmai Savo ruožtu V. Matijošaitis pasakojo, kad netrukus laikinojoje sostinėje prasidės naujų ledo rūmų statybos. Dviejų hektarų ploto sklype planuojama pastatyti apie 7 tūkst. kvadratinių metrų dviejų aikščių sporto kompleksą. Viena ledo aikštelė su 500 sėdimų vietų būtų skirta varžyboms ir treniruotėms, o kita – tik treniruotėms. „Jau lapkričio pradžioje pradėsime arenos statybą“, – tikino V. Matijošaitis. Ledo rūmai bus pastatyti netoli „Girstučio“ baseino. 