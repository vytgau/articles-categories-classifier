Aukščiausiai iš sportininkų – 71-oje vietoje – rikiuojasi buvęs Klivlando „Cavaliers“ vidurio puolėjas Žydrūnas Ilgauskas. 1997–2011 metais NBA ekipų Klivlando „Cavaliers“ ir Majamio „Heat“ garbę gynęs Big Z pagal žurnalo „Top“ vertinimą valdo 50 mln. eurų vertės turtą. 103-oje sąrašo vietoje atsidūrė šiuo metu NBA klubo Toronto „Raptors“ marškinėlius vilkintis Jonas Valančiūnas. Lietuvos rinktinės vidurio puolėjo turtas įvertintas 36 mln. eurų. Pirmasis NBA duris pravėręs lietuvis Šarūnas Marčiulionis rikiuojasi 128-oje vietoje su 30 mln. eurų. „Golden State Warriors“ komandoje žaidęs gynėjas baigęs karjerą sėkmingai nėrė į įvairius verslo projektus. Kiti Lietuvos sportininkai turtingiausiųjų sąraše: 133-a vieta (28 mln.) – Dainius Zubrus. Viena ryškiausių Lietuvos ledo ritulio žvaigždžių pajėgiausioje NHL lygoje. „Canadiens“, „Capitals“, „Devils“ ir „Sharks“ komandų garbę gynęs D. Zubrus 2016 metais baigė karjerą. 148-a vieta (25 mln.) – Darius Kasparaitis. Viena ryškiausių ir tituluočiausia Lietuvos ledo ritulio žvaigždė. Žaidė NHL komandose „Islanders“, „Penguins“ ir „Rangers“, atstovaudamas Rusijos ledo ritulio rinktinei laimėjo visų spalvų olimpinius medalius. 151-a vieta (25 mln.) – Arvydas Sabonis. Šiuo metu Lietuvos krepšinio federacijos prezidento pareigas einantis buvęs vidurio puolėjas – ryškiausia mūsų šalies krepšinio ikona. Olimpinis ir pasaulio čempionas žaidė NBA ir didžiausiuose Europos klubuose. 154-a vieta (23 mln.) – Šarūnas Jasikevičius. Šiuo metu Kauno „Žalgirio“ vyriausiasis treneris anksčiau sėkmingai rungtyniavo Atėnų „Panathinaikos“, Tel Avivo „Maccabi“, „Barcelonos“ klubuose, vilkėjo ir NBA komandos „Pacers“ aprangą. 178-a vieta (19 mln.) – Linas Kleiza. Šiuo metu Vilniaus „Lietuvos ryto“ krepšinio klube viceprezidento pareigas einantis buvęs krepšininkas gynė NBA klubų „Nuggets“ ir „Raptors“ garbę. Karjerą baigė dėl persekiojančių traumų. 197-a vieta (17 mln.) – Darius Songaila. Kauno „Žalgirio“ trenerio asistentas aktyviais karjeros metais NBA lygoje vilkėjo Sakramento „Kings“ ir Vašingtono „Wizards“ marškinėlius. 200-a vieta (17 mln.) – Ramūnas Šiškauskas. Lietuvos rinktinės trenerio asistentas aktyviais karjeros metais žaidė Trevizo „Benetton“, Atėnų „Panathinaikos“ ir Maskvos CSKA komandose.