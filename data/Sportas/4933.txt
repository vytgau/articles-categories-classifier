Ketvirtadienį trys Lietuvos futbolo klubai startuos 2017-ųjų Europos lygos atrankoje. Visos trys lietuvių komandos pirmuosius susitikimus žais svečių aikštėse. Trakai susitiks su Perto „Saint Johnstone“ (Škotija), Marijampolės „Sūduva“ – su Soligorsko „Šachtior“ (Baltarusija), o Klaipėdos „Atlantas“ – su Almatos „Kairat“ (Kazachstanas). Į atsakomąsias rungtynes Marijampolėje žada atvykti apie 100 baltarusių, o škotai tikisi Vilniuje turėti 700 gerbėjų palaikymą. Lietuvos klubai apie tokius savo gerbėjų kiekius Europos turnyro išvykoje nesvajoja. Tačiau bent šiokio tokio palaikymo jie sulauks. Į Kazachstaną - nebe vienas, o šešiese Tiesiausiu keliu Klaipėdą ir Almatą skiria 4135 kilometrai. Bet šeši „Atlanto“ ultros iš „Vakarų fronto“ vykdami į rungtynes nukeliaus kur kas didesnį atstumą. Kijeve perlipę į kitą lėktuvą jie skris per Juodąją jūrą, Gruziją, Azerbaidžaną, Kaspiją, kad aplenktų Rusijos teritoriją, į kurią neįleidžiami Ukrainos avialinijų lėktuvai. „Keturiese keliausime iš Klaipėdos per Vilnių, dar du žmonės atskris iš Londono. Visi susitiksime Kijeve ir iš ten skrisime toliau“, – apie trečiadienį prasidėsiančią kelionę pasakojo jau daugelį metų nė vienų Klaipėdos klubo rungtynių, kur jos bevyktų, nepraleisti besistengiantis Romanas Korolčiukas. Kazachstane jis jau buvo prieš dvejus metus. Tada „Atlantas“ Europos lygos atrankoje rungėsi su Karagandos „Šachtior“. Tada R. Korolčiukas buvo vienintelis „Atlanto“ gerbėjas, nuvykęs į tolimą šalį. „Taip, palyginus su tuo, kas buvo prieš dvejus metus, dabar, galima sakyti, – nemažas pasiekimas. Mūsų bus daugiau šešis kartus. Galėsiu bendrakeleiviams Kazachstane būti gidas. Nors, tiesą sakant, pats Almatoje būsiu pirmą kartą“, – juokavo Šokoladu draugų vadinamas 45-erių metų vyras. Už lėktuvo bilietus iš Lietuvos aistruoliai sumokėjo po 350 eurų. R. Korolčiukas mano, kad suskaičiavus ir kelionę į Vilnių ir iš jo viskas išsiteks į 400 eurų. Kazachstane „Vakarų fronto“ nariai praleis vieną parą. Ketvirtadienį 5 valandą vietos laiku jie atskris į Almatą, penktadienio rytą patrauks atgal. Ar verta tiek pinigų sumokėjus vos 24 valandas pabūti tolimame mieste? „O mes ne Almatos apžiūrėti skrendame, o palaikyti savo komandą“, – sako Šokoladas. Vis dėl to aistruolis teigė, kad jam, kaip mačiusiam daug šalių, Kazachstanas yra savotiškai patrauklus. „Kokius penkis kartus įdomiau nei vykti į kokią Islandiją už tokius pat pinigus. Žmonės įdomūs, stadione gali pajusti sovietinę atmosferą su tūkstančiais policininkų ir kareivių, mažos kainos – tai nėra labai panašu į Europos šalis,“ – pasakojo R. Korolčiukas. Ko tikisi „Atlanto“ gerbėjas iš „Atlanto“ komandos, kurią Lietuvoje dauguma futbolo žinovų nurašė, teigdami, kad jai kazachų slenkstis yra tikrai per aukštas? „Taip, „Atlanto“ sudėtis yra susilpnėjusi. Bet manau, gali būti, jog „Kairat“ neįvertins varžovų, kas mums būtų naudinga. Be to žais jau ne per patį karštį, o labiau priimtinu mums laiku – devintą valandą vakaro. Gal laidoti „Atlanto“ ir neverta“, – kalbėjo Šokoladas. Į Baltarusiją nuskrido lėktuvu Trys „Sūduvos Sakalų“ grupės aistruoliai Baltarusijoje vieši jau nuo antradienio. Į kaimyninę šalį „Sūduvos“ fanai skrido sumokėję 84 eurus už kelionę pirmyn ir atgal. „Skridome lėktuvu, nes su nepavyko laiku gauti vizų, nuo burtų iki išvykos buvo labai mažai laiko. Tad rinkomės alternatyvų būdą. Kol kas matėme tik Minską, ryt vyksime į kitus miestus, tai tuomet susidarysim geresnį vaizdą apie šalį. Žinau, kad mūsų savivaldybė transportą organizuoja, bet viza ir kelias kainuoja panašiai, kaip skrydis, tad nusprendėme verčiau dar pakeliaut po Baltarusiją, ne tieisiai į mačą vykti“, - kalbėjo marijampolietis Laurynas Liukaitis. Baltarusija įsileidžia Europos Sąjungos piliečius be vizų, bet tik tuo atveju, jei jie atskrenda ir išskrenda iš Minsko oro uosto. Didesniam kiekiui „Sūduvos sakalų“ pasiekti kaimyninę šalį sutrukdė ne tiek kelionės įkainiai, kiek tai, kad ne visi jie turi Lietuvos piliečio pasą, o tik asmens tapatybės kortelę. „Šachtior“ šiuo metu pirmauja Baltarusijos čempionate ir „Sūduvos“ šansai laimėti Soligorske ar patekti į kitą Europos lygos atrankos etapą nėra vertinami aukštai. Bet L. Liukaitis sako, kas į Soligorską vyksta savo komandos pergalės. „Aš nevažiuočiau tenai, jeigu netikėčiau, kad „Sūduva“ gali įveikti varžovus“, – nukirto Marijampolės klubo aistruolis. „Trakams“ – vietos lietuvių palaikymas „Trakai“ neturi tokių prisekusių gerbėjų, kaip „Atlantas“ ir „Sūduva“. Į Škotijos miestą Pertą „Trakų“ fanai nesiveržia. „Bent jau manęs tokia informacija nepasiekė“, – sakė šio klubo atstovas spaudai Aurimas Budraitis. Tačiau veikiausiai „Trakai“ Perte turės gerokai gausesnį palaikymą nei „Atlantas“ ar „Sūduva“ savo išvykose. Mat šiais laikais bet koks Lietuvos futbolo klubas, žaidžiantis Britų salose, sulaukia didelio vietos lietuvių dėmesio. Į Lietuvos klubų rungtynes tenai susirenka ne dešimtys, o šimtai aistruolių. Galbūt net daugiau, nei negalintys pasigirti dideliu lankomumu trakiškiai surenka žiūrovų per A lygos namų rungtynes. A. Budraitis patvirtino, kad vietos lietuviai domisi „Saint Johnstone“ ir „Trakų“ susitikimu. „Pats mačiau komentaruose, kad lietuviai, kurie gyvena netoli, žada vykti pasižiūrėti rungtynių“, – kalbėjo A. Budraitis.