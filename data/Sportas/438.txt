Mersisaido ekipa svečiuose po pirmojo kėlinio atsilikinėjo, bet po atkaklios kovos 2:1 triumfavo prieš Londono „Crystal Palace“. Pirmąjį įvartį dar 13-ąją minutę pelnė Luka Milivojevičius, realizavęs 11 metrų baudinį, kuris buvo skirtas po Loriso Kariuso pražangos baudos aikštelėje. Kamuolį 69 proc. rungtynių laiko valdę svečiai ypatingai daug progų prie varžovų vartų nesukūrė, bet antrajame kėlinyje sugebėjo išsigelbėti. 49-ąją minutę Wayne'ą Hennessey nuginklavo Sadio Mane, o 84-ąją minutę pergalingą įvartį įmušė rezultatyviausias lygos žaidėjas Mohamedas Salah. Egiptiečiui tai buvo jau 29-asis įvartis, o 66 taškus surinkę Jurgeno Kloppo auklėtiniai bent kuriam laikui pakilo į antrąją poziciją aplenkdami „Manchester United“.