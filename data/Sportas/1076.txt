Mokytis plaukti Rūtą atvedė močiutė, norėjusi, kad anūkė saugiai jaustųsi vandenyje atostogų prie ežerų ar jūros metu. Tuo metu baseinų situacija Lietuvoje tikrai nebuvo pati geriausia, tad teko rinktis R. Meilutytės gimtojo Kauno Šilainių baseiną, kuriame vyko vaikų plaukimo treniruotės. Pro lubas į po baseinu esančią treniruoklių salę varvantis vanduo, savo amžių jau atgyvenę įrenginiai, kuriuos dengia dulkių sluoksnis – tokiomis sąlygomis šešerius metus Kaune treniravosi būsimoji Londono olimpiados čempionė. „Man tuo metu atrodė, kad tai yra geriausias baseinas visame pasaulyje. Aš jį labai mylėjau, ir dabar myliu. Aišku, sąlygos buvo tragiškos, – prisiminimais apie vietą, kur pradėjo savo karjerą, pasakojo R. Meilutytė. – Apie higieną ten irgi nėra, ką kalbėti. Mūsų salė buvo visa dulkėta ir neturėjom daug įrankių.“ Tačiau, pasak plaukikės, laikas po pamokų, praleistas senutėlėje treniruoklių salėje ir ne pirmo šviežumo baseine, jai padėjo suformuoti tvirtesnį charakterį, nei tai būtų pavykę plaukimo centre, kuriame nieko netrūksta ir viskas yra nauja. „Tai išmokė mane labai daug dalykų. Tas neturėjimas geriausių sąlygų, geriausios salės, geriausio baseino, gražiausių plytelių užgrūdino mane ir išmokė pabandyti išspausti kažką gero iš to, ką turi prieš save tuo metu“, – sakė ji. Norintys daugiau sužinoti apie daugkartinės Lietuvos rekordininkės plaukimo karjeros pradžią, tai galės padaryti jau netrukus. Kovo 2 d. kino teatrus pasieks Ronaldo Buožio ir Roko Darulio dokumentinis filmas „Rūta“ apie geriausią mūsų šalies plaukikę. Filmo gamybą parėmė Lietuvos kino centras. 