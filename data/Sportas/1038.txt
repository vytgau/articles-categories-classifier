Maskviečiai namuose 1:0 (1:0) įveikė Belgrado „Crveną zvezdą“ ir pirmieji žengė tarp 16-os stipriausių turnyro komandų. Pirma ekipų akistata baigėsi lygiosiomis 0:0. Vienintelį serijos įvartį 45+1 min. pelnė CSKA saugas Alanas Dzagojevas, iš arti nukreipęs kamuolį į vartus po Konstantino Kučajevo perdavimo iš krašto. Antro kėlinio pabaigoje serbai turėjo bent dvi šimtaprocentines progas išlyginti rezultatą ir tuo pačiu išplėšti kelialapį į kitą etapą, bet tiek Aleksandaras Pešičius, tiek El Fardou Ben Nabouhane'as iš dėkingų padėčių nepataikė į vartus.  Ketvirtadienį bus sužaisti kiti penkiolika šešioliktfinalio mačų. UEFA Europos lygos aštuntfinalio burtai bus traukiami jau šį penktadienį Nione, Šveicarijoje. Turnyro finalas šiemet bus surengtas Lione, Prancūzijoje, numatyta data – gegužės 16 dieną. Praėjusiais metais UEFA Europos lygą laimėjo „Manchester United“ klubas, kuris finale Solnoje 2:0 pranoko Amsterdamo „Ajax“.