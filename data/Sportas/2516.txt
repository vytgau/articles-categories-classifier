Sekmadienį „Elga-Master Idea-SM Dubysa“ namuose 2-3 (20:25, 23:25, 28:26, 25:15, 9:15) pralaimėjo „Rakvere VK“ komandai. Šiauliečiams net 22 taškus pelnė Arnas Rumševičius, 20 – Linas Petravičius, 16 – Audrius Aleknavičius, 10 – Tomas Rogal. Šeštadienį šiauliečiai savo aikštėje 0-3 (21:25, 19:25, 23:25) neatsilaikė prieš vieną pirmenybių lyderių Tartu „Bigbank“ (Estija) ekipą. Šiame mače 16 taškų pelnė A. Rumševičius, 12 – gruzinas Badris Nucubidzė. „Tartu ekipa yra labai galinga ir turi gerą sudėtį. Su ja žaidėme gerai, bet nesusitvarkėme su varžovų padavimais. Estų komandos pasižymi tuo, kad jos labai gerai sužaidžia setų pabaigas, ko mums dar trūksta, – kalbėjo šiauliečių treneris Modestas Strockis. – Čempionė Rakverės ekipa yra galinga fiziškai, turi daug patyrusių žaidėjų. Nors pralaimėjome pirmuosius du setus, sugebėjome pasinaudoti varžovų nuovargiu ir išlyginome rezultatą. Vis dėlto, penktajame sete varžovai įrodė pranašumą. Nepaisant nesėkmių, savaitgaliu esame patenkinti. Dirbsime toliau ir ruošimės kitoms rungtynėms“. Kone analogiškai savaitgalis susiklostė ir Raseinių „Norvelitai“. JI savo žiūrovų akivaizdoje „Rakvere VK“ klubui pralaimėjo taip pat po penkių setų kovos 2-3 (26:24, 17:25, 20:25, 25:22, 12:15). 19 taškų šeimininkams pelnė Jaroslavas Bogdanovičius, 12 – Mantas Grinevičius, 11 – Artūras Vincelovičius. Tuo tarpu Tartu „Bigbank“ klubui pralaimėti 0-3 (18:25, 19:25, 19:25). Šiame susitikime dviženklio taškų skaičiaus nepavyko pasiekti nei vienam „Norvelitos“ žaidėjui. Rezultatyviausiai žaidusių Patriko Stankevičiaus ir A. Vincelovičiaus sąskaitose – po 5 taškus. Po aštuonerių rungtynių 12 taškų turinti „Norvelita“ turnyro lentelėje užima septintą vietą, o Šiaulių klubas su 4 taškais lieka 12-as tarp 14 ekipų. Pirmąsias penkias vietas čempionate užima Estijos komandos, o pirmauja „Saaremaa VK“ bei „Parnu VK“ (po 21 tšk.) klubai.