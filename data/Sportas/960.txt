Per pirmus du kėlinius atrodė, kad tai vienas nuobodžiausių ledo ritulio finalų per visą jų istoriją. Rusiją į priekį pirmame kėlinyje išvedė Viačeslavas Voinovas (19:59 min.). Antrame kėlinyje rezultatą išlygino Felixas Schutzas (29:32 min.). Tikra drama vyko trečiajame kėlinyje. 54-ąją min. Nikita Gusevas vėl sugrąžino rusams minimalią persvarą, bet vos po 10 sek. Dominikas Kahunas atstatė pusiausvyrą. 57-ąją min. vokietis Jonas Mulleris išvedė savo komandą į priekį, o po akimirkos rusas Sergejus Kalininas buvo nubaustas 2 min. pašalinimu. Žaisdami mažumoje rusai pakeitė vartininką penktu aikštės žaidėju ir, vos prasidėjus paskutinei trečiojo kėlinio minutei, N. Gusevas sugebėjo išlyginti rezultatą. 10-ąją pratęsimo minutę vokietis Patrickas Reimeris už žaidimą aukštai pakelta lazda buvo 2 min. pašalintas iš aikštės ir po kelių akimirkų kiekybinę persvarą išnaudojęs rusas Kirilas Kaprizovas pelnė pergalingą įvartį.  Rusijos ledo ritulininkai olimpinius medalius iškovojo pirmą kartą nuo 2002 metų, kuomet pelnė bronzą. 1992 metais aukso medalius iškovojo tuometinė „Jungtinė“ komanda. Vokietijos rinktinė olimpine vicečempione tapo pirmąjį kartą. Anksčiau jie du kartus buvo iškovoję bronzos apdovanojimus – 1932 ir 1976 metais. Bronzos medalius Pjongčange iškovojo Kanados ledo ritulininkai, kurie mažajame finale pranoko Čekijos rinktinę.  Vokietijos rinktinei jau patekimas į Pjongčango žiemos žaidynių pusfinalį buvo sensacija. Ketvirtfinalyje nacionalinės ekipos stratego Marco Sturmo auklėtiniai per pratęsimą 4:3 nugalėjo pasaulio čempionus švedus. Penktadienį vykusiame pusfinalyje anksti persvarą užsitikrinę vokiečiai atlaikė titulą gynusios Kanados nacionalinės ekipos šturmą, iškovojo pergalę 4:3 (1:0, 3:1, 0:2) ir pirmą kartą istorijoje pateko į olimpiados finalą. Olimpinių atletų iš Rusijos rinktinė ketvirtfinalyje 6:1 įveikė norvegus, o pusfinalio mače 3:0 (0:0, 2:0, 1:0) pranoko Čekijos komandą. Neįtikėtina, bet visada favoritais laikomi Rusijos ledo ritulininkai į olimpiados finalą prasibrovė po 20 metų pertraukos – paskutinį kartą rungtynes dėl aukso rusai žaidė 1998 m. Nagane ir 0:1 pralaimėjo tai pačiai Čekijai.