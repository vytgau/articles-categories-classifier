„Ryte visai neblogas laikas, – pasidžiaugė D. Rapšys pridūręs, kad antroji plaukimo pusė buvo stipresnė. – Galimybes žinau, o vakare reikėtų geriau ir pirmąją distancijos dalį „prašauti“. Paklaustas, ar užtrukusi kelionė turi įtakos plaukiant, panevėžietis atšovė taip: „Ar čia vaidinsi, kad sunku buvo keliauti ir dėl to turėsi pasiteisinimą? Ne. Viskas normaliai. Turėjome šiek tiek laiko pailsėti“. D. Rapšys nuo geriausią laiką pademonstravusio vokiečio Christiano Dienerio (1:49,77) atsiliko 1,86 sek. Antru geriausiu rezultatu į pusfinalį prasibrovė rusas Klimentas Kolesnikovas (1:50,92), trečiuoju – Izraelio atstovas Yanas Uakovas Toumarkinas (1:51,63). Iki finalo Danas ketina dar nusnūsti ir kilti į kovą. finalo pradžia – 18.16 val. Lietuvos laiku. Tuo metu kitas Lietuvos atstovas Gytis Stankevičius 200 m nugara nuplaukė per 1 min. 55,97 sek. ir, pagerinęs savo asmeninį rezultatą, užėmė galutinę 21-ą vietą iš 34-ių dalyvių. „Visai neblogai – asmeninį rezultatą pagerinau. O kai tai padariau rytiniame plaukime, tai visai gerai“, – kalbėjo G. Stankevičius. – Vertinu visai neblogai savo pasirodymą“. Ilgos ir varginančios kelionės iš Amerikos padarinius pajautė 100 m nugara plaukusi Ugnė Mažutaitytė. Ji nuotolį įveikė per 1 min. 01,56 sek. ir užėmė 39-ą vietą iš 50-ies dalyvių. „Keturias dienas neplaukusi, tris dienas nemiegojusi. Bet neblogai. Mano skrydis buvo atidėtas du kartus. Turėjau skristi per Reikjaviką, bet skridau per Londoną, nemiegojau, laukiau, bandžiau užmigti gulėdama ant žemės“, – pasakojo kelionės į Kopenhagą nuotykius Ugnė. Sekmadienį į Danijos sostinę atvykti turėjusi lietuvė ją pasiekė naktį iš pirmadienio į antradienį. „Pamiegojau ir startavau. Galvojau bus žiauriai, bet pagal rezultatą neblogai. „Miriau“, skaudėjo viską, bet nuplaukiau. Iki pagrindinės savo rungties – 200 m plaukimo nugara – tikrai atsigausiu. Bus geriau“, – tvirtino ji. 100 m peteliške rungtyje jėgas bandę Tadas Duškinas ir Deividas Margevičius liko už pusfinalio borto. Pirmasis distanciją įveikė per 52,03 sek. ir pasidalino 27-28 vietas, o asmeninį rezultatą (51,83 sek.) pagerinęs antrasis užėmė 25-ą vietą. „Plaukimas neblogas. Galbūt techniškai neišpildžiau plano, nepataikiau antro posūkio, tai apie 0,3 sek. praradau“, – kalbėjo tiesiai iš Amerikos į Kopenhagą atvykęs T. Duškinas. Dar dvejose rungtyse startuoti ketinantis plaukikas prisipažino, kad tikėjosi geriau plaukti. D. Margevičius kalbėjo, kad galbūt rezultatas būtų buvęs dar geresnis, tačiau antroje nuotolio dalyje buvo priverstas kovoti su gurkšniu vandens. „Per antrus 25 m gavau gerą gurkšnį. Rezultatas, kaip su tokiu gurkšniu labai gerai. Galvojau bus blogiau. Pirmas startas Europos čempionate, dar lieka du“, – kalbėjo jis. Trečiadienio vakarinės sesijos (lietuvių) tvarkaraštis 18:08 val. (moterys) 50 m krūtine – pusfinalis (Rūta Meilutytė) 18:16 val. (vyrai) 200 m nugara – finalas (Danas Rapšys) 19:13 val. (moterys) 50 m krūtine – finalas (Rūta Meilutytė, jei pateks) Dana is ready😃 #euroswim2017 #royalarena #sporteventdk #respektforvand #dana A post shared by EuroSwim 2017 (@euroswim2017) on Dec 13, 2017 at 12:59am PST Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). Lietuvos plaukikų planuojami startai Europos čempionate Kopenhagoje: Rūta Meilutytė: 50, 100, 200 m krūtine; Giedrius Titenis: 50,100, 200 m krūtine; Andrius Šidlauskas: 50, 100, 200 m krūtine; Danas Rapšys: 200 m nugara, 100, 200 m laisvu stiliumi, 200 m peteliške; Gytis Stankevičius: 50,100, 200 m nugara; Simonas Bilis: 50, 100 m laisvu stiliumi; Povilas Strazdas: 100, 200 m laisvu stiliumi, 100, 200 m kompleksiniu plaukimu; Deividas Margevičius: 50,100, 200 m peteliške; Tadas Duškinas: 100, 50 m peteliške, 50 m laisvu stiliumi Ugnė Mažutaitytė: 100 ir 200 m nugara; Vyrų estafetė: 4x50 kompleksiniu plaukimu; 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.