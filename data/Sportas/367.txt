Panevėžietis finale nuotolį įveikė per 1 min. 56,84 sek. ir artimiausią varžovą – rusą Grigorijų Tarasevičių (1.58,52 min.) – aplenkė 1,68 sek. Kitas mūsų šalies plaukikas Gytis Stankevičius finale finišavo šeštas (2 min. 1,26 sek.) bei įvykdė Europos čempionato normatyvą. B finale startavęs Rokas Juozelskis užėmė trečiąją vietą (2.02,91), o galutinėje įskaitoje – 11-ąją. Vyrų 200 m plaukimo krūtine finale Giedrius Titenis finišavo trečias ir pelnė bronzos medalį. Mūsų šalies plaukikas distanciją įveikė per 2 min. 10,32 sek., nugalėjo rusas Antonas Čupkovas (2.08,07 min.). Kitas lietuvis Andrius Šidlauskas B finale buvo antras (2.15,67), o galutine įskaitoje – dešimtas. Vyrų 50 m plaukimo peteliške finale lietuvis Deividas Margevičius finišavo penktas (23,87 sek.). Šios rungties atrankoje kitas mūsų šalies atstovas Povilas Strazdas tarp 206 dalyvių buvo 37-as (25,01 sek.) ir į finalus nepateko.