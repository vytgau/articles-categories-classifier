„Čia tikrai labai gražios vietos, tačiau tokiose varžybose, jei sieki rezultato, į gamtos grožį dairytis nėra kada. Kiekvienas trasos metras reikalavo ypatingo susikaupimo ir jėgų“, - po finišo pasakojo moterų 50 km distancijos nugalėtoja tapusi S. Latožaitė, kuri trasą įveikė per 1 val. 58 min. 39 sek. Iki šio etapo laimėjusi tris taurės etapus Druskininkuose, Vilniuje ir Panevėžyje ši dviratininkė jau Ignalinoje galėjo trečią kartą iš eilės užsitikrinti MTB dviračių maratonų taurės nugalėtojos vardą. Pagal varžybų reglamentą galutinėje įskaitoje skaičiuojami keturių sėkmingiausių pasirodymų taškai, o vienas prasčiausias įtakos neturi. Po pergalės Ignalinoje S. Latožaitė turi 4000 taškų iš tiek pat galimų. Jos jau niekas negali aplenkti, tačiau sportininkė prisipažino, kad paskutiniame sezono etape, rugsėjo 17 dieną vyksiančiame Anykščiuose, ketina dalyvauti: „Norisi pasivaržyti. Šiemet man sekasi šiose varžybose, pailsėti spėsiu ir vėliau. Šiame etape reikėjo atiduoti daug jėgų, kad aplenkčiau visas varžoves. Trasa tikrai sunki, tačiau visiems mums sąlygos buvo vienodos“. Antrąją vietą moterų įskaitoje užėmė Tatjana Kaliakina (2 val. 2 min. 33 sek.), trečia finišo liniją kirto Gabrielė Andrašiūnienė (2:04.05). Lietuvos orientavimosi sporto kalnų dviračiais rinktinės narė šias varžybas pavadino gera treniruote prieš netrukus Vilniuje vyksiantį pasaulio čempionatą. „Pastebėjau, kad praėjus savaitei po panašių varžybų mano sportinė forma būna gera, todėl tikrai su malonumu stojau į startą – tai paskutinė repeticija ir savo jėgų patikrinimas prieš svarbiausią metų iššūkį“, - pasakojo viena iš Lietuvos rinktinės lyderių G. Andrašiūnienė. Vyrų 75 km lenktynės sezono nugalėtojo dar neišaiškino. Nors E. Gudiškis šiemet šventė jau trečiąją pergalę, jo pagrindiniai konkurentai dar nepraranda vilčių pakovoti dėl viso sezono trofėjaus. Jau pirmame distancijos rate atitrūko keturių sportininkų grupė – E. Gudiškis, Edgaras Kovaliovas, Domas Manikas ir Linas Astrauskas. Antrajame rate pabėgę E. Gudiškis ir E. Kovaliovas padidino savo pranašumą prieš artimiausius persekiotojus iki minutės, o į finišą pirmas atvažiavo E. Gudiškis. „Norėjau kontroliuoti lenktynių eigą. Kai paskutinio rato įkalnėje pamėginau spurtuoti, Edgaras atsiliko. Džiaugiuosi pergale, bet ji šį kartą tikrai buvo labai sunki“, - džiaugėsi dviratininkas, tris trasos ratus įveikęs per 2 val. 33 min. 28 sek. Antrąją vietą užėmęs E. Kovaliovas nugalėtojui pralaimėjo 27 sek. Trečias finišavo o D. Manikas (2:36.20). „Žinau, kad Eimantas yra surinkęs daugiausiai taškų, tačiau jo pergalė bendrojoje įskaitoje dar nėra garantuota. Anykščiuose mes turėsime galimybę kovoti, sezono nugalėtoją gali lemti ir vienas taškas“, - kalbėjo D. Manikas. Jis trijuose etapuose užėmė antrąsias vietas, šį kartą liko trečias. Į nugalėtojo vardą tebepretenduoja ir E. Kovaliovas, ir Šarūnas Pacevičius, ir Tadas Malinauskas. M18 grupės nugalėtoju tapo Tomas Barauskas, M30 – Tadas Malinauskas, M40 – Ridas Karaška, o tarp vyriausių (M50) – Arūnas Žičkus. Dviejų ratų distancijoje tarp vyriausių vyrų pirmavo Leonidas Šliavas, mėgėjų grupėje greičiausias buvo Ignas Ambrazas, o M16 grupėje nugalėjo Edgaras Švėgžda. Moterų varžybų nugalėtojomis tapo Kornelija Kertenytė (W16 grupė), Karolina Černych (W18) ir Laima Malcienė (W40). Vieną 25 km ratą įveikusių dalyvių įskaitoje nugalėjo Lukrecija Daugirdaitė (W13), Kostas Kardelis (M13),Valerija Golerytė (W60) ir Petras Kiušas (M70). Daugiau nei 200 pačių mažiausių dviračių sporto mėgėjų išbandė jėgas kur kas trumpesnėse distancijose. Darželinukų grupėje nugalėjo Dagnė Venckutė ir Kajus Petkus, vaikų ratą pirmieji įveikė Gytė Pupelytė ir Vilius Lizunovas. Paskutinis 2017 metų sezono MTB dviračių maratonų taurės etapas vyks rugsėjo mėnesį Anykščiuose.