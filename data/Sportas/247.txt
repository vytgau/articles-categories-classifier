Pašėlusiu tempu prasidėjusiose rungtynėse „Wembley“ stadione daug pavojingesnes atakas kūrė svečiai. Jau 3 min. Leroy Sane nestabdydamas kamuolio galingu smūgiu sudrebino varžovų vartų virpstą, progų vėliau turėjo ir kiti „Manchester City“ žaidėjai. Galiausiai 21 min. aikštės šeimininkų gynybą pramušė Gabrielis Jesus, pelnęs įvartį po tolimo perdavimo žaibiškoje kontratakoje. Po 4 min. aikštės teisėjas jau rodė į 11 m žymą prie „Hotspur“ komandos vartų. Hugo Llorisas norėdamas sustabdyti Raheemą Sterlingą toli išėjo už vartų ir pargriovė varžovų puolėją. Diskutuotiną arbitro sprendimą įvarčiu nuo 11 m žymos pavertė Ilkay Gundoganas. Vis dėlto dar pirmąjį kėlinį „Tottenham Hotspur“ futbolininkams pavyko sušvelninti skirtumą. 42 min. po sumaišties Pepo Guardiolos auklėtinių baudos aikštelėje įvartį pelnė Christianas Eriksenas (1:2). Po pertraukos aikštės šeimininkai pasitiko varžovus itin klampiu žaidimu – spaudžiami „Manchester City“ futbolininkai nesugebėjo net persivaryti kamuolio į priešingą aikštės pusę. Savo šansų „Tottenham Hotspur“ neišnaudojo, o netrukus atsigavę svečiai vėl ėmė rengti pavojingas atakas jau prieš šeimininkų vartų. Itin aktyviai žaidęs Raheemas Sterlingas pasiekė savo 72 min., kai varžovų vartininko atmuštą kamuolį stovėdamas per metrą nuo vartų galingu smūgiu pasiuntė į tinklą. „Manchester City“ persvara išaugo iki 3:1. Aikštės šeimininkai rankų nenuleido ir kovojo iki galo, tačiau rezultatas jau nepasikeitė. „Manchester City“ ekipai ši pergalė turėtų padėti psichologiškai atsigauti po pralaimėjimo UEFA Čempionų lygos ketvirtfinalyje „Liverpool“ komandai. „Manchester City“ su 87 taškais didina atotrūkį nuo „Manchester United“ (71), „Tottenham Hotspur“ su 67 taškais yra ketvirtas. This is how today's dramatic action leaves the top 6 in the #PL pic.twitter.com/70S5ITFomo — Premier League (@premierleague) April 14, 2018  P. Guardiolos auklėtiniai Anglijos čempionų titulą galės užsitikrinti jau kitose rungtynėse namie su „Swansea“ futbolininkais balandžio 22 dieną. Tiesa, titulą jie gali užsitikrinti jau sekmadienį, jei „Manchester United“ pralaimėtų rungtynes su „West Brom“ komanda. „Hotspur“ 1 – 3 „Manchester City“ 22' [0 – 1] Gabrielis Jesus 25' [0 – 2] Ilkay Gundoganas (11 m b.) 42' [1 – 2] Christianas Eriksenas 72' [1 – 3] Raheemas Sterlingas Sensacingą spurtą surengę Londono „Chelsea“ futbolininkai šeštadienį išvykoje 3:2 įveikė „Southampton“ komandą ir išsaugojo viltis prasibrauti į Čempionų lygą. Šios dvikovos didvyriu tapo žiemą „mėlynuoju“ tapęs Olivier Giroud. Po Dušano Tadičiaus (21 min.) ir Jano Bednareko (60 min.) įvarčių „Southampton“ pirmavo 2:0, tačiau praėjusio sezono „Premier“ lygos čempionai nepasidavė. O. Giroud pelnė įvarčius „Chelsea“ komandai 70 ir 78 min., Edenas Hazardas – 75 min. Per 8 min. „Chelsea“ sugebėjo pakeisti rungtynių eigą ir išplėšti pergalę. Sužaidus 33 turo rungtynes „Chelsea“ turi 60 taškų ir turnyro lentelėje užima 5 vietą. Ją persekioja kita Londono komanda „Arsenal“ (54 taškai), žaisianti sekmadienį su „Newcastle United“. Toliau puikią sportinę formą demonstruoja į UEFA Čempionų lygos pusfinalį patekęs „Liverpool“ klubas. Juergeno Kloppo auklėtiniai šeštadienį savo aikštėje 3:0 nugalėjo „Bournemouth“ futbolininkus ir su 70 taškų pakilo į trečią turnyro lentelės vietą. Įvarčius nugalėtojams pelnė Sadio Mane (7 min.), Mohamedas Salah (69 min.) ir Roberto Firmino (90 min.). Puolėjas iš Egipto M. Salah tapo pirmuoju futbolininku iš Afrikos, kuriam per vieną „Premier“ lygos sezoną pavyko pelnyti 30 įvarčių. Iš viso šį sezoną tai jau buvo 40-as M. Salah įvartis. „Liverpool“ Čempionų lygoje pusfinalyje susigrums su sensaciją pateikusia ir „Barceloną“ eliminavusia „Romos“ komanda. Visų šeštadienio rungtynių rezultatai: „Southampton“ 2 – 3 „Chelsea“ „Burnley“ 2 – 1 „Leicester City“ „Crystal Palace“ 3 – 2 „Brighton & Hove Albion“ „Huddersfield Town“ 1 – 0 „Watford“ „Swansea City“ 1 – 1 „Everton“ „Liverpool“ 3 – 0 „AFC Bournemouth“ „Tottenham Hotspur“ 1 – 3 „Manchester City“