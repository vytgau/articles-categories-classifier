Dmitrijaus Leopoldo treniruojamos S. Krupeckaitė ir M. Marozaitė (33,748 sek.) atrankoje užėmė septintą poziciją ir pateko į pirmąjį etapą. Geriausiai pasirodė vokietės Kristina Fogel (Kristina Vogel) ir Miriam Veltė (Miriam Welte, 32,604 sek.). Atrankoje dalyvavo 16 komandų. Pirmajame etape lietuvės (33,331 sek.) pralaimėjo Rio de Žaneiro olimpinių žaidynių vicečempionėms, dukart pasaulio bei triskart Europos čempionėms Rusijos dviratininkėms Darijai Šmeliovai ir Anastasijai Voinovai (32,769 sek.). Šių varžybų finale K. Fogel ir M. Veltė nugalėjo D. Šmeliovą ir A. Voinovą. Pirmajame pasaulio taurės etape Lenkijoje S. Krupeckaitė ir M. Marozaitė užėmė ketvirtąją vietą. Mažajame finale jos pralaimėjo toms pačioms D. Šmeliovai ir A. Voinovai. Po dviejų pasaulio taurės etapų Lietuva (725 tšk.) tarp 18 komandų yra ketvirta. Lietuves lenkia vokietės (1000 tšk.), rusės (850 tšk.) ir olandės (825 tšk.). Moterų daugiakovės varžybose Lietuvos atstovė Olivija Baleišytė, treniruojama Antano Jakimavičiaus ir Solveigos Baleišytės, užėmė aštuntąją vietą. 19-metė panevėžietė, kuri pirmajame etape buvo dešimta, surinko 68 taškus. Aukso medalį iškovojo Rio de Žaneiro olimpinių žaidynių komandų persekiojimo lenktynių vicečempionė amerikietė Jennifer Valente. Sidabro medalį pelnė pasaulio ir dukart Europos čempionė britė Katie Archibald, o bronzos - 2015 metų Europos vicečempionė danė Amalie Dideriksen. O. Baleišytė skreče (30 ratų, 7,5 km) užėmė dešimtąją vietą, tempo lenktynėse - 14-ąją, o atkrintamosiose lenktynėse - penktąją. Po trijų rungčių mūsų šalies dviratininkė buvo septinta. Paskutinėje rungtyje - grupinėse lenktynėse (80 ratų, 20 km, 8 tarpiniai finišai) - O. Baleišytė buvo 15-a. Ji savo taškų kraičio nepapildė. Daugiakovėje dalyvavo 23 dviratininkės iš tiek pat šalių. Teisę dalyvauti pasaulio taurės varžybų daugiakovėje iškovojo 24 šalys. Pasaulio daugiakovės reitinge klasifikuojamos 475 dviratininkės iš 50 valstybių, o O. Baleišytė šios rungties pasaulio reitinge užima devintąją vietą. Pasaulio taurės varžybų bendrojoje įskaitoje O. Baleišytė (500 tšk.) tarp 30 klasifikuotų dviratininkių yra šešta. Pirmauja J. Valente (950 tšk.). Šeštadienį moterų keirine dalyvauja S. Krupeckaitė, o vyrų sprinte - Vasilijus Lendelis.