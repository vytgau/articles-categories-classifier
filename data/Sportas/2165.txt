Regbį žaidžiantys vaikų globos namų vaikai buvo pakviesti jiems dovanojamu gerumu pasidalinti su šalia esančiu draugu. Vaikai norus rašė ne tik sau, bet taip pat ir savo regbio nelankantiems draugams, o tai jiems tapo galimybe pasidžiaugti nepaprastomis šventės akimirkomis. Kaip jau ne pirmus metus nutinka, į šventę vaikai suvažiavo limuzinais. „Crowne Plaza“ viešbutyje vaikus, kaip visada, pasitiko būrys Kalėdų senelių „padėjėjų“ su renginio vedėju Giedriumi Ribinsku priešaky, su kuriuo į penktą kartą rengiamą šventę vaikai traukinuku „suvažiavo“ prie savo staliukų. „Pono Baliono“ ir „Crowne Plaza“ restorano dėka šventiškai išpuoštoje salėje iš pradžių prigeso šviesa ir balsas iš užkulisių visiems priminė, kad nepaisant linksmybių, kurios laukia, svarbu prisiminti, ką išties švenčiame per Kalėdas – Jėzaus gimimą, taip pat apie tai, kaip svarbu skleisti šviesą per draugiškumą, šypsenas ir meilę vienas kitam. Šventė kvėpavo paprastu linksmumu ir bendravimu. Kaip ir kiekvienais metais, dalyviams sušoko VRA šokėjos, o veidus bei plaukus papuošė Liudmilos Samuilovos potėpiai. Gimtadieninė kalėdinė šventė nepraėjo be ypatingų gimtadienio dovanų. „Fotoservisas“ padovanojo fotoaparatą, kurį šventės organizatoriai nusprendė padovanoti namams, kuriuose gyvena tėvų globos netekę vaikai. O kadangi tokių renginyje buvo ne vienas, buvo surengta telefoninė loterija. Jos dėka fotoaparatas iškeliavo į „Gilės“ namus. Gimtadieninės dovanos tuo nesibaigė. Karolis Zairys su būsimąja žmona regbį žaidžiantiems vaikams padovanojo laisvalaikio marškinėlius su kalėdiniu VRA logotipu. Finansiškai šį renginį parėmė Tomas Vaičiūnas, Virgilijus Alekna, Vaidas Kalvelis. Renginyje taip pat buvo galima išvysti buvusį Vilniaus „Žalgirio“ futbolo klubo trenerį Valdą Dambrauską. VRA atstovai padėkojo visiems rėmėjams ir pagalbininkams bei atsisveikino iki kitų Kalėdų.