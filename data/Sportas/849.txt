Varžybas organizuoja Seimo kanceliarija kartu su Lietuvos šachmatų federacija, Lietuvos šachmatų mėgėjų federacija ir Vilniaus šachmatų klubu. Atidarant turnyrą jo dalyvius ir svečius sveikins Seimo Pirmininko pavaduotojas Gediminas Kirkilas. Šio renginio metu vyks įvairių amžiaus grupių turnyrai mėgėjams ir profesionalams. Suaugusiųjų turnyro nugalėtojas bus apdovanotas pereinamąja Seimo taure. Komandai, užėmusiai pirmąją vietą komandų įskaitoje, bus įteikta pereinamoji Seimo kanclerio taurė. Vaikų ir jaunučių turnyro nugalėtojui bus įteikta Signatarų taurė. Šio turnyro nugalėtojas ir aukščiausią vietą iškovojusi šachmatininkė bus apdovanoti kvietimu apsilankyti Europos Parlamente. Seimo kanclerės Daivos Raudonienės pagyrimo raštai bus įteikti skirtingose amžiaus grupėse Vaikų ir jaunučių turnyre geriausiai pasirodžiusiems sportininkams. Varžybų dalyviai taip pat galės susitikti prie didžiųjų šachmatų lentos bei sužaisti simultaną. Nuo 1995-ųjų Seimo kanceliarija ir Lietuvos šachmatų federacija organizuoja varžybas, kuriose kartu su šachmatų didmeistriais, tarptautiniais meistrais dalyvauja Seimo vadovai, Nepriklausomybės Akto signatarai, įvairių kadencijų parlamentarai, kitų institucijų atstovai, diplomatai, turnyrų, skirtų Vasario 16-ajai paminėti, nugalėtojai ir šios sporto šakos gerbėjai.