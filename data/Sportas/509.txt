„Sunki diena ir sunki naktis, buvo kelionė, mažai miego, bet tokia yra sporto dalis“, – kalbėjo Lietuvos rinktinės ir Marijampolės „Sūduvos“ gynėjas Vaidas Slavickas. Jam antrino ir rinktinės trenerio asistentas Rokas Garastas: „Buvo tikrai sunki praėjusi para. Vienas dalykas yra anksti keltis, o kitas – prasti įspūdžiai dėl rungtynių su Gruzija. Miegas buvo kankynė, mintys ir emocijos neleido likusias 3-4 valandas iki skrydžio pamiegoti. Prasivarčiau lovoje, o emocijų dar ir dabar nemažai“. Pirmosios treniruotės metu žaidėjai buvo susiskirstę į dvi grupes: tie kurie vakar daug žaidė ir kurie nežaidė. „Vieni jau ruošėsi kitoms rungtynėms, o kiti turėjo atsigauti po pirmo mačo“, – pasakojo R. Garastas. – Tokia treniruotė, kurią turėjome, padeda žaidėjams pamiršti kas buvo blogai ir galvoti apie kitas rungtynes. Stengiamės atnešti teigiamų emocijų“.  Tuo tarpu gynėjas V. Slavickas net neabejoja, kad komanda supyks ant savęs ir vaizdas Jerevane bus visiškai kitoks. „Rungtynes galvoje reikia pradėti žaisti jau prieš pirmą švilpuką. Turime pasidaryti išvadas, turėsime susirinkimą. Sportinio pykčio tikrai užteks, buvome ir esame pikti patys ant savęs, pridarėme gėdos, nesmagu prieš žiūrovus ir prieš save. Norime pataisyti situaciją“, – tikino V. Slavickas. „Pyktis yra energija, reikia tik ją tinkamai nukreipti“, – pridėjo R. Garastas. Priminsime, kad Armėnijos ir Lietuvos rinktinių rungtynės antradienį „Respublican stadium“ prasidės 18 val. Lietuvos laiku, o mačą tiesiogiai transliuos TV6 televizija.