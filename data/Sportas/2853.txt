V. Julieta – „Adrenalin gym“ klubo Moldovoje atstovė, 2015-2016 m. savo šalies čempionė ir taurės laimėtoja. Daugkartinė bušido SWAT turnyrų dalyvė ir nugalėtoja E. Puidaitė (klubas „Dainralfas“) yra laimėjusi K1 Europos čempionatą, du kartus tapusi Baltijos šalių muai tai vicečempione. Balandį Kaune vykusiame pirmajame KOTC turnyre vienintelė merginų dvikova truko neilgai. V. Julieta praleido stiprų smūgį į krūtinę, nusigręžė nuo priešininkės, ir teisėjas nusprendė kovos nebetęsti. Tai įsiutino moldavę, ji iš narvo išėjo supykusi ir nemandagiais gestais reikalavo revanšinės kovos. Lietuvė pirštinę pakėlė.  „Jau esu kovojusi su šia priešininke, todėl manau, kad visiems aišku, jog nugalėsiu ir šį kartą“ – sako sportininkė. Lapkričio 4 d. KOTC turnyre revanšo prieš amerikietį Shadą Smithą sieks ir Karolis Buslys. Pavasarį jis patyrė pralaimėjimą antrame raunde, kuomet amerikietis apsivijo sprandą kojomis ir jį „užsmaugė“. „Tikiuosi Sh. Smithui parodyti save kitokį – stipresnį nei buvau per paskutinę mūsų kovą. Įgavau didelės patirties kovodamas Amerikoje ir noriu, kad ateityje mano ir Lietuvos vardas skambėtų visame pasaulyje“ – sako Lietuvos laisvųjų imtynių čempionas, bušido SWAT turnyrų bei „Saulės mūšio ketvirtuko“ nugalėtojas, Bushido World GP ir KOTC turnyrų dalyvis. Kaune laukia ir daugiau revanšinių dvikovų, kuriose kartu su lietuviais grumsis kovotojai iš JAV, Armėnijos, Čekijos, Vokietijos, Rusijos, Moldovos, Tadžikijos, Gruzijos.