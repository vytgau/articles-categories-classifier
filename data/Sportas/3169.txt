Oldenburgo mieste vykusiose pirmosiose šeštos atrankos grupės rungtynėse jau nuo pat pradžių užsimezgė atkakli ir kieta kova. Stipriausios sudėties mūsų rinktinė nuo pat susitikimo pradžios jautėsi užtikrintai ir netgi turėjo iniciatyvą savo rankose. Pirmajam rungtynių kėliniui persiritus į antrą pusę mūsų merginų persvara siekė net 4 įvarčius (11:7). Per likusį laiką pirmoje rungtynių dalyje lietuvės išlaikė drausmę ir po galingo Marijos Gedroit šūvio iš tolimos distancijos į ilgąją pertrauką ilsėtis išėjo pirmaudamos 14:11. Antrojo kėlinio pradžioje Bo Miltono Anderseno vadovaujama Lietuvos rinktinė vokiečių artyn ir toliau neprisileido. Didžiąją antrojo kėlinio dalį lietuvaitės pirmavo 3-5 įvarčių ir likus žaisti 5 minutėms iki rungtynių pabaigos mūsų rinktinės persvara dar siekė 4 įvarčius (22:26). Vis tik aktyvi vokiečių gynyba kiek išmušė mūsų merginas iš vėžių ir jos per likusį laiką įvarčių nepelnė. Tuo metu šeimininkės sugebėjo išlyginti rezultatą 26:26. Paskutinė rungtynių ataka priklausė vokietėms, tačiau mūsų šalies rankininkės apsigynė ir taip išsaugojo istorinį tašką, iškovotą Oldenburge. Po rungtynių vyriausias komandos treneris B. Miltonas Andersonas teigė, kad be galo didžiuojasi merginomis, tačiau gaila, jog šiek tiek pritrūko iki pergalės. „Fantastiškos rungtynės. Sužaidėme tokiame lygyje, kuriame ši rinktinė jau nebuvo seniai. Sužaidėme puikias 55 minutes, deja, pabaigoje šiek tiek nesusitvarkėme su varžovių gynybą ir savo stresu. Bet kokiu atveju labai didžiuojuosi merginomis, kurios sugebėjo sužaisti tokias rungtynes prieš Vokietiją“, – teigė jis.   Antrąsias 2018-ųjų metų Europos čempionato rungtynes Lietuvos moterų rinktinė šį sekmadienį 19.00 val. žais Alytuje su Ispanijos nacionaline ekipa. Ispanės trečiadienį iškovojo užtikrintą pergalę prieš turkes (35:16). Lietuva: Marija Gedroit 9 įv., Brigita Ivanauskaitė 5 įv.,Roberta Ivanauskaitė 3 įv., Živilė Jurgutytė, Audinga Kniubaitė, Laima Bernatavičiūtė, Greta Sadauskaitė po 2 įv.,Greta Kavaliauskaitė 1 įv. Vokietija: Emily Bolk 6 įv., Ksenia Smits ir Angie Geschke po 5 įv., Anne Hubinger 3 įv., Aleksandra Mazzucco, Jenny Karolius, Stella Kramer po 2 įv, Lone Fischer 1 įv.