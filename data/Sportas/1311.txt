Liepkalnio slidinėjimo trasoje sporto žurnalistai lenktyniavo kalnų slidėmis ir snieglentėmis. Didžiojo slalomo trasoje trasą jie įveikė po du kartus, kaip ir olimpinių žaidynių dalyviai. Lietuvos sporto žurnalistų federacijos (LSŽF), Lietuvos kalnų slidinėjimo federacijos ir Liepkalnio slidinėjo centro surengtų varžybų nugalėtoju tapo LRT sporto redaktorius Ramūnas Grumbinas. „Niekada negalėjau pagalvoti, kad galiu laimėti kalnų slidinėjimo varžybose. Kalnų slidinėjimas mane įtraukė prieš ketverius metus ir nebepaleidžia. Kasmet bent porą kartų su šeima slidinėjame Alpėse, bet ir čia, Liepkalnyje puikios sąlygos, puikiai suorganizuotos varžybos ir smagi kolegų kompanija“, –pergale džiaugėsi R. Grumbinas. Antroje vietoje liko viešnios teisėmis dalyvavusi nugalėtojo sutuoktinė Marija Pipiraitė-Grumbinė. Trečią vietą užėmė radijo stoties „M-1“ sporto žurnalistas Rimas Mauricas, ketvirtas buvo LSŽF viceprezidentas Stasys Petkus, penktas – DELFI.lt sporto žurnalistas Aurimas Kuckailis. Snieglenčių varžybose čempionu tapo futbolo ir krepšinio komentatorius Ervinas Kvitkauskas. Antras liko praėjusių metų varžybų nugalėtojas, viešųjų ryšių specialistas Rytis Sabas. Nugalėtojams ir prizininkams buvo įteikti „LTeam“ prizai. „Džiugu, kad vis daugiau sporto žurnalistų patys išbando kalnų slidinėjimą. Kalnų slidinėjimo varžybas sporto žurnalistams padedam surengti jau trečius metus ir kasmet varžybos tampa vis atkaklesnės ir žurnalistų lygis vis auga. Smagu, kad žmonės žiemą vis dažniau renkasi kalnų slidinėjimą ir aktyvų laisvalaikio praleidimą“, –teigė Lietuvos kalnų slidinėjimo federacijos generalinis sekretorius Andrius Grigaras. Vasario 9 dieną prasidėsiančiose Pjongčango žiemos olimpinėse žaidynėse startuos du Lietuvos kalnų slidininkai – jau antrose olimpinėse žaidynėse dalyvausianti Ieva Januškevičiūtė ir olimpiados debiutantas Andrejus Drukarovas. Jie varžysis slalomo ir didžiojo slalomo rungtyse.