Moterų imtynių svorio kategorijos iki 69 kg paguodos turnyro kovoje dėl bronzos medalio D. Domikaitytė 4:2 nugalėjo indę Divya Kakran. Lietuvos kovotoja pirmavo 2:0, bet dar pirmoje kovos pusėje indė rezultatą išlygino. Visgi paskutinę minutę D. Domikaitytė užspaudė varžovę prie grindų ir pelnė dar du taškus. Aštuntfinalyje pajėgiausia šalies imtynininkė daugiau nei penkias minutes pirmavo prieš japonę Naruhą Matsuyuki ir tik likus 40 sekundžių iki dvikovos pabaigos praleido žemą japonės ataką. Pastaraisiais metais japonės šluote šluoja aukso medalius visuose be išimties turnyruose, o Tekančios Saulės šalies imtynių federacija garsiai trimituoja apie absoliutų imtynininkių triumfą Tokijo olimpinėse žaidynėse. Lenkijoje japonės iškovojo teisę grumtis septyniuose finaluose iš aštuonių, o po pirmos moterų imtynių turnyro dienos jų kraityje buvo keturi aukso apdovanojimai iš tiek pat galimų. N. Matsuyuki taip pat nukeliavo iki finalo ir padovanojo D. Domikaitytei kelialapį į paguodos turnyrą. Pirmoje kovoje lietuvė dominavo prieš austrę Martiną Kuenz ir antrame kėlinuke varžovę paguldė ant menčių. Svorio kategorijoje kovojo 18 imtynininkių. Prieš trejus metus Zagrebe (Kroatija) vykusiame pasaulio jaunimo čempionate D. Domikaitytė taip pat iškovojo bronzos medalį. Vėliau sekė sunkus perėjimas į suaugusių grupę, trūko pergalių, sportininkė apmaudžiai nepateko į Rio de Žaneiro olimpines žaidynes. „Buvo labai sunkus periodas. Prarastas kontaktas. Matau, jos mintys buvo ne treniruočių ar varžybų salėse, o kažkur kosmose. Rankos sviro, bet su treneriu Andriumi Stočkumi vis ieškojome būdų, kaip susigrąžinti talentingą auklėtinę. Dabar matome pastangų rezultatą – Danutė grįžo į būseną, kuri neša medalius“, – apie sudėtingą laikotarpį kalbėjo treneris Aivaras Kaselis. Prieš pasaulio čempionatą Lietuvos imtynininkė su dar keliomis komandos draugėmis plušėjo treniruočių stovykloje Baltarusijoje. „Šioms varžyboms ruošėmės itin atsakingai. Stovyklavome su Baltarusijos ir Prancūzijos rinktinėmis. Danutės treniruočių partnerė buvo Lenkijoje čempionės titulą iškovojusi prancūzė Koumba Selene Fanta Larroque. Pasiruošimo rezultatas kabo ant Danutės kaklo“, – šypsosi treneris. Primename, kad Bydgoščiuje bronza pasidabino ir Mantas Knystautas, varžęsis svorio kategorijoje iki 130 kg.