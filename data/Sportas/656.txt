Tokius planus pristačiusi Kauno miesto savivaldybė, anot pranešimo, ateinančią vasarą planuoja pradėti statybos darbus vykdysiančios įmonės paieškas. Kadangi populiarėjant Kaune tiek ledo rituliui, tiek ir kitoms žiemos sporto šakoms, poreikis miestui turėti dar vieną naują ir modernią ledo areną yra akivaizdus. Žaliakalnyje esanti senoji Ledo arena kasdien yra užimta nuo pat ryto iki vėlaus vakaro. Šiuo metu tuščiame 2 hektarų sklype planuojama dviejų ledo aikščių, daugiau kaip 7500 kvadratinių metrų bendro ploto arena. Viena iš aikščių bus skirta treniruotėms, o kitoje numatyta įrengti tribūnas, kuriose tilps apie 700 žiūrovų. Čia galės treniruotis ledo ritulininkai, taip pat dailiojo čiuožimo bei kerlingo atstovai. Planuojama, kad statybos truks iki pusantrų metų. Naujasis dviaukštis sporto kompleksas veiklą turėtų pradėti apie 2020 metų gegužę. Šiuo metu Kauno miesto savivaldybės užsakymu yra rengiamas statinio techninis projektas. Kitą savaitę, kovo 21-ąją, Kauno miesto savivaldybėje įvyks priešprojektinių pasiūlymų viešas svarstymas. „Liepos mėnesį tikimės turėti jau parengtą techninį projektą. Gavę statybos leidimą, skelbsime statybos darbų konkursą. Jei nebus kokių nors kliūčių, laimėtojas paaiškės ir realūs statybos darbai bus pradėti lapkritį“, – teigė Kauno savivaldybės Sporto skyriaus vadovas Mindaugas Šivickas. Naują areną planuojantis statyti Kaunas, kaip skelbia miesto savivaldybė, investuos ir į Aušros gatvėje veikiančius senuosius ledo rūmus. Pastate, kurį valdo sporto mokykla „Baltų ainiai“, netrukus prasidės renovacijos darbai. „Projektas jau parengtas. Ketiname visiškai sutvarkyti stogą, apdailinti fasadą. Atnaujinimo prašosi ir žiūrovų vietos. Sandėliu paverstos buvusios kompresorinės sąskaita praplėsime persirengimo kambarius, įrengsime choreografijos salę dailiajam čiuožimui. Tam planuojame pritraukti beveik 600 tūkst. eurų europinių lėšų, o likusį finansavimą skirs savivaldybė. Visi darbai dėliojami taip, kad netrukdytų ledo arenos veiklai“, – įsibėgėjančius darbus išvardijo M. Šivickas. Kaune rengiamasi ir artėjančiam prekybos centre „Akropolis“ veikiančios ledo aikštės uždarymui. Ieškoma sprendimų, kaip padėti ten sportuojantiems vaikams bei klubams. Viena iš svarstomų alternatyvų – papildomos lauko čiuožyklos įrengimas greta dabartinės „Baltų ainių“ ledo arenos Žaliakalnyje. Įrengus nesudėtingas stogo konstrukcijas, ji galėtų veikti nuo rudens iki pavasario vidurio.