„Kaip ir kiekvienam sportininkui, man yra smagu gauti apdovanojimą. Tai parodo, kad esu teisingame kelyje, o tokie apdovanojimai stumia mane, kaip sportininką, į priekį. 2017 metai buvo įdomūs ir kupini įspūdžių. Buvo ir skaudžių pralaimėjimų ir gražių pergalių. Svarbiausia, kad esu sveikas ir galiu toliau siekti savo tikslų“, – regbis.lt sakė K. Navickas. 2017 metai K. Navickui buvo gana įtempti ir tuo pačiu įdomūs. Jis pakeitė komandą Prancūzijoje, o taip pat po kelerių metų pertraukos atstovavo pergalingai žygiuojančiai Lietuvos rinktinei. Su jo pagalba Lietuvos regbininkai Europos čempionate nugalėjo pajėgią Ukrainos komandą ir tęsia kovą dėl patekimo į aukštesnį divizioną. Geriausias Lietuvos regbininkas įsitikinęs, kad Lietuvos rinktinė gali pakilti į antrąjį pagal pajėgumą Europos čempionato divizioną – „Trophy“ – kuriame jau yra ne viena stipri regbio valstybė. „Buvo labai smagu po trejų metų pertraukos sugrįžti į rinktinę. Joje pamačiau daug pasikeitusių veidų, daug gero ir perspektyvaus jaunimo. Nugalėjome grupės favoritus, todėl vadinasi, kad einame teisinga linkme. Siekiame savo tikslo patekti į aukštesnę grupę ir ten manau būtų Lietuvos rinktinės viršūnė šiai akimirkai. Kol neturėsime vien iš profesionalių žaidėjų sudarytos komandos, aukščiau pakilti bus nerealu, – mintimis dalinosi K. Navickas. – Tikiuosi, kad pavasarį pavyks atvykti padėti Lietuvai rungtynėse su Švedija. Pergalės atveju, grupėje užimsime pirmąją vietą ir žaisime pereinamąsias rungtynes dėl patekimo į aukštesnę grupę, todėl norėčiau ir tose rungtynėse sužaisti. Visada smagus atstovauti savo šaliai, ypač žaidžiant Lietuvoje. Kai tave palaiko daug tautiečių sirgalių, man tai yra kažkas nepaprasto“. Palikęs „Provence Rugby“ ekipą, K. Navickas šiais metais apsivilko Buržo USBPA ekipos marškinėlius. Prancūzijos „Federale 1“ čempionato pirmos grupės turnyro lentelėje po pirmojo rato USBPA užima trečiąją vietą. Lietuvos regbininkas džiaugėsi, kad jis gauna daug žaidybinio laiko ir gali tobulėti. K. Navickas čempionate pagal sužaistas minutes užima trečiąją vietą. „Prie komandos pritapau labai greitai. Net nesitikėjau, kad kolektyvas bus toks šaunus. Toks jausmas, kad ten žaidžiu ilgą laiką. Mūsų tikslas vienas – pakilti į aukštesnį divizioną. Dar liko pusė sezono, o pati svarbiausia bus pabaiga. Naujaisiais metais bus pats smagumas, nes visos komandos bus įsižaidusios ir kiekvienas susitikimas bus įdomus tiek žaidėjams, tiek sirgaliams. Klubai jau nebesitaupys, nes rungtynių liko ne tiek ir daug. Savo vaidmeniu esu patenkintas, gaunu nemažai žaisti. Tai yra svarbiausia, nes nežaidžiant neįmanoma pasiekti geros formos bei tobulėti“, – aiškino K. Navickas. K. Navickas Prancūzijoje rado ir lietuviškos draugijos. Buržo miesto krepšinio komandoje rungtyniauja Gilvydas Biruta, o dviračių sporto ekipoje lenktyniauja Žydrūnas Savickas. Nuolat regbio situacija ir naujienomis Lietuvoje besidomintis K. Navickis tikisi, kad šis sportas vis labiau atras savo vietą gimtinėje. „2018 metams palinkėsiu visai regbio bendruomenei kuo aktyviau dalyvauti regbio renginiuose, palaikyti bei populiarinti šią sporto šaką, atvesti draugus, pažįstamus, vaikus į regbio treniruotes. Noriu, kad kuo daugiau Lietuvos žmonių sužinotų apie regbį. Regbis Lietuvoje eina teisinga kryptimi, tik mums visiems reikia susivienyti dėl mūsų mylimo žaidimo, kad jis taptų kuo populiaresnis. Nuo to priklauso ir tolimesnė Lietuvos rinktinės ateitis“, – pabrėžė geriausias Lietuvos regbininkas.