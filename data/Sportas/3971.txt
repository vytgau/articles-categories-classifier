R. Meilutytė, Andrius Šidlauskas ir Danas Rapšys Romoje atstovavo „Energy Standard“ klubui, kuris ir organizavo inauguracinį turnyrą. Lietuvių komandos draugai šiose varžybose buvo tokie tituluoti sportininkai kaip britas Benjaminas Proudas, Pietų Afrikos plaukikai Cameronas van der Burghas ir Chadas le Closas, švedės Jennie Johansson ir Sarah Sjostrom. Prieš „Energy Standard“ plaukikus komandų įskaitoje stojo trys nacionalinės rinktinės. Šeimininkei Italijai atstovavo jos didžiausios žvaigždės Gregorio Paltinieri ir Federica Pellegrini, JAV gretose pasirodė pasaulio čempionatą Vengrijoje dėl suspendavimo praleidęs Ryanas Lochte, Breeja Larson, Adrianas Nathanas, Australijos komandoje plaukė Cate Campbell, Emily Seebohm ir kiti. R. Meilutytei sėkmingiausias buvo 50 m plaukimas krūtine. 20-metė kaunietė distanciją įveikė per 30,59 sek. ir užėmė pirmą vietą. Antra buvo jos komandos draugė, 2015 metų pasaulio čempionė J. Johansson (30,67 sek.), trečia – pajėgiausia Italijos plaukimo krūtine specialistė Arianna Castiglioni (30,94 sek.). Dvigubai ilgesniame nuotolyje R. Meilutytė finišavo antra (1 min. 7,36 sek.), nusileidusi J. Johansson (1 min. 7,16 sek.). 200 m distancijoje lietuvė buvo trečia (2 min. 25,62 sek.) ir pustrečios sekundės pagerino aštuonerius metus išsilaikiusį Urtės Kazakevičiūtės nacionalinį rekordą. Plaukimą laimėjo amerikietė Galat Bethany (2 min. 25,27 sek.), antrą vietą užėmė 17-metė „Energy Standard“ plaukikė iš Kanados Mary-Sophie Harvey (2 min. 25,37 sek.). R. Meilutytė taip pat padėjo „Energy Standard“ komandai triumfuoti kombinuotoje estafetėje 4x100 m, kurioje plaukė kartu su S. Sjostrom, olande Femke Heemskerk ir brite Georgia Davies. D. Rapšys 50 m plaukimo nugara rungtyje baseiną perplaukė per 25,28 sek. ir nusileido tik amerikiečiui Ryanui Murphy (25,18 sek.). 100 m ir 200 m distancijose 22-ejų panevėžietis užėmė penktą vietą, o abusyk laimėjo rusas Klimentas Kolesnikovas. A. Šidlauskas 100 m plaukimo krūtine rungtyje buvo ketvirtas (1 min. 0,55 sek.). Nugalėjo C. van der Burghas (59,58 sek.). Dvigubai ilgesniame nuotolyje 20-metis panevėžietis finišavo penktas (2 min. 13,72 sek.), o 50 m distancijoje tenkinosi septinta vieta (28,19 sek.). Iš viso lietuviai pergalę bendroje įskaitoje pasiekusiam „Energy Standard“ klubui atnešė 52,5 taško iš 453. Varžybos Romoje buvo skirtos labdarai – prizinį fondą išsidalins vaikų paramos fondai. Ukrainietiškos ir rusiškos kilmės „Energy Standard“ klubą 2012 metais įkūrė ir iki šiol finansuoja Zaporožės oligarchas Konstantinas Grigorišinas. Šiemet Beleke (Turkija), kur įsikūrusi pagrindinė klubo bazė, pasaulio čempionatui ruošėsi R. Meilutytė ir kiti Lietuvos plaukikai.