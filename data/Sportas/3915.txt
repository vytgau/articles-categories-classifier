Savarankiškos grupės vadovas yra Kęstutis Baleišis, kartu su juo kopė Rasa Baleišytė, Kristina Malciuvienė, Lukas Vološkevičius, Justinas Jonušas, Vytautas Petrauskas ir Šarūnas Baleišis. Naują vardą pavadinti viršūnei ekspedicijos nariai rinkosi iš kelių variantų: Jono Basanavičiaus, Vydūno ir A. Vidugirio. Pastarasis buvo išrinktas dėl savo nuopelnų ir vietovės artimumo jam. Algimantas Vidugiris buvo žymus kino režisierius, nusipelnęs Kirgizijos meno veikėjas. Gimė Kaune 1932 metais, vėliau Lietuvoje jis gyveno Panevėžyje. 1962 metais, kaip pats minėjo savo biografijoje, savanoriškai išsitrėmė save į Kirgiziją, kur sėkmingai tęsė savo kino režisieriaus karjerą. Į Tian Šanio kalnus organizuota tarptautinė ekspedicija „Karakolas 2017“ yra skirta Lietuvos 100-mečiui ir Lietuvos alpinizmo 60-mečiui paminėti. Ekspedicijos bendras vadovas - Algimantas Jucevičius, savarankiškų grupių vadovai - Kęstutis Baleišis ir Vilius Šaduikis. Ekspedicijos tikslas yra aplankyti Gedimino Akstino ir Lietuvos alpinistų viršūnes bei pavadinti bevardę viršūnę Lietuvos labui.