Pergales šventė Simona Krupeckaitė, Vasilijus Lendelis bei trys jaunių grupės dviratininkai – Viktorija Šumskytė, Jovita Sakavickaitė ir Gedvinas Serapinas. Du aukso medalius iškovojo Baltarusijos, po vieną – Norvegijos, Ukrainos ir Velso atstovai. Tituluočiausia moterų varžybų dalyvė Simona Krupeckaitė triumfavo sprinto lenktynėse (6 dalyvės). Dukart pasaulio ir triskart Europos čempionė, buvusi pasaulio rekordininkė bei ketverių olimpinių žaidynių dalyvė pusfinalyje 2-0 nugalėjo savo tėvynainę Miglę Marozaitę, o finale 2-1 įveikė rusę Tatjaną Kiseliovą. M. Marozaitė kovoje dėl bronzos 2-0 nugalėjo Velso atstovę Rachel James. Atrankos varžybose S. Krupeckaitė buvo antra, o M. Marozaitė – trečia. Geriausiai pasirodė R. James. Vyrų sprinto lenktynes (20 dalyvių) laimėjo V. Lendelis. Jis ketvirtfinalyje nugalėjo latvį Ainars Kiksis, pusfinalyje 2-0 įveikė lenką Rafal Sarnecki, o finale taip pat 2-0 pranoko kitą lenką Kamil Kuczynski. Svajūnas Jonauskas užėmė ketvirtą vietą. Jis ketvirtfinalyje įveikė lenką Mateusz Lipa, pusfinalyje 1-2 pralaimėjo K. Kuczynski, o kovoje dėl trečios vietos 0-2 nusileido R. Sarnecki. Atrankoje V. Lendelis buvo pirmas, o S. Jonauskas – trečias. Moterų skreče (40 ratų, 10 km, 16 dalyvių) ketvirtą buvo Olivija Baleišytė. Nugalėjo velsietė Hayley Jones. Moterų grupinėse lenktynėse (80 ratų, 20 km, 8 tarpiniai finišai, 17 dalyvių) Olivija (8 tšk.) užėmė septintą vietą. Nugalėjo norvegė Anita Yvonne Stenberg (20 tšk.). Vyrų grupinėse lenktynėse (120 ratų, 30 km, 12 tarpinių finišų, 17 dalyvių) Venantas Lašinis (7 tšk.) užėmė aštuntą, o Rojus Adomaitis (2 tšk.) – 10-ą vietas. Nugalėjo baltarusis Anton Muzyčkin (59 tšk.). Vyrų skreče (60 ratų, 15 km, 16 dalyvių) V. Lašinis finišavo 10-as. Pergalę šventė A. Muzyčkin. V. Šumskytė laimėjo jaunių merginų atkrintamąsias lenktynes (7 dalyvės). G. Serapinas buvo pirmas jaunių vaikinų skreče (30 ratų, 7,5 km, 8 dalyviai). Antrą vietą užėmė Rokas Gelžinis, o trečią – Matas Antanavičius. Jaunių vaikinų atkrintamosiose lenktynėse (8 dalyviai) G. Serapinas užėmė antrą, o R. Gelžinis – trečią vietas. Nugalėjo ukrainietis Maksim Lučyn. Jaunių merginų skreče (20 ratų, 5 km, 7 dalyvės) pirma buvo J. Sakavickaitė, antra – V. Šumskytė, o trečia – Arūnė Savičiūtė. Tarptautinių varžybų „Panevėžys 2017“ rytinė programa sekmadienį prasideda 10.00 val., o vakarinė programa – 17.00 val. Įėjimas nemokamas. Panevėžio kūno kultūros ir sporto centro, Panevėžio miesto savivaldybės ir Lietuvos dviračių sporto federacijos organizuojamose varžybose per dvi dienas iš viso bus išdalinta 16 medalių komplektų.