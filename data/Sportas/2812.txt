Atrankoje (200 m iš eigos) 21-erių metų M. Marozaitė (10,906 sek.) užėmė šeštą, o nugalėtojos titulą gynusi 34-erių metų S. Krupeckaitė (11,073 sek.) – 10-ą vietas. Abi lietuvės iškart pateko į aštuntfinalį. Geriausiai atrankoje pasirodė triskart šios rungties pasaulio čempionė vokietė Kristina Vogel (10,643 sek.). M. Marozaitė aštuntfinalyje įveikė 2016 metų Europos čempionato bronzos medalio laimėtoją ispanę Tania Calvo (11-a atrankoje), o S. Krupeckaitė nugalėjo olandę Hetty van de Wouw (7). Miglė ketvirtfinalyje iki dviejų pergalių lenktyniavo su prancūze Mathilde Gros (3), o Simona – su vokiete Pauline Sophie Grabosch (2). Lietuvės pralaimėjo savo varžovėms 0-2 ir nepateko į pusfinalį. Auksą iškovojo K. Vogel, sidabrą – M. Gros, o bronzą – rusė Darija Šmeliova. M. Marozaitė pernai Europos čempionato sprinto rungtyje buvo dešimta. Vyrų keirino rungtyje (31 dalyvis) 22-ejų metų Vasilijus Lendel užėmė 12-ą vietą. Jis B finale (dėl 7-12 vietų) finišavo paskutinis, šeštas. Pirmo etapo trečiame važiavime V. Lendel finišavo priešpaskutinis, ketvirtas, o šeštame važiavime taip pat 22-ejų metų Svajūnas Jonauskas, aplenkęs tris varžovus, užėmė trečią vietą. Į antrą etapą – pusfinalį – iškart pateko šešių važiavimų nugalėtojai, o kiti dalyvavo paguodos varžybose. Jų pirmame važiavime Svajūnas buvo antras ir nepateko į pusfinalį, o Vasilijus laimėjo penktą paguodos važiavimą ir iškopė į II etapą. V. Lendel, kuris 2014 metų Europos čempionate buvo ketvirtas, pirmame pusfinalyje finišavo paskutinis, šeštas ir liko už pagrindinio finalo borto. V. Lendelį ir S. Jonauską treniruoja taip pat D. Leopoldas. Aukso medalį iškovojo vokietis Maximilian Levy, sidabro – Rusijos atstovas Shane Perkins, o bronzos – ukrainietis Andrij Vynokurov. Kaip žinoma, šeštadienį puikiai moterų keirino rungtyje pasirodė S. Krupeckaitė. Ji iškovojo sidabro medalį. Į geriausiųjų aštuonetą mūsų šalies atstovai pateko šešis kartus. Lietuvos dviratininkai Europos elito pirmenybėse, kurios rengiamos nuo 2010 metų, jau yra iškovoję 16 medalių – šešis aukso, tris sidabro ir septynis bronzos. Lietuvos dviratininkų užimtos vietos Europos čempionate Berlyne: 2 vieta – Simona Krupeckaitė (keirinas, 22 dalyvės) 5 vieta – Vasilijus Lendel (sprintas, 31 dalyvis) 6 vieta – Miglė Marozaitė (sprintas, 20 dalyvių) 6 vieta – Miglė Marozaitė ir Simona Krupeckaitė (komandų sprintas, 9 ekipos) 8 vieta – Simona Krupeckaitė (sprintas, 20 dalyvių) 8 vieta – Olivija Baleišytė (atkrintamosios lenktynės, 18 dalyvių) 12 vieta – Vasilijus Lendel (keirinas, 31 dalyvis) 12 vieta – Olivija Baleišytė (daugiakovė, 20 dalyvių) 13 vieta – Svajūnas Jonauskas (keirinas, 31 dalyvis) 13 vieta – Miglė Marozaitė (keirinas, 22 dalyvės) 15 vieta – Svajūnas Jonauskas (sprintas, 31 dalyvis)