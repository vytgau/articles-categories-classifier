Daugiausiai aistrų sukėlusioje OPEN grupėje varžėsi geriausi Lietuvos skvošo žaidėjai. Jo finale susitiko praėjusių metų finalininkai Martynas Pempė ir Mantas Kočiūnas. M. Kočiūnas po atkaklios kovos nugalėjo pernykštį čempioną ir užėmė pirmąją vietą, trečią vietą iškovojo Ričardas Stasevičius. M1 kategorijoje geriausias buvo Matas Pempė, kuris finale įveikė sparčiai tobulėjantį naujoką Einarą Paulauską, o trečią vietą laimėjo Gediminas Buntis. M2 nugalėtoju tapo Rytis Petkevičius, kuris įveikė Edviną vasiliauską, trečias Povilas Mickūnas. „Skvošas sparčiai populiarėja visoje šalyje. Turnyrai pritraukia vis daugiau dalyvių, o puikios aikštelės įrengtos ne tik Vilniuje, Kaune ir Klaipėdoje, bet ir Šiauliuose bei Druskininkuose,“ – pastebi Lietuvos skvošo asociacijos valdybos narys Karolis Kuklys. Aukščiausio lygio skvošo varžybos iš Kauno nesitrauks ir šį savaitgalį. Lapkričio 25 dieną čia vyks skvošo lygos rudens etapo uždarymas. „Skvošą išmokti žaisti galima vos per kelias treniruotes, tad nenuostabu, kad vis daugiau žmonių juo užsikrečia. Skvošas ne veltui pripažintas sveikiausiu sportu, todėl tikimės, kad vis daugiau tėvų jau nuo mažens ves savo vaikus į skvošo treniruotes ir taip užtikrins jų gerą fizinę būklę,“ – teikia K. Kuklys. Žurnalas „Forbes“ skvošą yra pripažinęs pačiu sveikiausiu sportu. Skaičiuojama, kad per vieną valandą skvošo žaidėjas sudegina 600-1000 kalorijų.