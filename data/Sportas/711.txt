Ketvirtadienį S. Vettelis vieną ratą įveikė per 1 min. 17,182 sek. ir taip 1,2 sek. pagerino iki tol Barselonos trasoje užfiksuotą geriausią rezultatą. O paskutinę bandymų dieną, penktadienį, K. Raikkoneno užfiksuotas rezultatas buvo nežymiai prastesnis nei komandos draugo. Kadangi suomis vieną dieną buvo sunegalavęs, jį trumpam pakeitęs S. Vettelis taip pat šią savaitę įveikė daugiausiai ratų tarp visų dalyvių – 425. Nors vokietis ir buvo labai greitas, jis atsargiai vertino bandymų rezultatus. Sportininkas atkreipė dėmesį į tai, kad „Mercedes“ ekipa, sutelkusi dėmesį ilgoms distancijoms, nuo geriausio rezultato atsiliko daugiau nei sekunde. Greičiausių rato įveikimo laikų lentelėje pirmos dvi vietos atiteko „Ferrari“ atstovams, tuo tarpu trečias, kiek netikėtai, liko „McLaren“ pilotas Fernando Alonso. Tiesa, ispanas, priešingai nei italų ekipos sportininkai, dėl techninių gedimų trasoje buvo sustojęs du kartus. Vertinant tik greičiausius rato įveikimo laikus, tris pilotus, kurie bandymuose pilotavo bolidus su „Renault“ varikliais, skyrė 0,3 sek. Greičiausias iš jų buvo jau minėtas F. Alonso, užfiksavęs geresnį rezultatą nei Danielis Ricciardo iš „Red Bull“ ir Carlosas Sainzas iš „Renault“. Gana sėkmingai paskutinieji priešsezoniniai bandymai susiklostė „Haas“ ekipai ir jos pilotui Kevinui Magnussenui. Geriausias dano rezultatas tarp visų dalyvių – šeštas. Bet sportininkas savo geriausią rezultatą užfiksavo su superminkštosiomis padangomis, tuo tarpu kiti pilotai iš pirmojo šešetuko tai padarė su hiperminkštosiomis. „Toro Rosso“ su „Honda“ varikliu toliau demonstravo technikos patikimumą. Italų ekipa – viena iš daugiausiai ratų per aštuonias bandymų dienas įveikusių komandų. Greičio taip pat netrūko. Geriausių rezultatų lentelėje Pierre‘as Gasly aplenkė Lewisą Hamiltoną iš „Mercedes“ ir liko septintas. Įveiktų ratų skaičiumi visus pranoko „Mercedes“. Tai vienintelė ekipa, kurios pilotai per aštuonias bandymų dienas kartu įveikė daugiau nei 1000 ratų (1040). Antroje vietoje likusi „Ferrari“ įveikė 929 ratus. F-1 sezonas startuos kovo 25-ąją Australijoje. Antros bandymų savaitės rezultatai: 1. Sebastianas Vettelis („Ferrari“ , 1:17.182) 2. Kimi Raikkonenas („Ferrari“, 1:17.221) 3. Fernando Alonso („McLaren“, 1:17.784) 4. Danielis Ricciardo („Red Bull“, 1:18.047) 5. Carlosas Sainzas („Renault“, 1:18.092) 6. Kevinas Magnussenas („Haas“, 1:18.360) 7. Pierre'as Gasly („Toro Rosso“, 1:18.363) 8. Lewisas Hamiltonas („Mercedes“, 1:18.400) 9. Romainas Grosjeanas („Haas“, 1:18.412) 10. Valtteri Bottas („Mercedes“, 1:18.560) Daugiau naujienų skaitykite F-1.lt.