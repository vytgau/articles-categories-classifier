Nedaug trūko, kad „Žalgiris“ iš Kauno apskritai būtų grįžęs su riestainio skyle. 48 min. „Stumbras“ išsiveržė į priekį po Luko Artimavičiaus įvarčio. Standartinės situacijos metu Diego Oyarzunui nepavyko išmušti kamuolio. Kilus gaisrui, jį Alexandre'as Kore parideno visiškai laisvam L. Artimavičiui, kuris savo šansą išnaudojo, pelnydamas pirmąjį savo įvartį sezone. Visgi „Žalgirio“ pastangos taisyti situaciją galų gale buvo vainikuotos sėkme. 67 min. po šiurkščios „Stumbro“ gynėjų klaidos kamuolys atiteko Vytautui Lukšai, kuris iš arti stipriu smūgiu jį pasiuntė į vartus.  „Žalgirio“ pasinaudojo varžovų stabtelėjimu ir pabandė įmušti greitą antrą įvartį, surengdamas porą aštrių atakų. Po Elivelto smūgio ir rikošeto kamuolys vos neatsidūrė kauniečių vartuose. Netrukus, brazilas dar sykį laisvas šovė virš vartų. Mačui baigiantis, pasisekė šeimininkų žaidėjui Levanui Matčarašviliui, kuris ant baudos aikštelės linijos nugriovė Slavko Blagojevičių. Žalgiriečiai įrodinėjo, kad turėtų būti skirtas baudinys, bet arbitras skyrė baudos smūgį. Po kelių minučių kovodamas su gynėju baudos aikštelėje griuvo Bahrudinas Atajičius, bet arbitro švilpukas tylėjo. Rezultatas „Stumbras“ 1 – 0 „Žalgiris“ 48' Lukas Artimavičius [1-0] 67' Vytautas Lukša [1-1] „Žalgiris“ po 23 rungtynių savo sąskaitoje turi 51 tašką ir užima 1-ąją vietą. Antroje vietoje rikiuojasi „Trakai“, kurie turi 44 taškus, tačiau yra sužaidę vienomis rungytnėmis mažiau. Trakų futbolininkai vėliau vykusiose rungtynėse LFF stadione įrodė savo pranašumą prieš „Atlantą“ – 2:0. Pirmame kėlinyje įvartį įmušė vienas prieš vieną vartininką techniškai pergudravęs Oscaras Dorley, o po pertraukos šeimininkų pranašumą įtvirtino Justinas Januševskis, pasižymėjęs po kampinio, kai klaipėdiečių gynėjai jį paliko vieną prieš vartus. Abi komandos šį sykį žaidė ne stipriausių sudėčių. „Trakų“ snaiperis Maksimas Maksimovas dėl kojos skausmų liko ant atsarginių suolo, o „Atlanto“ kapitonas Markas Beneta rungtynes praleido dėl diskvalifikacijos. Šį A lygos sezoną „Trakų“ komanda Klaipėdos „Atlanto“ futbolininkams tapo neperkandamu riešutu. Abi ekipos jau susitiko keturis kartus, net tris iš jų nugalėjo Trakų ekipa, viena dvikova baigėsi lygiosiomis. „Trakai“ A lygoje iš pastarųjų 12 žaistų rungtynių laimėjo devynerias, trejas sužaidė lygiosiomis.  „Trakai“ 2 – 0 „Atlantas“ 15' Oscaras Dorley 78' Justinas Januševskis   