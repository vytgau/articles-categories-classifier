Vilniuje „St. Johnstone“ komandą turėtų palaikyti per pusę tūkstančio škotų sirgalių, taigi lietuviams reikės gerai pasistengti, norint perrėkti balsinguosius škotus. Siekdamas futbolo šventę padaryti kuo įspūdingesnę, „Trakų“ klubas kviečia žiūrovus į stadioną atvykti anksčiau, išvengti eilių, sudalyvauti žaidimuose ir laimėti įvairiausių prizų. Prieš rungtynes ir pertraukos metu sirgaliai mažojoje aikštelėje turės galimybę įmušti įvartį antrosios „Trakų“ komandos vartininkui Erlandui Duršlikui, mažieji futbolo gerbėjai taip pat turės progų pasižymėti smūgiuojant į vartus ar nusifotografuoti su „Trakų“ talismanu Ugniumi. Be to, visi aistruoliai bus kviečiami išbandyti savo laimę rungtynių rezultato spėlionėje. Galų gale, „apsiginkluoti” komandos spalvomis šioms svarbioms rungtynėms galės kiekvienas, nes „Trakai” pasiūlys įsigyti klubo atributikos su didelėmis nuolaidomis. Simboliška – „senosios sostinės riteriai“ dabartinę sostinę nuo škotų antpuolio gins per Lietuvos karaliaus Mindaugo karūnavimo dieną. Šia proga „Trakų“ klubas kviečia visus žiūrovus po rungtynių neišsiskirstyti ir 21 val. visiems kartu stadione sugiedoti „Tautišką giesmę“, kai ją atliks viso pasaulio lietuviai. Bilietus į rungtynes „Trakai“ – „St. Johnstone“ platina „Tiketa“, bilieto kaina – 6,2 Eur (įvedus nuolaidos kodą „trakai“).  