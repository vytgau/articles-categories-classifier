„Artėjantis turnyras sportininkams – puiki proga ne tik išmėginti savo jėgas varžantis su užsieniečiais, bet ir reta galimybė uždirbti Europos reitingo taškų čia pat, Lietuvoje. Lietuvos U-17 rinktinės nariams tai svarbi repeticija prieš lapkričio pabaigoje Prahoje vyksiantį Europos U-17 asmeninį ir komandinį čempionatus“, – sakė Vilniaus „Capital Badminton Club“ prezidentė Aurelija Pakšytė. Į turnyrą susirinks gausus būrys talentingų jaunųjų badmintonininkų iš Šveicarijos, Švedijos, Suomijos, Izraelio, Čekijos, Estijos, Latvijos, Lenkijos, Ukrainos ir Baltarusijos. Varžybose dalyvaus pajėgiausi jaunieji Lietuvos sportininkai, besitreniruojantys stipriausiuose Lietuvos badmintono klubuose Vilniuje, Klaipėdoje, Kretingoje, Ignalinoje ir Kelmėje. Turnyre bus žaidžiami vaikinų ir merginų vienetai/dvejetai, bei mišrūs dvejetai Anot A. Pakšytės, žiūrovai turės galimybę nemokamai pasigrožėti aukščiausio lygio jaunųjų sportininkų badmintono kovomis ir palaikyti mūsų sportininkus. Šis turnyras yra Europos badmintono federacijos reitinginių U-17 turnyrų ciklo etapas, kuris yra įtrauktas į oficialų Pasaulinės badmintono federacijos BWF turnyrų kalendorių. Turnyro tvarkaraštis: Spalio 6 d. nuo 10:00 vyks 1 ir 2 turnyro ratai. Spalio 7 d. nuo 10:00 vyks turnyro aštuntfinaliai ir ketvirtfinaliai. Spalio 8 d. nuo 10:00 vyks pusfinaliai ir finalinės turnyro kovos.