Vilniečiai arčiau varžovų buvo tik pirmame kėlinyje. Iš pradžių „Baltiją“ į priekį išvedė kiekybinę persvarą pasinaudojęs Eimantas Noreika (1:49, rez. perd. Michailas Jevstignejevas ir Andrius Židkovas), tačiau po kelių minučių jau „Geležinis vilkas“ pasinaudojo kiekybine persvara ir Dominykas Bisturys (3:16, rez. perd. Artūras Rybakovas) išlygino rezultatą. Po trijų minučių E. Noreika (6:04, rez. perd. A. Židkovas ir M. Jevstignejevas) dar kartą išvedė klaipėdiečius į priekį, bet ir vėl D. Bisturys (9:23, rez. perd. Dangyras Rimkus) pasinaudojo kiekybine persvara ir antrą kartą išlygino rezultatą. Po minutės klaipėdiečiai vėl džiaugėsi, kai A. Židkovas (9:58) pelnė šeštą savo įvartį šiame sezone bei sugrąžino minimalų pranašumą „Baltijos“ komandai. Nuo to laiko klaipėdiečiai atgal nebesigręžiojo ir tik didino pranašumą. Dar pirmame kėlinyje Pavelas Bykovas (18:24, rez. perd. Jokūbas Minelga) padidino pranašumą iki dviejų (4:2), o trečiame kėlinyje kiekybine persvara pasinaudojo Romanas Šalajevas (34:31, rez. perd. A. Židkovas ir M. Jevstignejevas) ir padidino šeimininkų pranašumą iki trijų – 5:3. Trečiame kėlinyje komandos pasižymėjo baudos minutėmis, o kėlinio pabaigoje trečią „Geležinio vilko“ įvartį pelnė Jaromiras Šusterovas (57:07). Netrukus „Geležinis vilkas“ vartininką pakeitė šeštuoju aikštės žaidėju, o į tuščius vartus ritulį pasiekė „Baltijos“ žaidėjas Nikita Kozlovas (59:41, rez. perd. P. Bykovas). Visas rungtynes „Baltijos“ vartus gynė Maksimas Ponomarenko, kuris atrėmė 60 iš 63 varžovų smūgių, tuo tarpu „Geležinio vilko“ vartus saugojęs Kristupas Pranckietis atrėmė 42 iš 47 smūgių. „Baltija“ šiame sezone pralaimėjo tik „Kaunas Hockey“ ekipai, o du kartus įveikė Vilniaus „Hockey Punks“, po kartą „Rokiškį“ ir „Geležinį vilką“ bei su 11 taškų tarp septynių komandų žengia trečioje pozicijoje. Tuo tarpu „Geležinis vilkas“ šiame sezone šventė tik vieną pergalę ir su 2 taškais užima šeštą vietą.