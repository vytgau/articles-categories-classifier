Po keturių setų rezultatas buvo lygus, o penktajame „Sūduvos“ tinklininkai išplėšė pergalę, taip išvengdami papildomo auksinio seto. Trečiajame sete raudona kortele buvo nubaustas „Etovio“ žaidėjas Donatas Parnarauskas. Marijampoliečiams 25 taškus pelnė Artūras Vasiljevas, 16 – Lukas Každailis, 12 – Jonas Rakickas, 10 – Lukas Gudas. „Etovio“ komandai Jaroslavas Bogdanovičius pelnė 23 taškus, Gediminas Guntarskis – 16. Geriausiu vyrų čempionato žaidėju pripažintas A. Vasiljevas. „Pergalės visą laiką yra malonios. Labai džiaugiamės šiuo laimėjimu, nes visą sezoną to siekėme. Nors mus daug kas laikė favoritais, aš taip nemaniau. Finalas buvo sunkus ir visi tą matė. Rezultatas parodo, kad antrosios rungtynės bus sunkesnės, galbūt komanda fiziškai jau buvo kiek pavargusi, – kalbėjo A. Vasiljevas. – Be abejonės labai malonu gauti naudingiausio žaidėjo prizą, nors, žinoma, kad žaidžiu ne dėl jo, o dėl komandos. Manau, kad šių metų finalinio ketverto lygis buvo daug aukštesnis nei praėjusiais. Pernai turėjome vienus lyderius, o šiemet daug komandų buvo apylygių. Bendrai komandų lygis pakilęs“. Pirmąsias rungtynes „Sūduva“ laimėjo 3-1.