Klaipėdos „Atlantas“ – „Kauno Žalgiris“. Kovo 7 dieną 18 val. Klaipėda, centrinio stadiono dirbtinės dangos aikštė. Sėkmingai sezoną pradėjęs uostamiesčio klubas šiemet pirmą sykį žais namuose, iš kur jų būsimiems varžovams dar nė karto nepavyko išsivežti trijų taškų. „Atlanto“ strategas Algimantas Briaunys po lygiosiomis pasibaigusio mačo su „Jonava“ atskleidė, jog komandos rūbinėje nuotaikos buvo prastos. Tai sufleruoja, kad pasikeitusi Klaipėdos ekipa yra kupina ambicijų ir ją mače su „Kauno Žalgiriu“ tenkins tik pergalė. Didelį impulsą „Atlantui“ suteikia po keitimo aikštėje pasirodantys futbolininkai, tačiau šį kartą galima neabejoti, jog labiausiai turėtų degti Edvino Baniulio akys. Abu mačus starto sudėtyje pradėjęs puolėjas dalį praėjusio sezono praleido „Kauno Žalgiryje“, bet ten šansų pasirodyti praktiškai nesulaukė ir dažniau atstovaudavo II lygos Pietų zonoje žaidusiems ekipos dubleriams. Gana panašus futbolininkas į E. Baniulį yra ir Kauno komandoje, tai – Markas Beneta. Skirtingai nei „Atlanto“ puolėjas, M. Beneta uostamiesčio klube rungtyniavo 2013–2017 metais ir su juo ne kartą iškovojo čempionato medalius bei buvo svarbus gynybos grandies žaidėjas. Naują savo karjeros etapą futbolininkas pradėjo „Kauno Žalgiryje“, su kuriuo kol kas šį sezoną pergalių neiškovojo. Mindaugo Čepo kariauna turi nemažai potencialo, tačiau prasta gynyba standartinių padėčių metu ir Gabrieliaus Zagursko bei Tomo Snapkausko trūkumas lemia tai, jog per dvejas rungtynes kauniečiai yra praleidę net 6 įvarčius. „Trakai“ – Kauno „Stumbras“. Kovo 7 dieną 19.30 val. Vilnius, „Sportimos“ maniežas. Be kelių svarbių žaidėjų pirmą pergalę sezone iškovoję „Trakai“ priims sostinės „Žalgirį“ prislopinusius ir ambicijų nestokojančius kauniečius. Kaune nepasirodžius Diniarui Bilialetdinovui, Vaidotui Šilėnui bei Rokui Gedminui, komandą į priekį pradėjo traukti kiti futbolininkai, vienas kurių buvo naujokas Etienne'as, pelnęs pirmuosius du įvarčius A lygoje. Puolėjo pozicijoje praėjusiame ture žaidusiam futbolininkui varžovai neturi teisės suteikti erdvės, kadangi šis prieš juos netruks pasinaudoti greičio persvara – „Kauno Žalgiris“ jau netruko tuo įsitikinti. Šis mačas bus išskirtinis Klaidui Janoniui, kuris tris sezonus atstovavo „Stumbrui“ ir praėjusiais metais su šiuo klubu atsisveikino ne pačiu maloniausiu būdu. Abiejose šio sezono rungtynėse gynėjo ir saugo pozicijoje galintis žaisti K. Janonis į aikštę žengdavo po keitimo, realu, jog taip bus ir šį kartą. Kauniečiai dvikovoje su Vilniaus „Žalgiriu“ pademonstravo kardinaliai kitokį žaidimą nei tragiškai susiklosčiusioje Supertaurėje. Pasiaukojanti gynyba ir aštrus krašto saugų žaidimas leido „Stumbrui“ kelti vicečempionais daug problemų ir neužsibarikaduoti prie savo vartų. Tiesa, Mariano Barreto kariauna yra vienintelė, kuriai šį sezoną dar nepavyko atsidaryti įvarčių sąskaitos. „Stumbro“ puolėjas Nasro Boucharebas kartais gali ir vienas sukurti pavojų prie varžovų vartų, bet kol kas kontratakose legionieriaus tolimi smūgiai nevirsta įvarčiais. Marijampolės „Sūduva“ – „Jonava“. Kovo 8 dieną 18 val. Marijampolė, „Arvi“ maniežas. Įdomi akistata įvyks Marijampolėje – ten čempionams, tikėtina, jog kils daugiausiai problemų siekiant pratęsti pergalių seriją. Po 2-ojo turo vienvaldžiais čempionato lyderiais tapę marijampoliečiai kol kas demonstruoja itin užtikrintą gynybą, praktiškai neleisdami varžovams sukurti pavojingų progų prie savo vartų. Tai, ko nepavyksta padaryti iki rungtynių pertraukos, „Sūduva“ visada pasiekia antrame kėlinyje. Vladimiro Čeburino treniruojama komanda netruko pelnyti pirmą įvartį standartinės padėties metu, o mače su dideliu aukštų futbolininkų skaičiumi negalinčia pasigirti „Jonava“ tai gali būti esminis ginklas. Greiti, mobilūs ir techniški „Jonavos“ saugai gali kelti šeimininkams daug problemų, tačiau ūgio ir jėgos trūkumas baudos aikštelėje vers kuo rečiau pažeidinėti taisykles savo aikštės pusėje ir vengti pavojingų kampinių. „Sūduvai“ teks gerokai pavargti norint sustabdyti kol kas puikiai veikiantį duetą – du įvarčius pelniusį Lauryną Stonkų ir jam sviedinius padavinėjantį Marių Činiką, praėjusį sezoną atstovavusį Marijampolės klubui. Kiek į šešėlį atsitraukęs kitas čempionas – Ernestas Veliulis, kuris naujoje komandoje vaidina svarbesnę rolę ir sieks nenusileisti buvusiems bendražygiams „Sūduvoje“. Vilniaus „Žalgiris“ – „Palanga“. Kovo 8 dieną 19.30 val. Vilnius, „Sportimos“ maniežas. 2-ajame ture suklupę žalgiriečiai norės kuo greičiau grįžti į pergalingą kelią, o jiems kelią link to pastos mįslinga „Palanga“. Buvo akivaizdu, jog mače su „Stumbru“ vilniečiams aikštės viduryje trūko tiek Jeremy Manzorro, tiek Slavko Blagojevičiaus. Atakoje „Žalgiriui“ stigo aštrumo, taip pat gana retai pasiekdavo tikslą aukšti perdavimai iš kraštų, kurie itin reikalingi ūgiu ir žaidimu galva išsiskiriančiam puolėjui Tomašui Malecui. Stratego Aurelijaus Skarbaliaus pastabos dėl pernelyg dažno techninio broko turėtų motyvuoti priekyje žaidžiančius futbolininkus, kita vertus, gynybos grandis veikia gana patikimai – vartininkui Džiugui Bartkui šį sezoną dar neteko rodyti viso savo meistriškumo ekstremaliose situacijose. „Palanga“ turėtų vertinti kiekvieną susikurtą galimybę prie „Žalgirio“ vartų ir stengtis šanso nepaleisti vėjais. Kol kas daugiausiai rūpesčių varžovams kelia Simono Urbio ir legionieriaus iš Prancūzijos Yveno Moyo duetas. Žinoma, nereikėtų pamiršti veterano Gvido Juškos, kuris po ilgos pertraukos sugrįžo į A lygos kovas bei pasižymi puikiu smūgiu iš tolimos distancijos. Taip pat intriguoja ir trys naujokai – Benny Younaevas, Ransfordas Osei'us bei pasaulio čempionato patirties turintis legionierius iš Nigerijos Lukmanas Haruna. Jei pastarasis saugas pradės rodyti didesnę dalį savo potencialo, „Palanga“ taps dar kietesniu riešutu bet kuriai čempionato komandai.