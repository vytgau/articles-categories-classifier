Prasidėjusi Lietuvos salės futbolo stovykla žada didelę intrigą. Entuziastingai nusiteikusi komanda stos į kovas dėl Baltijos taurės gerokai pasikeitusi: ekipai ėmė vadovauti strategas iš Ukrainos Jevhenas Ryvkinas, kurio kandidatūra užimti vyriausiojo trenerio pareigas neseniai buvo patvirtinta Lietuvos futbolo federacijos (LFF). Komandą pirmyn ves žaidžiantysis treneris Jurijus Jeremejevas, rinktinėje debiutuos net aštuoni nauji žaidėjai – Marius Šalkauskas, Tadas Norbutas, Aurimas Skurdelis, Mantas Makutunovičius, Albertas Voskunovičius, Eisvinas Utyra, Aleksandras Krasauskas, Erikas Vainoras. „Man labai malonu ir didelė garbė, kad po atrankos esu patvirtintas nacionalinės rinktinės vyriausiuoju salės futbolo treneriu. Man tai didelis iššūkis“ – teigė 51-erių metų tarptautinį pripažinimą pelnęs specialistas J. Ryvkinas. 2014 metais jis atvedė Ukrainos rinktinę į UEFA salės futbolo čempionato stipriausiųjų penketą. J. Ryvkinas pakeitė 4,5 metų Lietuvos salės futbolo rinktinę treniravusį Kęstutį Rudžionį. Gruodžio 5-7 dienomis rinktinė stos į kovą Baltijos taurės varžybose Šiauliuose. Pirmasis iššūkis komandos lauks antradienį, kai lietuviai susitiks su Estijos komanda, o ketvirtadienį susirungs su latviais. Lietuvos salės futbolo rinktinės sudėtis: vartininkai – Marius Šalkauskas („Turbotransfers“), Tadas Norbutas („Gargždų Pramogos-SC“); aikštės žaidėjai – Pavelas Smolkovas, Arsenijus Buinickis, Justinas Zagurskas, Tomas Bučma (visi – „Vytis“), Aurimas Skurdelis, Erikas Vainoras (abu – „Koralas“), Albertas Voskunovičius, Aleksandras Krasauskas (abu – VDA), Eisvinas Utyra („Vikingai“), Lukas Sendžikas („Inkaras“), Mantas Makutunovičius („Turbotransfers“), Jurijus Jeremejevas („Vfl 05 Hohenstein-Ernstthal“).