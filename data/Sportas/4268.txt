Nuo išnykimo išgelbėjo architektas Per savo netrumpą istoriją „Sion“ išgyveno įvairius laikotarpius. Paskutiniame praeito amžiaus dešimtmetyje klubas du kartus tapo šalies čempionu, nuolat dalyvaudavo Europos taurių turnyruose, nors itin dideliais laimėjimais pasigirti ir negalėjo. 1996-97 metų sezone tuometiniame Europos Taurių laimėtojų turnyre burtai „Sion“ suvedė ir su Lietuvos komanda – Šiaulių „Kareda“. Tuomet pirmosios rungtynės, vykusios Šveicarijoje, baigėsi šeimininkų pergale rezultatu 4:2, o antrosiose, Šiauliuose, buvo užfiksuotos lygiosios 0:0. Kitame etape šveicarai nesunkiai nugalėjo Vinicų „Niva“ iš Ukrainos, bet po to nieko negalėjo priešpastatyti garsiajam „Liverpool“, kuriam dvejose rezultatyviose rungtynėse nusileido bendru rezultatu 4:8. Kaip kartais nutinka, po sėkmingo laikotarpio „Sion“ susidūrė su rimtais finansiniais sunkumais. Klubas iškrito iš aukščiausiojo Šveicarijos futbolo diviziono, o 2003 metais netgi atsisakė profesionalaus klubo licencijos. Vis dėlto atsirado žmonių, kurie neleido klubui nugrimzti į nebūtį. „Sion“ atgimimas sietinas su Christianu Constantinu. Buvęs futbolininkas, vėliau dirbęs architektūros srityje, tapo komandos savininku ir kruopščiai, plyta po plytos ėmė atstatinėti kiek apgriuvusį „Sion“ statinį. Šios pastangos davė vaisius – 2006-aisiais „Sion“ grįžo į Šveicarijos Superlygą ir greitai vėl tapo vienu stipriausių šalies klubų. Siono futbolininkai savo šalyje yra užsirekomendavę kaip tikra taurės turnyrų komanda. Net 14 kartų klubas pateko į Šveicarijos taurės turnyro finalą ir 13 (!!!) kartų „Sion“ futbolininkai kėlė taurę virš savo galvų. Vienintelis pralaimėjimas taurės finale buvo patirtas šiemet prieš pastarųjų metų Šveicarijos futbolo flagmaną „Basel“. Būtent buvusiame Europos Taurių laimėtojų turnyre kol kas pasiektas ir geriausias „Sion“ rezultatas tarptautinėse varžybose – ketvirtfinalis (1986-1987 m.). Pastaraisiais metais šveicarai gana sėkmingai žaidžia ir UEFA Europos lygos turnyre – 2015-2016 m. sezone klubas sugebėjo prasibrauti į atkrintamąsias varžybas iš grupių etapo, kuriame varžėsi su tokiais stipriais klubais kaip Kazanės „Rubin“, „Bordeaux“ ir jau minėtas „Liverpool“. Tik turnyro šešioliktfinalyje po atkaklios kovos bendru rezultatu 3:4 buvo nusileista Portugalijos „Braga“ komandai. Pergalė kainavo 3 žaidėjus Praeitą Šveicarijos čempionato sezoną „Sion“ užbaigė ketvirtojoje vietoje. Siono komanda surinko 51 tašką, o ją aplenkė „Lugano“ (53), Berno „Young Boys“ (69) ir „Basel“ (86). Tokie rezultatai netiko klubo vadovams, todėl į ekipą buvo pakviestas naujas treneris – Paolo Tramezzani. Daugelį metų profesionaliai aukštu lygiu žaidęs italas 2011-2016 metais buvo vienas Albanijos rinktinės vyriausiojo trenerio asistentų, o praeitą sezoną vadovavo „Sion“ aplenkusiai „Lugano“ ekipai. Besirengdamas šiam sezonui „Sion“ sužaidė nemažai draugiškų rungtynių su žinomais ir stipriais klubais – dviem Šveicarijos ekipomis, Marselio „Olympique“ (pralaimėta 2:3), „Rennes“ (1:0), Eindhoveno PSV (0:1) ir Bilbao „Athletic“ (0:2). Sekmadienį prasidėjusio 2017-2018 m. Šveicarijos čempionato pirmajame ture „Sion“ išvykoje 1:0 nugalėjo „Thun“, tačiau rungtynėse aktyvesni buvo varžovai. „Thun“ kontroliavo kamuolį 61 proc. laiko, atliko daugiau smūgių (į vartų plotą – 7:2, greta vartų – 15:6) ir kėlė daug daugiau kampinių (11:2). Vis dėlto vienintelį rungtynių įvartį 28 min. pelnė „Sion“ puolėjas iš Senegalo Moussa Konate. Praeitą sezoną M. Konate pelnė 8 įvarčius ir buvo Chadraco Akolo iš Kongo Demokratinės Respublikos šešėlyje. Pastarasis „Sion“ išugdytas krašto saugas per sezoną pelnė 15 įvarčių ir vasarą už 6 mln. eurų buvo parduotas Vokietijos „Stuttgart“ ekipai. Marijampolėje tikriausiai nežais ir pavojingiausias komandos vidurio saugas Carlito, praeitą sezoną Šveicarijos čempionate atlikęs 10 rezultatyvių perdavimų. Šį sezoną jis kol kas negali žaisti dėl traumos. Kitas atakuojantis saugas – iš brazilų „Flamengo“ vasarą pasikviestas Adryanas – galimybių pasireikšti aikštėje taip pat dar negauna. Rungtynės su „Thun“ būsimų „Sūduvos“ varžovų gretas išretino dar labiau. Bene didžiausias nuostolis – brangiausias „Sion“ vasaros pirkinys, už 4 mln. eurų iš Milano „Inter“ įsigytas 19-metis kairiojo krašto gynėjas Federico Dimarco. Jis aikštę paliko 41 min. ir dėl pėdos traumos negalės žaisti mažiausiai mėnesį. Toks pat likimas tą pačią 41 min. ištiko ir atraminį saugą Keviną Constantą iš Gvinėjos. Jo galimybės žaisti Marijampolėje vadinamos minimaliomis. Tuo metu 19-metis vidurio gynėjas Eray Cumartas žaidė visas 90 min., tačiau po rungtynių atlikus tyrimus paaiškėjo, kad ir jis turės be futbolo praleisti ilgesnį laiką bei su „Sūduva“ nežais. Atsakomosios rungtynės – ne Sione Dar viena įdomi detalė apie laukiančią „Sūduvos“ kovą su „Sion“ yra ta, kad atsakomąsias rungtynes komandos žais ne 14 500 žiūrovų talpinančiame Siono „Stade Tourbillon“, o Ženevoje. Rungtynės perkeltos dėl Siono arenoje atnaujinamos vejos. Atsakomąsias rungtynes 30 084 žiūrovus galinčiame priimti Ženevos „Stade de Geneve“ komandos žais rugpjūčio 2-ąją 19 val. Lietuvos laiku.