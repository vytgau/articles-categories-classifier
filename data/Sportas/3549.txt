Per rinktinėms skirtą pertrauką 25-erių metų brazilas nuvyks į Balstogę ir ten turės progą pasirodyti vyr. treneriui Ireneuszui Mamrotui bei jo štabo nariams. Savo ruožtu „Žalgirio“ ir „Jagiellonia“ klubai derėsis dėl galimo Elivelto persikėlimo į Lenkiją žiemos perėjimų lango metu. Balstogės klube rungtyniauja ir svarbiais smuikais griežia du Lietuvos rinktinės futbolininkai – Fiodoras Černychas bei Arvydas Novikovas. „Jagiellonia“ ekipa šiemet po sezono pertraukos išbandė savo jėgas Europos lygoje, kur prasibrovė iki antrojo etapo. Lenkijos klubas iš pradžių bendru rezultatu 5:0 eliminavo Batumio „Dinamo“ komandą iš Gruzijos, bet vėliau po dviejų rungtynių 1:3 nusileido „Gabala“ ekipai iš Azerbaidžano. Šiuo metu Lenkijos pirmenybėse per 7 rungtynes 13 taškų surinkusi „Jagiellonia" dalinasi 3–5 vietas su Varšuvos „Legia" ir Krokuvos „Wisla". 2014 metais Lietuvoje debiutavęs futbolininkas iš Brazilijos per savo karjerą A lygoje sužaidė 104-erias rungtynes, pelnė 37 įvarčius ir atliko 20 rezultatyvių perdavimų. Vilkedamas Panevėžio „Ekrano“ aprangą, jis visuose turnyruose sužaidė 37-erias rungtynes ir įmušė 13 įvarčių, o „Žalgirio" gretose per 88 susitikimus pelnė 32 įvarčius. Šį sezoną Elivelto „Žalgirio“ marškinėlius vilkėjo 27 kartus, visus mačus pradėdamas starto sudėtyje. Brazilas įmušė 11 įvarčių, iš jų 10 A lygoje ir vieną Lietuvos futbolo federacijos (LFF) taurės aštuntfinalio dvikovoje su Klaipėdos „Atlantu“. Jis taip pat atliko 4 rezultatyvius perdavimus.