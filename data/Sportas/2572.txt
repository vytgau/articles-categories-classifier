Nugalėtojo titulą jau užsitikrino „Mercedes“ pilotas britas Lewisas Hamiltonas (333 taškai). Antrąją vietą užima „Ferrari“ narys vokietis Sebastianas Vettelis (277), o trečiąją – „Mercedes“ atstovas suomis Valtteri Bottas (262). Du pastarieji lenktynininkai toliau grumiasi dėl antrosios vietos. Kontruktorių įskaitoje nebepavejama „Mercedes“ komanda (595). Antra rikiuojasi „Ferrari (455). „Mercedes“ ekipa Brazilijoje žada eksperimentuoti – tai bus lyg pasirengimo pradžia 2018 metų čempionatui. Kita vertus, pasak komandos vadovo Toto Wolffo, „Mercedes“ pilotai kartu sieks ir pergalės, kad būdami geros nuotaikos pradėtų 2018-uosius. S. Vettelis pripažino L. Hamiltono jėgą. „Taip, aš noriu ateityje laimėti čempiono vardą „Ferrari“ komandai. Mums reikia susitaikyti su realybe, jog šįkart nepavyko. Tačiau „Ferrari“ potenciaas didelis ir vėliau mums turėtų tapti lengviau. Šį sezoną Lewisas nugalėjo pelnytai. Aš nenoriu menkinti jo pergalės“, – kalbėjo vokietis. Interlagoso trasoje lenktynininkams teks įveikti 71 ratą po 4,309 km – iš viso 305,909 km. Sinoptikai prognozuoja, kad penktadienį ir šeštadienį lis, o sekmadienį lietaus tikimybė minimali. Oro temperatūra savaitgalį svyruos nuo 20 iki 27 laipsnių. Pernai Brazilijoje visus varžovus aplenkė L. Hamiltonas. Tai buvo jo vienintelė pergalė šioje šalyje per karjerą. S. Vettelis čia triumfavo 2010 ir 2013 metais. Daugiausia kartų – šešis – Brazilijoje greičiausias buvo legendinis Prancūzijos pilotas Alainas Prostas. Tarp komandų šioje šalyje lygių sau neturi „McLaren“ – 12 pergalių. „Formulės-1“ varžybos Brazilijoje vyksta nuo 1972-ųjų. Paskutinis šio sezono etapas vyks lapkričio 26 dieną Jungtinių Arabų Emyratų mieste Abu Dabyje. Vaizdo transliacijų internetu platforma www.viaplay.lt ir „Viasat Sport Baltic“ kanalas rodys ne tik lenktynes, bet ir treniruotes bei kvalifikaciją. Transliacijų tvarkaraštis: lapkričio 10 d. 13.55 val. pirmoji treniruotė, 17.55 val. antroji treniruotė, lapkričio 11 d. 14.55 val. trečioji treniruotė, 17.55 val. kvalifikacija, lapkričio 12 d. 17.50 val. lenktynės.