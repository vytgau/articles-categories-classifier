„Mano pozicija nesikeičia, ji lieka tokia pati, kurią išsakiau pernai viešėdamas Panevėžyje. Miesto plaukikų rekordai ne kartą džiugino visus šios sporto šakos gerbėjus. Akivaizdu, kad gabūs sportininkai pasiekia aukštumų tik didelio ir kantraus trenerių darbo dėka. Todėl Panevėžyje turi iškilti modernus baseinas, kuriame būtų visos sąlygos ir sportininkų treniruotėms, ir trenerių darbui“, – sakėpPremjeras. Meras R. M. Račkauskas informavo, kad Aukštaitijos sporto komplekse, greta stadiono, naują baseiną su dešimčia 50-ies metrų plaukimo takelių planuojama pradėti statyti jau kitąmet, jis turėtų kainuoti apie 10 mln. eurų. Vyriausybės vadovas akcentavo, kad lėšos baseino statybai iš Valstybės investicijų programos bus numatytos 2019-aisiais, o statybos galėtų baigtis 2020 metais. S.Skvernelis taip pat pabrėžė, kad šio projekto sąmata turi būti reali ir racionali, o efektyvi vadyba – užtikrinti baseino užimtumą. ELTA jau yra skelbusi, kad joks kitas miestas negali pasigirti net trimis plaukimo atstovais Rio de Žaneiro olimpinių žaidynėse ir šių metų pasaulio čempionate Budapešte, kuriose Lietuvos ir Aukštaitijos sostinės garbę gynė Simonas Bilis, Andrius Šidlauskas ir Danas Rapšys. Panevėžio miestas jau kurį laiką neoficialiai tituluojamas „plaukikų kalve“, tačiau šalies plaukimo deimantai čia gimsta labai sudėtingomis sąlygomis. Nors mieste yra du savivaldybei nuosavybės teise priklausantys baseinai, tačiau abu jie jau skaičiuoja ne vieną dešimtmetį nuo pastatymo. Jau nebenaudojamas baseinas „Aukštaitijos“ sporto komplekse atidarytas 1965 metais, o „Žemynos“ progimnazijos - 1979 metais. Abu jie yra labai nusidėvėję, reikalaujantys didelių eksploatavimo bei remonto sąnaudų ir neatitinka šiuolaikinių sporto infrastruktūros reikalavimų. Naujasis baseinas ne tik sudarys sąlygas didelio sportinio meistriškumo plaukikų ugdymui, kurių pergalės tarptautinėse varžybose ne tik didintų vandens sporto šakų populiarumą tiek mieste, tiek regione, tačiau ir prisidėtų prie bendruomenės aktyvaus poilsio bei sveikatinimo užsiėmimo veiklų skatinimo. Planuojama preliminari baseino statybos ir įrengimo šalia Aukštaitijos sporto rūmų kaina - 8,5 mln. eurų, 15 proc. šios sumos investuotų pati miesto savivaldybė. Su valstybės pagalba šalyje vyksta naujų baseinų statyba, atnaujinai senieji. Šiemet planuojama užbaigti 25 metrų baseino statybą sportininkų rengimo ir reabilitacijos centre Druskininkuose, atidaryti 50-ies metrų baseiną Vilniuje, 25-ių – Palangoje. Analogiški baseinai Širvintose ir Prienuose turėtų pakvieti plaukikus 2019 metais. Su valstybės parama Kaunas „Girstučio“ baseiną atnaujino 2015-aisiais, Klaipėda tokį 50-ies metrų baseiną ėmėsi statyti 2016-ųjų rugsėjį.