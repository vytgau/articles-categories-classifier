Po 90 min. kovos finale „Allianz“ arenoje rezultatas buvo 1:1. Robertas Firmino 83-ą min. sugebėjo išlyginti rezultatą po to, kai 33-ą min. „Atletico“ į priekį išvedė Keidi Bare'as. „Jau įpusėjus rungtynėms matėsi, kad varžovai buvo patenkinti žaidimu, tačiau mes – ne. Mums pavyko žaidimą pagerinti antroje dalyje“, – dalijosi mintimis „Liverpool“ strategas Jurgenas Kloppas. Madrido „Atletico“ „Audi Cup“ pusfinalyje 2:1 įveikė „S.S.C. Napoli“ ekipą, o „Liverpool“ net 3:0 sutriuškino „Bayern“. Miuncheno klubas dvikovoje dėl trečios vietos į aikštę leido savo antrą komandą, kuri 0:2 nusileido „S.S.C. Napoli“.  66 tūkst. sirgalių stadione gerokai pasipiktino Carlo Ancelotti sprendimu ant atsarginių suolo palikti tokias žvaigždes kaip Thomas Mulleris ar Robertas Lewandowskis. Tačiau čia prasiveržė gal labiau susikaupęs apmaudas dėl penkių pralaimėjimų šešiose pasirengimo naujam sezonui rungtynėse. Per jas „Bayern“ į savo vartus praleido net 14 įvarčių. „Suprantu tą reakciją, nes pasirengimo etape pralaimėjome per daug rungtynių, tačiau daug dirbame, kad taptume geresni“, – komentavo C. Ancelotti. Strategas tikino, kad ateinantį sezoną komanda bus dar geresnė, nei praėjusį. Tiesa, sezoną „Bayern“ gali pradėti be savo naujai įsigytos žvaigždės Jameso Rodriguezo. Kolumbietis susižeidė per rungtynes su „Liverpool“. Trečiadienį paskelbta, kad jis patyrė šlaunies raumens plyšimą ir negalės sportuoti nuo kelių savaičių iki dviejų mėnesių. Padėti „Bayern“ komandai šeštadienio Vokietijos Supertaurės dvikovoje su Dortmundo „Borussia“ negalės ir traumuotas Thiago, tačiau į aikštę jau grįš Davidas Alaba, Arjenas Robbenas ir Jerome Boatengas.