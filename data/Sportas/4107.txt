Dėl čempionų vardų ir medalių kausis sportininkai iš Lietuvos, Latvijos, Armėnijos, Baltarusijos, Estijos, Lenkijos, Rusijos ir Ukrainos. Iš viso laukiama apie 100 jaunųjų sportininkų. Lietuvai atstovaus po tris merginų ir vaikinų poras. Merginų turnyre žais Rugilės Grudzinskaitės ir Evelinos Vaitkutės, Dastinos Želesniakaitės ir Klaudijos Kenstavičiūtės, Kristinos Ivoškaitės bei Aistės Tamašauskaitės duetai. Vaikinų varžybose startuos Titas Kalinauskas su Gustu Pultaracku, Ignas Mazūras su Martynu Masaičiu ir Justinas Abromaitis su Eriku Makaru. Lietuvos tinklinio federacijos (LTF) viceprezidentas Marius Vasiliauskas teigė, kad šis turnyras, kaip ir kiti tarptautiniai renginiai, bus naudingas ne tik valstybei, bet ir Lietuvos sportininkams, kuriems tai bus puiki repeticija prieš kitus startus. „Džiaugiamės, kad į EEVZA čempionatą atvyksta nemažai šalių, todėl turnyro lygis bus gana aukštas. Tikimės gerų rezultatų iš Lietuvos porų, kurioms tai bus svarbus pasiruošimo etapas prieš Europos jaunių čempionatą, rugpjūčio 19-20 dienomis vyksiančiam Estijoje “, – sakė M. Vasiliauskas. Varžybų tvarkaraščiai turėtų paaiškėti jau šį vakarą, po atvykstančių komandų registracijos ir burtų traukimo. Turnyras Vilniuje truks tris dienas – nuo penktadienio iki sekmadienio.