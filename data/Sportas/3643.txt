Vienas gražiausių ir labiausiai intriguojančių Lietuvos sporto derbių vyks šeštadienį 16 val. Šiaulių savivaldybės stadione (Daukanto g. 23). Abi komandos jau daugelį metų demonstruoja kokybiškiausią regbį mūsų šalyje, o žiūrovai niekada nelieka abejingi šiai dvikovai, kuri bėgant metams darosi vis gražesnė ir emocingesnė. „Vairo-Kalvio“ regbininkai „Top“ lygos sezoną pradėjo praėjusį savaitgalį po atkaklios kovos nugalėdami Kekavos „Transact pro-Miesnieki“ (Latvija) ekipą, o čempiono titulą ginančiam „Baltrex-Šiaulių“ klubui tai bus pirmasis mačas. „Esame pasiruošę šiai kovai. Turime dar keletą treniruočių ir bandysime viską atidirbti. Forma tikrai nebloga, nors žinoma, po vasaros kai kurie žaidėjai yra mažiau sportavę, bet kartais poilsis išeina į naudą. Daugiausiai šiuo metu akcentuojame gynybą. Nemanau, kad „Vairas“ turės pranašumą dėl to, kad jau žaidė vienerias rungtynes. Laiko pasiruošti turėjome mažai tiek mes, tiek jie. Be to, abi komandos dalyvavome turnyre Stokholme“, – kalbėjo „Baltrex-Šiaulių“ treneris Edmundas Ščavinskas. Abi komandos šįkart turi netekčių, bet treneriai nemano, kad tai bus lemiamas faktorius. „Pasiruošimas vyksta gana teigiamai. Komanda sukomplektuota maksimaliai iš to, ką turime Lietuvoje. Tokia realybė, kad mums šįkart negalės padėti legionieriai, bet manau, kad mes esame pajėgūs tą kompensuoti. Atėjo laikas vietiniams žaidėjams parodyti, ką gali. Savo atsidavimu ir noru treniruotėse jie rodo, kad gali žaisti aukštame lygyje, – aiškino „Vairo-Kalvio“ treneris Gediminas Marcišauskas. – Negaliu sakyti, kad pasiruošimas šiame mačui yra kažkuo ypatingas. Kaip matome, visos rungtynės „Top“ lygoje yra sunkios, visų komandų lygis yra pakilęs, todėl mūsų laukia dar vienas geras testas“. „Baltrex-Šiaulių“ treneris tikisi, kad komandai jau galės padėti Baltijos regbio-7 čempionatą dėl traumos praleidęs vienas lyderių Vytaras Bloškys, bet po traumos dar nėra atsigavęs Dovydas Taujanskas, o vienas talentingiausių ekipos narių Tautvydas Krasauskas išvyko žaisti į Angliją. Tris metus iš eilės visus titulus Lietuvoje skynęs „Baltrex-Šiaulių“ klubas šiemet buvo pristabdytas. Lietuvos regbio federacijos (LRF) taurės turnyre jis pralaimėjo „Vairui-Kalviui“ ir liko antras, o Baltijos regbio-7 pirmenybėse turėjo tenkintis bronzos medaliais. „Tikrai norime grįžti į pergalių kelią. Manau, kad po truputį gerinsime formą, komanda atsigauna po buvusių turnyrų ir pradėsime iš naujo siekti trofėjų“, – pabrėžė E. Ščavinskas. G. Marcišauskas pasidžiaugė, kad „Top“ lygos rungtynės vėl vyks centriniame Šiaulių stadione, kur daug maloniau yra ne tik žiūrovams, bet ir žaidėjams. „Mes pranašumą galbūt turėsime ne dėl sportinių ar fizinių dalykų, o psichologinį. Po pergalių vyrai jaučiasi tikrai gerai. Mes šiemet jau parodėme, ką mokame. Labai smagu, kad žaisime centriniame stadione, nes tai yra labai gerai tiek miestui, tiek sirgaliams, šeimoms, tiek patiems rungtynių dalyviams. Visada malonu žaisti didžiausiame Šiaulių stadione prie gausesnio žiūrovų skaičiaus“, – teigė G. Marcišauskas. Tuo tarpu didžiausiame visos Lietuvos – Kauno S. Dariaus ir S. Girėno – stadione šeštadienį vyks dar vienas intriguojantis mūšis. Čia „Top“ lygos sezoną pradės sparčiai progresuojantis Kauno „Žalgiris“, kuris 14 val. susitiks su Kekavos „Transact pro-Miesnieki“ (Latvija) ekipa. Šios ekipos pastaraisiais metais įnirtingai grumdavosi dėl trečiosios vietos, bet šiemet yra pasiryžusios kibti į atlapus ir abiem Šiaulių grandams. Todėl pergalė šeštadienį Kaune ne tik sustiprintų galimybes iškovoti apdovanojimus, bet ir paliktų realius šansus su šiauliečiais pakovoti dėl aukščiausių pozicijų.