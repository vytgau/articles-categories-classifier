Tokia bauda buvo skirta gruodžio mėnesį, kai TOK suspendavo Rusiją dėl valstybės remto dopingo sąmokslo, kurio kulminacija įvyko per 2014 metų žiemos olimpiadą Rusijos Sočio mieste. Baudos sumokėjimas yra vienas pagrindinių kriterijų, nulemsiančių TOK sprendimą, ar panaikinti sankcijas Rusijai iki Pjongčango žiemos olimpinių žaidynių uždarymo ceremonijos sekmadienį. Pjongčango žiemos olimpinėse žaidynėse olimpinį medalį iškovojęs rusas akmenslydininkas Aleksandras Krušelnickis buvo vienas iš 168 „švariais“ pripažintų rusų atletų, kuriems buvo leista dalyvauti olimpiadoje su neutralia vėliava po tikslinių patikrinimų programos, vykdytos kelis mėnesius. Dabar jis kaltinamas pažeidęs antidopingo taisykles ir nedalyvaus jo bylos nagrinėjime Sporto arbitražo teisme (CAS), pranešė valstybinė naujienų agentūra „RIA Novosti“. Agentūra citavo Rusijos olimpinės delegacijos vadovą Stanislavą Pozdniakovą, pasak kurio, sportininkas traukiasi iš CAS posėdžio. A. Krušelnickis, kuris su žmona Anastasija Bryzgalova iškovojo olimpinę bronzą akmenslydžio mišrių porų varžybose, agentūrai patvirtino šią informaciją. Paaiškėjus, kad šio sportininko tiek A, tiek B mėginys nepraėjo testo, CAS dabar spręs, ar buvo įvykdytas pažeidimas ir kokios sankcijos gali būti taikomos. Bylos nagrinėjimas numatytas ketvirtadienį 14 val. Korėjos (7 val. Lietuvos) laiku, skelbiama teismo interneto svetainėje. „RIA Novosti“ tai pat paskelbė A. Krušelnickio pareiškimą, kuriame sakoma, kad būtų „kvaila neigti“ patį dopingo faktą, kai A ir B mėginiuose buvo aptikta uždrausto preparato meldoniumo pėdsakų. „Esu pasirengęs atitinkamam nuosprendžiui, kuris tokiais atvejais būna vienodai nuspėjamas, – sakė jis. – Todėl įvertinęs visus „už“ ir „prieš“ aš nusprendžiau pasitraukti“. Akmenslydininkas sakė, kad antidopingo kontrolės mėginių tyrimo atsakymai jį šokiravo. Tuo metu Rusijos sporto ministras Pavelas Kolobkovas pareiškė, kad atletui nebuvo reikalo naudoti ištvermę didinančių vaistų dalyvaujant akmenslydžio varžybose.