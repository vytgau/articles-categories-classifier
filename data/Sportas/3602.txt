Vos tik nuskambėjus gongui C. McGregoras pasileido į ataką ir paleido smūgių krušą, bet vėliau kova kiek apsilygino. Airis netgi nepraleido progos paerzinti savo tituluoto varžovo, vaizdingai sunėręs rankas už nugaros. Per pirmąjį raundą F. Mayweatheris stuktelėjo oponentui į krūtinę, bet pats prasileido smūgį iš apačios į smakrą. Antrąjį raundą kiek aktyviau vėl pradėjo Conoras, Floydą įspraudęs į ringo kampą. Trys minutės ir vėl prabėgo gana ramiai, abiem boksininkams apsikeitus keliais ne itin stipriais smūgiais. Kiek pailsėjęs F. Mayweatheris pamažu ėmė didinti apsukas, o C. McGregoras ir toliau ne pagal taisykles vis stuktelėdavo amerikiečiui į pakaušį. Nors treneris airiui liepė išlikti kantriam, šis vos tik nuskambėjus gongui pasileido į ataką. Ketvirtam raundui įsibėgėjus abu sportininkai ėmė atlikinėti vis daugiau smūgių. Ir gana tikslių. Bet ryškesnio pranašumo ir toliau negalėjo įrodyti nė vienas. Penkto raundo antroje pusėje Floydas po truputį bandė perimti iniciatyvą, vaikydamas airį po ringą. Visgi nieko rimtesnio iš to išpešti JAV bokso žvaigždei nepavyko. Tačiau jis atrodė gana įpykęs dėl Conoro smūgių į pakaušį, todėl po gongo šį su pirštine pastūmė į krūtinę. Susierzinęs F. Mayweatheris vėl bandė kilti į šturmą, o tai pajutusi publika ėmė kilti iš savo vietų. Tačiau greitai ataka nutrūko, o Conoras ir toliau erzino amerikietį – parodė liežuvį ir vėl sunėrė rankas už nugaros. Septintame raunde vis labiau ėmė ryškėti Floydo pranašumas: su paraudusiu veidu ringe laikęsis Airijos kovotojas praleido vis daugiau smūgiu ir jau atrodė pavargęs, sunkokai gaudydamas kvapą. Conorą kaip reikiant spaudęs amerikietis rengė vieną ataką po kitos, bet C. McGregoras vis dar laikėsi. Airis devintąjį raundą pradėjo kiek netikėtai ryžtingai, bet tai pakišo koją – išnaudojęs nemažai energijos atidavė iniciatyvą Floydui, kuris varžovui į veidą siuntė vieną galingą ir tikslų smūgį po kito. Conoras vos laikėsi ant kojų, bet JAV atstovas jo pribaigti dar nesugebėjo. Dešimtame rande F. Mayweatheris vėl ėmėsi identiškos taktikos: iš pradžių kiek pavargino airį, leisdamas jam atlikti porą atakų, o tuomet pats paleido smūgių krušą, po kurios teisėjas nusprendė nutraukti kovą ir pergalę skirti amerikiečiui. Great Fight! Mayweather 50-0. Kudos to McGregor. #TMT #MayweathervMcgregor pic.twitter.com/OwqTa07DeA— StevieV (@Radioguy76) August 27, 2017  IT'S OVER. Mayweather beats McGregor via TKO pic.twitter.com/EbTnntwlx8— Bleacher Report (@BleacherReport) August 27, 2017 Las Vegaso „T-Mobile“ arenoje vykusioje kovoje, kurią stebėjo 20 tūkst. žiūrovų, triumfavęs F. Mayweatheris iškovojo 50-ąją karjeros pergalę iš tiek pat galimų (27-tas nokautas). Nuo 1996-ųjų nė karto taip ir nepralaimėjęs JAV atstovas šiuo pasiekimu tapo absoliučiu pasaulio rekordininku, aplenkęs legendinį Rocky Marcianą. Verta pažymėti, kad į ringą vienas geriausių visų laikų planetos boksininkų sugrįžo po dvejų metų pertraukos – paskutinį sykį jis oficialioje kovoje dalyvavo dar 2015-aisiais. Tuo metu MMA žvaigždei ir UFC veidui C. McGregorui tai buvo debiutas profesionalų bokso ringe. Airis yra vienintelis kovotojas, sugebėjęs triumfuoti dvejose UFC svorio kategorijoje. Tokį rezultatą jis užfiksavo 2016-aisiais.  Mayweather makes history. pic.twitter.com/6VVewGmiFw — Bleacher Report (@BleacherReport) August 27, 2017 Tiek Floydas, tiek Conoras už pasirodymą ringe savo sąskaitas papildys įspūdingomis sumomis. F. Mayweatherio kontrakte įrašyti 175 milijonai dolerių ir nežinomas procentas už parduotas transliacijas. Amerikietis iš viso planuoja susižerti apie 350 milijonų. C. McGregoro uždarbis mažesnis – 100 milijonų dolerių ir priedas nuo parduotų transliacijų. Tiesioginės kovos transliacijos kaina Jungtinėse Amerikos Valstijose kainavo 89,99 dolerius, o norint žiūrėti aukščiausia kokybe – dar 10 dolerių daugiau. Tuo metu bilietai paskutinėje arenos eilėje kainavo nuo 1500 dolerių, o už galimybę dvikovą stebėti iš pirmosios eilės gerbėjai paklojo 24000 dolerių ir daugiau. 