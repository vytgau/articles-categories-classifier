A grupėje pirmąją vietą užėmusi VRA-1 komanda pusfinalyje 26:0 nugalėjo Baltarusijos rinktinės pagrindu sudarytą „Busly“ ekipą, o finale 26:5 nepaliko vilčių Kaliningrado srities (Rusija) rinktinei. Viena turnyro favoričių laikyta Latvijos „Imanta“ ekipa liko už prizininkių pakylos. Mažajame finale ji 14:26 nusileido „Busly“ komandai. „VRA-2“ komanda B grupėje 15:24 pralaimėjo „Busly“ ekipai, 7:31 neatsilaikė prieš „Imanta“ regbininkes ir galutinėje įskaitoje liko penktoje pozicijoje. „Žaidimas nenuvylė. Geresnius rezultatus pradėjome rodyti jau paskutiniame Latvijos čempionato etape. Latvijos pirmenybėse užimta trečia vieta rodo gerą per vienerius metus pasiektą rezultatą. Turnyre Vilniuje mūsų laukė visiškai mums nežinomos Baltarusijos ir Kaliningrado rinktinės. Nežinojome, ko tikėtis, bet mūsų žaidėjos buvo susikaupusios ir demonstravo savo žaidimą“, – kalbėjo VRA merginų treneris Algimantas Žvinklys. Tarptautiniai turnyrai Lietuvoje reikalingi, nes mūsų šalies pirmenybėse nėra pakankamai komandų, o ir jas ne visą laiką pavyksta suburti varžyboms. „Turnyras buvo naudingas ne tik mūsų klubui, bet ir visam Lietuvos moterų regbiui. Lietuvoje trūksta varžybų moterims, todėl mes bandysime tokį turnyrą organizuoti du kartus metuose bei vėl kviesime kaimyninių šalių komandas. Kadangi esame vienintelis aktyvus moterų regbio klubas Lietuvoje, tai stengsimės toliau stiprėti ir dalyvauti įvairiuose turnyruose“, – pridūrė A. Žvinklys. Treneris džiaugėsi, kad šis sezonas VRA ekipai buvo labai sėkmingas. Užimtos prizinės vietos turnyre Vengrijoje, Latvijos taurėje, Latvijos čempionate, triumfas Lietuvos pirmenybėse. „Atsiranda vis daugiau regbį norinčių žaisti mergaičių, tik dauguma jų dar yra per jaunos, kad žaistų su moterimis. Po dvejų-trejų metų moterų komandą papildys dar daugiau jaunų ir perspektyvių žaidėjų. Moterų regbiui reikia didesnės reklamos“, – pabrėžė A. Žvinklys. Geriausiomis žaidėjomis išrinktos Erika Šimkonytė (VRA), Aleksandrova Liubov (Kaliningradas), Irina Drozdova („Busly“), Ana Viktorija Žeimundė („Imanta“) ir Greta Začeckaitė (VRA-2). Moterų turnyro pertraukos metu sostinės Vingio parke įvyko didelio susidomėjimo susilaukęs Lietuvos vyrų regbio čempionato Vilniaus derbis. Atkakliose ir įtemptose rungtynėse „VRA-Tomosta“ 17:13 (11:3) nugalėjo „Geležinį vilką“. Nugalėtojams 12 taškų pelnė Eimantas Badaška, 5 – Augustinas Terleckas. „Geležiniui vilkui“ 8 taškus pelnė Ervidas Bakutis, 5 – Evaldas Širokovas. Kitose Lietuvos čempionato rungtynėse „Šiaulių“ ekipa 32:15 (15:3) nugalėjo „RK Skorpiono-Tauro-Citmos“ regbininkus. Net 22 taškus „Šiauliams“ pelnė vienas talentingiausių Lietuvos regbininkų Matas Miežys, po 5 pridėjo Laimonas Urbietis bei Deividas Jokubauskas. Pralaimėjusių gretose 7 taškais pasižymėjo Jurgis Urbonas, 5 – Tomas Alksnys bei Ginas Medvedevas.