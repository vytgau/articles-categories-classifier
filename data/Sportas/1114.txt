Šiame Žemaitijos mieste bėgikai jau antrus metus savo kilometrais pamini Lietuvos valstybės Nepriklausomybės dieną. Praėjusiais metais Mažeikiuose varžėsi pusę tūkstančio dalyvių, šiemet prie skirtingų nuotolių starto linijos stojo virš tūkstančio gerai nusiteikusių bėgikų. Ilgiausioje 10 km distancijoje dalyviai turėjo įveikti 3 ratus miesto centrinėmis gatvėmis. Joje nugalėtojo titulą apgynė kliūtinio bėgimo rungties daugkartinis šalies čempionas Justinas Beržanskis, kuriam šis startas ypatingas: iš šalimais esančio Viekšnių miestelio kilusio atleto karjera prasidėjo būtent Mažeikiuose. Treneriu Šiauliuose dirbantis lengvosios atletikos specialistas nuotolį įveikė per 32:04 min. Bendroje įkaitoje antrą vietą užėmė Jonas Stankevičius iš Kėdainių – 33:15 min., trečias finišavo Vilniaus bėgimo klubo treneris Karolis Urbelionis – 34:29 min. „Tradiciškai, kai laimi, sakoma, kad sekėsi labai gerai. O jei rimtai, šiuo metu yra darbinis treniruočių režimas, kažkokio tikslo siekti aukštų rezultatų nebuvo. Tikslas buvo pergalė. Ją pavyko pasiekti. Pati trasa nebuvo pati greičiausia, nemaža dalis buvo snieguota, tai reikėjo šiek tiek atsargiau bėgti. Kalbant apie patį renginį – viskas puiku. O dar kai bėgi savame krašte ir gauni šūsnį gerų komentarų ir palaikymo, tai dar labiau motyvuoja! Palinkėsiu organizatoriams išlaikyti šią gražią tradiciją – ir ateityje švęsti Valstybės šventę šiuo bėgimu“, – po pergalės kalbėjo J. Beržanskis. Moterų gretose nugalėjo šiaulietė Romualda Kondratienė (klubas „Stadija“) – 40:13 min. Antrą vietą užėmė Evelina Tomkevičiūtė, Panevėžio triatlono klubo narė nuotolį įveikė per 41:17 min. Trečią poziciją iškovojo Vilniaus bėgimo klubo narė Iveta Petraitytė – 41:52 min. „Sėkmingas naujo sezono debiutas po motinystės atostogų. Mano strategija buvo paprasta – iškart išsiveržti į priekį ir pirmą trasos dalį įgyti pranašumą, įveikti kuo greičiau, o vėliau laikytis stabilaus tempo. Tik paskutinis ratas buvo kiek sunkokas. Pasiruošti šiam startui lengva nebuvo, nes daugiau dirbau manieže, bet Mažeikių bėgimu esu tikrai patenkinta, tikiuosi kiti startai bus tik geresni“, – vylėsi Mažeikių laisvės bėgimo nugalėtoja, kuri kalbėdama apie sezono tikslus minėjo liepos mėnesį vyksiantį Lietuvos lengvosios atletikos čempionatą, kuriame varžysis 10 000 metrų rungtyje. „Labai smagu, kad tokie kaip Mažeikiai, esantys Lietuvos pakraštyje, turi gražų, gerai organizuotą renginį, sukviečia tūkstantinę bėgikų bendruomenę, atvyko daug dalyvių iš kitų miestų, iš Vilniaus“, – džiaugėsi Šiauliuose jaunuosius lengvaatlečius ugdanti R. Kondratienė. 3,3 km distancijoje nugalėjo Nerijus Ruzveltas iš Klaipėdos (11:15 min.), antrą vietą dramatiškuose finišo metruose iškovojo Martynas Cibulis iš Joniškio („Million Steps“, 11:24 min.), kuris sekunde aplenkė trečioje vietoje likusį kaunietį Donatą Košiubą. Moterų įskaitoje nugalėjo marijampolietė Daiva Bielevičiūtė („Bėgimo klubas“), kuri nuotolį įveikė per 13:36 min. Antrą vietą užėmė kaunietė Ieva Kardauskaitė („Bėgimo klubas“) – 13:40 min., trečią vietą iškovojo vietinė mažeikietė Milda Zubavičienė („Penki kalnai“, 14:41 min.). 1000 m nuotolyje, kuriame varžėsi jaunimas iki 16 metų, nugalėjo panevėžietis Mykolas Banys, kuris atstumą įveikė per 3:04 min., antrą vietą užėmė Marius Griušelionis iš Birštono (3:07 min.), trečias liko Mikas Montvilas (Šiaulių raj., 3:09 min.). Merginų įskaitoje pergalę pasiekė Brigita Šniukštaitė iš Panevėžio triatlono klubo (3:32 min.), antra liko jos kolegė Beatričė Vinciūnaitė (Panevėžio triatlono klubas, 3:42 min.), trečią poziciją iškovojo Ugnė Batakytė iš Telšių (3:54 min.). Daugiau nei 400 mažiausių šventės dalyvių varžėsi specialiai jiems skirtoje 400 metrų distancijoje.   Bėgimas Mažeikiuose buvo antrasis Lietuvos bėgimo taurės etapas. Trečiasis vyks kovo 11-ąją Jonavoje – XXIX bėgimas „Obeliskas A. Kulviečiui – Jonava”. Lietuvos bėgimo taurę sudaro 18-ka etapų visoje Lietuvoje, o sezonas finišuos spalio pabaigoje Rumšiškėse.