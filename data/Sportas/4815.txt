„Laser Radial“ klasės moterų įskaitoje Viktorija Andrulytė po dviejų dienų ir keturių lenktynių užima 5-ą, o Milda Eidukevičiūtė 6-ą vietas tarp 31-ių dalyvaujančių. „Laser Standart“ klasėje Karolis Janulionis užima 7-ą poziciją tarp 49-ių dalyvių. „Oro sąlygos buriuotojams itin sudėtingos – daug vėjo, didelės bangos ir lyja. Šiemet Baltija atšiauri. Bet kuriuo atveju, šios varžybos svarbios ne tik dėl to, jog tai yra Europos taurė. Tai yra, ko gero, paskutinės varžybos prieš netrukus prasidėsiančius rimčiausius šių metų išbandymus – Europos ir pasaulio čempionatus“, - teigia Lietuvos „Laser“ jachtų klasės asociacijos prezidentas Adomas Janulionis. „Laser Standart“ klasėje taip pat varžosi ir kol kas 16-ą vietą bendroje įskaitoje užima Martis Pajarskas. 24–as yra Marius Eidukevičius, 36–as Neilas Straukas, 37–as Julius Varžaitis. „Laser Radial“ klasės vyrų įskaitoje 13-ą vietą tarp 67-ių dalyvių užima Domantas Juškevičius, 37–as yra Radvilas Janulionis, 40–as Airidias Rutkauskas, 45-as Vasilijus Šramkovas, 59-as Dovydas Nikitinas. Neolimpinėje „Laser 4,7“ klasėje iš Lietuvos dalyvauja ir po dviejų dienų 20-ą vietą užima Deimantė Jarmalavičiūtė, Laurynas Ivanauskas yra 25-as, o Dalius Kozemečenka – 36-as. „Laser Standart“ klasėje kol kas pirmauja vokietis Theodoras Baueris, „Laser Radial“ moterų įskaitoje – danė Anne-Marie Rindom, „Laser Radial“ vyrų įskaitoje – italas Federico Tocchi, „Laser 4,7“ klasėje – šveicaras Joshua Richneris. Varžybos, prasidėjusios liepos 1-ą, truks keturias dienas.