Dramatiška kova vyko Jonavoje, kur šeimininkės „Achemos-KKSC“ siekė atsirevanšuoti Baltijos čempionei „Kauno-ASU“ ekipai ir išlyginti serijos rezultatą. Vis dėlto po labai sėkmingo lemiamo penktojo seto, kaunietės įrodė savo pranašumą 3:2 (20:25, 26:24, 25:13, 14:25, 15:3) ir laimėjo seriją iki dviejų pergalių 2:0. Kauno komandai 17 taškų pelnė Ugnė Lokytė, po 16 – Karolina Uvarovaitė ir Eglė Makauskaitė, 13 – Marija Zubrickaja, 12 – Kotryna Motiejūnaitė. Jonavos klube 21 tašką surinko Valerija Sobol, 12 – Kamilė Mackelė, 11 – Gabija Kasperavičiūtė, 10 – Raminta Petrauskaitė. Pirmąsias rungtynes Kaune „Kaunas-ASU“ laimėjo 3:0. „Pergales lėmė didelis noras ir susikaupimas rungtynėms. Prieš antrąjį mačą treneriai akcentavo nurodymų laikymąsi, kurie buvo duoti kiekvienai žaidėjai. Taip pat sakė, kad jau turime vieną pergalę ir dabar privalome kovoti iki galo, kautis už vietą finalo ketverte. Penktąjį setą pradėjome atsilikdamos 0:3 ir tuomet trenerė paėmė minutės pertraukėlę, nuteikė komandą lemiamam setui ir sakė, kad privalome sukaupti visas jėgas. Pavyko tai padaryti, penktajame sete atidavėme visas likusias jėgas, susitvarkėme su užtvara, taip pat prisidėjo ir varžovių klaidos. Visumoje turime džiuginantį rezultatą. Manau, kad mūsų jaunos komandos stiprybė yra didelis kovingumas, užsispyrimas, ir gera energija“, – įspūdžiais dalinosi rezultatyviausia „Kauno-ASU“ žaidėja U. Lokytė. U. Lokytė pridūrė, kad finaliniame ketverte, kuris turėtų vykti Estijoje, kaunietės sieks aukščiausių vietų. „Esame labai laimingos, kad patekome į Baltijos lygos finalinį ketvertą, tačiau, kaip sakoma, valgant apetitas kyla, todėl iš „Final 4“ tikimės kuo geresnių rezultatų“, – sakė tinklininkė. Beje, po mačo kaunietės sušoko pergalės šokį rūbinėje.   Pirmą kartą istorijoje į Baltijos lygos finalo ketvertą pateko Alytaus „Prekyba-Parama“. Ji namuose 3:2 (25:17, 22:25, 24:26, 25:23, 15:9) nugalėjo Rygos RSU/MVS (Latvija) komandą ir laimėjo seriją 2:0. Alytaus klubui po 18 taškų pelnė Jekaterina Kovalskaja ir Viktorija Jemialjančiuk, 12 – Tautvilė Grinkevičiūtė, 10 – Natalija Bakun. Pirmąjį susitikimą išvykoje alytiškės taip pat laimėjo po permainingos penkių setų kovos 3:2. „Labai džiaugiamės šiuo laimėjimu, nes Alytaus komanda pirmą kartą pateko į finalo ketvertą. Rygos komandą du kartus buvome nugalėjusios reguliariajame sezone, todėl laimėti iš viso keturis kartus prieš tą pačią ekipą nėra lengva, o ir varžovės nesiruošė lengvai atiduoti kelialapio į finalus. Gal dėl to negalėjome parodyti itin stabilaus žaidimo. Viename sete atrodo viskas gerai, darome mažai klaidų, o kitame viskas atvirkščiai, pradeda nesisekti. Bet mes įrodėme, kad galime kovoti iki paskutinio taško tiek namie, tiek išvykoje, todėl ir susitikimai vyko iki penkių setų“, – pasakojo Alytaus ekipos kapitonė T. Grinkevičiūtė. Baltijos moterų tinklinio čempionato finalo ketverto tvarkaraštis turėtų būti paskelbtas artimiausiu metu. Jame, be dviejų Lietuvos ekipų, žais du Estijos klubai – Talino „TTU-Tradehouse“ ir Tartu „TU-Eeden“.