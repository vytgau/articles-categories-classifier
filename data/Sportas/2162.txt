Hobi tapo darbu Baigęs vidurinę mokyklą P. Gedikas išvyko į JAV, kur dirbo IT srityje. Nors darbuotis sekėsi puikiai, sąskaita banke vis pildėsi, tačiau kaunietis neslepia, kad laimingu svetur nesijautė. „Gyvendamas Amerikoje turėjau labai gerą materialinę bazę, bet pilnatvės nejutau. Supratau, kas vis dėlto yra mano aistra. Viską metęs perlaikiau abitūros egzaminus, įstojau į kineziterapijos programą Kauno kolegijoje ir pradėjau užsiimti tuo, kas teikia didžiausią malonumą“, - DELFI teigė P. Gedikas. Kaunietis pats ilgą laiką žaidė krepšinį, propagavo dvikovines sporto šakas. Lygiagrečiai P. Gedikas domėjosi sporto tyrimais, kurie tuo metu Lietuvoje buvo menkai taikomi. „Viskas prasidėjo nuo pomėgio ir hobio. Dabar tai tapo mano pagrindine aistra, gyvenimo būdu. Visos mano pastangos ir energija nukreipiama į sveikatingumą, teisingą judėjimą, sportininkų atletinį rengimą“, - pasakoja kaunietis. Jaunas vyras su kolegomis įkūrė VšĮ „Be1” bei jau kelis mėnesius vykdo sportininkų testavimą. „Organizacija veiks visuomeniniais pagrindais. Tai reiškia, kad mes turėdami administraciją, marketingo personalą ieškome rėmėjų, partnerių, kuriems bandome pasiūlyti sprendimus ir siūloma investuoti į mūsų vaikų ateitį. Mes patys ieškome talentingiausių sportininkų, kad jie gautų visą paslaugų paketą už dyką. Jie rodo rezultatus, o mes jiems sukuriame aukščiausio lygio paslaugą“, - pasakoja P. Gedikas. Suvesti sportininką ir specialistą Būtent taip skamba pagrindinė P. Gediko idėja. Kaunietis sako, kad Lietuvoje netrūksta aukščiausio lygio trenerių ir medikų, perspektyvių jaunuolių, tačiau neretai jie neranda vienas kito. „Mes žiūrėdami į bendrą situaciją matėme, kad galimybių tobulėti ir būti konkurencingais pasauliniu lygiu yra mažoka. Arba viskas turi labai gerai sukristi, arba reikės kažkokios pagalbos iš išorės. Pagrindinė įžvalga, kad specialistų Lietuvoje tikrai yra. Kineziterapeutų, medikų tikrai yra, bet juos reikia susieti sportininkais. Štai čia yra problema. Situacija tokia, kad talentingiausi ir labiausiai motyvuoti pagalbos negauna. Gauna tie, kurių tėvai turi pažinčių ar papildomų galimybių specialistams mokėti. Tarkime, jei vaikas treniruojasi lengvąją atletiką ar dvikovinę sporto šaką. Jei jie ir yra geriausi Lietuvoje, jie labai retai gauna aukščiausio lygio priežiūrą. Taigi specialistų yra, sportininkų yra, bet labai retai jie susitinka vienas kitą“, - sako P. Gedikas. Kaip tai veikia realybėje? „Be1” reguliariai atlieka įvairius sportininkų testavimus, pagal kurių rezultatus parenkama optimaliausia treniravimo sistema. „Mes visuomet stengiamės ieškoti ir rasti geriausias metodikas. Labai didelė dalis treniravimo metodikų yra paremta spėliojimais, fix idėjomis. Tokia situacija yra ne tik Lietuvoje, bet ir visame pasaulyje. Manau, kad mažokai skiriama sportininkų ištyrimui ir geriausios jiems tinkančios metodikos parinkimu, atsižvelgiant į jų fizinę būklę. Tyrimai taip pat atliekami įvertinti, ar sporto metodika veikia ir kaip ją galima modifikuoti“, - pasakoja P. Gedikas.  Jungiasi specialistai Iš esmės „Be1” siekia, kad sportininkai ir jų treneriai gautų maksimaliai daug informacijos apie atletų būklę. Tada tampa aišku, kuria kryptimi dirbti. „Genetikos mes nemodifikuosime – tai yra neįmanoma, bet mes galime modifikuoti atletines, neurofiziologines savybes. Tai mes galime padaryti pakankamai greitai, jei mes suprantame, ką darome“, - sako P. Gedikas. Prie „Be1” komandos prisijungė ir atletinio rengimo treneris, kineziterapeutas Ramūnas Urbelis. „Norint žengti į priekį, reikia turėti atskaitos taškus. Tam mes ir atliekame testus, kad turėtume atskaitos tašką. Taikant tinkamą metodiką rezultatai turi keistis. Tai naudinga turbūt visoms sporto šakoms, gal išskyrus šaškes ir šachmatus“, - šypsos R. Urbelis. Žinant sportininko fizines būklę ir turint reguliarius testavimo rezultatus tampa aišku, kaip keičiasi atleto forma. „Renkame treniruočių metodus, o tada žiūrime, veiksmingas jis ar ne. Jei žiūrėti labai profesionaliai, testai reikalingi kone kiekvieną dieną. Tik tada matysime, ar sportininkas atsistatė, ar dar ne. Mes tyrimus kol kas atliekame cikliškai – atliekamas testas, tada treniruočių laikotarpis ir vėl testas. Tada vertiname, ar treniruočių metodas buvo tinkamas, kokioje sportininkas būklėje“, - sako R. Urbelis. Beje, prie „Be1” komandos jau prisijungė ir lengvosios atletikos treneris iš Didžiosios Britanijos.