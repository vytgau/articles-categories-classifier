Pirmame pusfinalio plaukime geriausią laiką pademonstravo rusė Julija Jefimova (1 min. 04,36 sek.), kone pagerinusi šios rungties planetos rekordą, kuris priklauso R. Meilutytei. Rusei trūko 0,01 sek. Ji tarp 16 pusfinalio dalyvių plaukė greičiausiai. Antroji pagal geriausią rezultatą į finalą prasibrovė 2016-ųjų Rio de Žaneiro olimpinė čempionė, amerikietė L. King (1:04,53). R. Meilutytė užėmė trečią vietą, nuo rusės atsilikusi 0,70 sek. Aštuonios geriausios sprinterės 100 m plaukimo krūtine finale varžysis liepos 25-ąją, 20.17 val. Lietuvei nuo 2013-ųjų priklauso šios rungties pasaulio rekordas – 1 min. 04,35 sek. Palyginimui, Rio de Žaneiro olimpinių žaidynių finale, kur R. Meilutytė liko septinta (1 min. 07, 32 sek.), su tokiu (pasaulio čempionato pusfinalio) rezultatu kaunietė būtų laimėjusi sidabrą. Atrankos varžybose R. Meilutytė 6-ajame atrankos plaukime distanciją įveikė per 1 min. 05,81 sek., finišavo antra ir pateko į pusfinalį. Tai – geriausias jos pademonstruotas distancijos įveikimo laikas šiame plaukimo sezone. Tarp visų atrankos varžybų dalyvių Rūta buvo trečia. 