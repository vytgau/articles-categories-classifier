„Vadinu tai karjeros pabaiga. Tai buvo graži kelionė! Visada yra dalykų, kurie galėjo būti geresni, tačiau esu laimingas, kad išbandžiau viską, ką norėjo mano širdis. Dalyvavau olimpinėse žaidynėse, Europos, pasaulio čempionatuose, šimtuose tarptautinių turnyrų, bet labiausiai vertinų įgytą patirtį siekiant būti geriausiu, kokiu įmanoma tapti. Sutikau daug nuostabių draugų visame pasaulyje ir tariu jiems ačiū. Laikas susidurti su naujais iššūkiais ir padėti kitiems siekti savo svajonių“, - rašė K. Navickas.   2015 metų Europos žaidynių prizininkas ir 2008 metų Pekino olimpinių žaidynių dalyvis K. Navickas priėmė Europos badmintono federacijos („Badminton Europe“) kvietimą dirbti „Excellence Center“ badmintono centre Danijoje. K. Navickas Lietuvoje turi savo vardo badmintono akademiją ir pastaraisiais metais daugiausiai dėmesio skyrė jos veiklai.