Po posėdžio Apeliacinio komiteto pirmininkas Laimonas Markauskas informavo, kad sprendimas bus paskelbtas iki balandžio 12 dienos. LFF Drausmės komitetas išnagrinėjęs vasario 25 dieną vykusių A lygos čempionato rungtynių tarp Vilniaus „Žalgirio“ ir „Kauno Žalgirio“ LFF nuostatų pažeidimo atvejį ir sostinės klubui skyrė techninį pralaimėjimą. Vilniaus „Žalgiris“ komandos sudėtyje registravo gynėją Diego Oyarzuną, kuris paskutinių 2017 metų A lygos sezono rungtynių su Marijampolės „Sūduva“ metu buvo nubaustas dviem geltonomis kortelėmis - tai prilygsta raudonai kortelei. LFF nuostatai teigia, kad raudonos kortelės nuobauda reiškia futbolininko diskvalifikaciją kitoms rungtynėms. LFF Drausmės kodekso nuostatų 10 straipsnio 5 dalis teigia, kad visos nuobaudos, neįgyvendintos einamojo sezono metu, perkeliamos į kitą sezoną. Dėl šio pažeidimo LFF Drausmės komitetas skyrė vilniečiams techninį pralaimėjimą. „Žalgiris“ šį sprendimą apskundė.