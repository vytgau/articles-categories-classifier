Per 4 turus A lygoje „Jonava“ dar neiškovojo nė vienos pergalės ir su 2 taškais atsidūrė turnyro lentelės apačioje. O „Kauno Žalgiris“ kyla į 4-ąją poziciją. Mačas vyko pučiant stipriam vėjui, tad futbolininkams sunkiai sekėsi prisitaikyti prie tokių sąlygų ir deramai suvaldyti kamuolį. 18 minutę Vytauto Lukšos ir Ernesto Veliulio pastangų dėka „Jonava“ surezgė pavojingą ataką, kurios smaigalyje atsidūrė Laurynas Stonkus. Bet jo smūgį iš arti atrėmė „Kauno Žalgirį“ gelbėjęs vartininkas Martynas Matuzas. Kėliniui artėjant prie pabaigos, sužibėjo „Kauno Žalgirio“ saugas Gratas Sirgėdas. Dešiniame krašte jis suklaidino kelis varžovus ir efektingu smūgiu pasiuntė kamuolį į tolimą vartų kampą – 0:1. Apskritai, G. Sirgėdas buvo vienas geriausių rungtynių žaidėjų, nuolat draskęs varžovų gynybą ir išprovokavęs nemažai pražangų. Antro kėlinio pradžioje G. Sirgėdas pradėjo ataką, kuri galėjo baigtis antru įvarčiu. Bet po Povilo Malako perdavimo geroje padėtyje atsidūręs Markas Beneta smūgiavo visiškai šalia virpsto. Nors jonaviečiams reikėjo lyginti rezultatą, jiems niekaip nesisekė perimti iniciatyvos ir dar teko rūpintis savų vartų saugumu, nes G. Sirgėdas su komandos draugais nenuilsdami ieškojo galimybių savo komandos persvarai padidinti. Visgi kauniečiai dažnai patekdavo į nuošalę. Jonavos futbolininkai suaktyvėjo tik baigiantis rungtynėms, bet išlyginti rezultato jiems nepavyko. Paskutinę minutę pavojingą šeimininkų ataką nutraukė vėl patikimai sužaidęs vartininkas M. Matuzas. Tokiu būdu „Kauno Žalgirio“ treneris Mindaugas Čepas šventė pergalę prieš komandą, kurią pernai A lygoje atvedė iki 4-osios vietos. Rungtynių statistika „Jonava“ – „Kauno Žalgiris“ 0:1 (0:1) Įvarčiai: G. Sirgėdas (38). Geltonos kortelės: J. Zasavickis (2), G. Gomesas (66), V. Lukša (90); S. Paulius (43) A. Bakmazas (52), G. Sirgėdas (63), M. Matuzas (90). „Jonava“: G. Cioletti, M. Činikas, G. Gomesas, A. Klimavičius, A. Tručinskas, Tautvydas Eliošius (63 min. T. Salamanavičius), V. Lukša, E. Veliulis, J. Zasavickis (81 min. K. Šilkaitis), K. Hehas (63 min. I. Fahadas), L. Stonkus. „Kauno Žalgiris“: M. Matuzas, A. Bakmazas, M. Beneta, T. Snapkauskas, G. Zagurskas, P. Malakas (73 min. P. Širvys), S. Paulius, L. Pilibaitis, A. Raginis, G. Sirgėdas (90 min. M. Popiera), E. Mickevičius. „Kauno Žalgirio“ sąskaitoje – 6 taškai, komanda pakilo į ketvirtą poziciją, „Jonava“ su 2 taškais lieka 6-oje vietoje.  A lygos rikiuotė (vieta, komanda, rungtynės, pergalės, lygiosios, pralaimėjimai, įvarčių santykis, taškai): Rezultatyviausi čempionato žaidėjai: Karolis Laukžemis („Sūduva“), Tomašas Malecas („Žalgiris“) ir Mukanya Kabobola („Trakai“) po – 3 įvarčius. Gratas Sirgėdas šalies futbolo bendruomenėje sužibėjo 2013-aisiais, kai Lietuvoje vyko finalinis Europos jaunių iki 19 metų čempionatas. Rezultatyviai ir naudingai žaidęs panevėžietis atkreipė Vokietijos „Stuttgart“ klubo dėmesį. Tačiau talentingo jaunuolio karjerą stabdė traumos, po jų lavinos futbolininkas 2017-aisiais grįžo į Lietuvą ir karjerą tęsia „Kauno Žalgiryje“.