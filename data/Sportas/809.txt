„Rezultatas nuviliantis, nes mes šiose rungtynėse norėjome laimėti. Žinojome kokio žaidimo galima laukti iš „Stumbro“, bet darėme labai daug klaidų, mūsų žaidime buvo tiesiog per daug techninio broko. Bent jau pirmame kėlinyje vietoje to, kad žaistume greičiau ir verstume priešininką bėgioti be kamuolio, patys perlaikydavome kamuolį ir lėtinome žaidimą. Kai antrame kėlinyje pradėjome žaisti greičiau, tada ir „Stumbro“ gynybiniuose įtvirtinimuose atsivėrė spragos, turėjome progų pelnyti įvartį, bet to padaryti nesugebėjome. Pritrūko nedaug, bet labiausiai nuvylė ne tos neišnaudotos galimybės, o mūsų pačių techninis brokas“, - apgailestavo A. Skarbalius. Tiesa, kalbėdamas apie varžovų gynybą ir jų žaidimo principus A. Skarbalius patikino, kad žalgiriečiai būtent tokiam žaidimui ir ruošėsi. „Mes žinojome, kad varžovai ginsis asmeniškai. Nėra taip, kad jie spaustų visa komanda, tiesiog jų žaidėjai asmeniškai prižiūrėjo mūsų futbolininkus ir po visą aikštę bėgiojo paskui juos. Taip žaidžiant spragos atsiveria kitose aikštės vietose. Mes tai žinojome, tam ruošėmės ir turėjome tai išnaudoti. Deja, patys darėme labai daug nepriverstinių klaidų, tai sumažino žaidimo greitį, ritmą ir padėjo „Stumbrui“ žaisti savo žaidimą. Kol rezultatas lygus - jie ir gyveno tokiu futbolu“, – samprotavo A. Skarbalius. Po dviejų A lygos turų „Žalgirio“ sąskaitoje yra 4 taškai, tačiau taškų kraitis gali ir pasikeisti. Praėjusią savaitę Lietuvos futbolo federacijos Drausmės komitetas „Žalgiriui“ skyrė techninį pralaimėjimą (0:3) 1-ojo turo rungtynėse su „Kauno Žalgiriu“. Sostinės klubas šį sprendimą apskundė LFF Apeliaciniam komitetui, tad kol kas paliktas tikrasis pirmų rungtynių rezultatas (2:0). Pasak A. Skarbaliaus, komandos futbolininkai ir treneriai stengiasi nekreipti dėmesio į šį skandalą ir yra susitelkę į tiesioginius savo darbus. „Be abejo, niekada negali žinoti, kokią įtaką tai turi futbolininkams, bet mes komandos viduje sakome, kad niekada dėmesio nekreipiame į tai, kas įvyko, ar į tai, ko negalime pakeisti. Todėl visą dėmesį sutelkiame tik į tai, ką mes kiekvieną dieną darome treniruotėse ir rungtynėse“, - pareiškė „Žalgirio“ strategas.  Savo ruožtu „Stumbro“ ekipos vyriausias treneris Mariano Barreto po rungtynių konstatavo, kad jų rezultatas atspindi įvykių eiga aikštėje. „Manau, kad šį kartą rezultatas yra teisingas. Progų turėjo ne tik „Žalgiris“. Mes taip pat galėjome įmušti, tačiau pasižymėti nepavyko. Galiu drąsiai pasakyti, kad šiuo metu „Žalgiris“, kartu su Marijampolės „Sūduva“, yra geriausios Lietuvos futbolo A lygos komandos. Neabejoju, kad būtent šios ekipos ir kovos dėl pirmos vietos ir čempionų titulo, tačiau mes nenorime būti statistais šioje lyderių kovoje. Mes žaidžiame iš visų jėgų, ne tik ginamės, bet ir atakuojame, spaudžiame varžovus, verčiame juos klysti ir patys žaidžiame futbolą“, - teigė M. Barreto. Kitas rungtynes A lygoje „Žalgiris“ žais kovo 8 dieną. Vilniaus „Sportima“ arenoje žalgiriečiai susitiks su Lietuvos aukščiausios lygos debiutantais - „Palangos“ futbolininkais. Po dviejų turų 1 tašką turintys palangiškiai turnyro lentelėje užima šeštą vietą. 