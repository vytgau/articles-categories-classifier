Įtikinamą persvarą prieš artimiausius konkurentus E. Meleckis susikrovė jau po pirmos - privalomosios - programos. Atotrūkį nugalėtojas didino ir likusiose dvejose nežinomose programose. Iš viso E. Meleckis surinko 8073,09 taško. D. Bleiferto sąskaitoje – 7813,54 taškai. Pasinaudojęs grubiomis Liuksemburgo atstovo klaidomis privalomojoje programoje, trečią vietą su 6995,40 taškų iškovojo E. Meleckio mokinys Tadas Maciulevičius. „Pagaliau orai buvo dėkingi ir Lietuvos čempionate suskraidėme visas tris programas. Džiaugiuosi dėl savo pergalės, bet dar labiau – dėl trečią vietą užėmusio savo auklėtinio Tado. Jis skrido stabiliai ir be didesnių klaidų. Gal kiek gaila svečio, kuris dar pirmojoje programoje kelias figūras atliko priešinga kryptimi, nei reikėjo, ir prarado galimybes pakovoti dėl medalių,“- po varžybų kalbėjo E. Meleckis. VGTU Antano Gustaičio aviacijos instituto taurę, dėl kurios varžosi pradedantieji akrobatinio skraidymo sportininkai ar piloto karjerą baigę senjorai, iškovojo jaunas vilnietis, lakūnės Onutės Motiejūnaitės mokinys Dovydas Valadkevičius. Kitas geriausių Lietuvos pilotų startas numatytas Europos standartinės kategorijos akrobatinio skraidymo čempionate Čekijoje rugpjūčio 5-13 dienomis.