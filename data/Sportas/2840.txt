Marijampoliečiai, šiuo metu iškovoję net aštuonias pergales iš eilės, po 27-ių turų savo kraityje turi 56 taškus ir vos dviem atsilieka nuo „Žalgirio“. Žalgiriečiai per pastarąsias dvejas A lygos rungtynes neįveikė Klaipėdos „Atlanto“ bei „Trakų“, savo ruožtu, „Sūduva“ per paskutinius tris mačus iškovojo įspūdingas pergales prieš „Kauno Žalgirį“ ir „Jonavą“ bendru rezultatu 15:1. 283 „InStat“ naudingumo balus pralaimėjimu 0:1 pasibaigusioje dvikovoje su „Trakais“ surinkęs gynėjas Donovanas Slijngardas savo laimėtų dvikovų ar tikslių perdavimų nesureikšmina, kadangi komanda patyrė pralaimėjimą, kuris buvo trečiasis šį A lygos sezoną. Anot futbolininko, rungtynės Marijampolėje – metas parodyti čempionišką charakterį ir atitrūkti nuo varžovų turnyro lentelėje. „Statistika man visiškai nieko nereiškia, kadangi svarbiausia – rezultatas. Pralaimėjome ir tokiu rezultatu esame labai nusivylę. Labai blogai pradėjome tas rungtynes pirmame kėlinyje, o „Trakai“ buvo geresnė komanda. Turime iš tų klaidų pasimokyti ir prieš „Sūduvą“ sužaisti geresnes rungtynes. Turime tikėti tuo, ką galime padaryti. Žinome, kad esame „Žalgiris“ ir, nors dabar esame sudėtingoje situacijoje, tačiau tai yra momentas, kai turime parodyti, jog esame tikra komanda ir įveikti kitą varžovą“, – teigė 24-erias rungtynes šį sezoną A lygoje sužaidęs bei 2 rezultatyvius perdavimus atlikęs legionierius.  Žalgiriečiai šiemet su „Sūduva“ žaidė keturis sykius ir nė sykio nepralaimėjo. Po Darvydo Šerno „hetriko“ marijampoliečiai namuose buvo įveikti rezultatu 3:1, o kitas vilniečių namų mačas baigėsi lygiosiomis 1:1. Savo ruožtu pirma akistata „Arvi“ arenoje baigėsi be įvarčių, o antroje virė tikras emocijų katilas. Tada komandų keliai susikirto Lietuvos futbolo federacijos (LFF) taurės pusfinalyje, kuris buvo kaip reta įsimintinas. Po Karolio Chveduko įvarčio pirmame kėlinyje „Sūduva“ pirmavo ir iki patekimo į finalą jai teliko atsilaikyti vos kelias minutes. Visgi kapitono Egidijaus Vaitkūno smūgis išplėšė pratęsimą, per kurį vieno žaidėjo pranašumą turėję vilniečiai apsikeitė su šeimininkais įvarčiais, tačiau juos galutinai palaužė baudinių serijos metu. Gausiai į stadioną susirinkę Marijampolės futbolo aistruoliai neliko abejingi savo numylėtinių pasirodymui. Žiūrovai vieną po kitos laidė replikas tiek žalgiriečiams, kovojusiems aikštėje, tiek šiam mačui teisėjavusiems arbitrams. Futbolininkai laukia tokių rungtynių, kuriose jaučiamas didelis sirgalių dėmesys ir rungtyniauja su dar didesniu azartu bei užsidegimu. „Žaisti Marijampolėje visada yra sunku. „Sūduva“ – gera komanda, pasižyminti gera gynyba. Bus sunku, tačiau tikime savo žaidimo savybėmis ir turime jiems parodyti, kas mes esame. Tiesa, jog futbolininkai kur kas labiau laukia tokių rungtynių, į kurias susirenka daug sirgalių. Žinome, kad bus sunku ir žinome, ką turime padaryti. Turime sunkiai dirbti – nuo to turime pradėti ir agresyviai kovoti“, – pasakojo 30-metis „Žalgirio“ vicekapitonas. 28-ojo A lygos turo akistata tarp „Sūduvos“ bei „Žalgirio“ įvyks jau šį sekmadienį, spalio 22-ąją dieną. Mačo „Arvi“ arenoje pradžia – 14 val.