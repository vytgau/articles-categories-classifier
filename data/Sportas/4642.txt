Tiesioginiame eteryje moteris pasakojo nesitikėjusi, jog jos vedybos gimtojoje Lietuvoje bus taip stipriai aptarinėjamos, vengusi dėmesio ir su žurnalistais bendrauti nenorėjusi. Tačiau pokalbis su žmona pirminį nusistatymą apvertė aukštyn kojomis. Pašnekovė teigė supratusi, kad kalbėti apie vienos lyties vedybas Lietuvoje reikia. „Jaudinausi prieš šį pokalbį. Vedybos – privatus reikalas. Nesitikėjau, kad jomis taip stipriai domėsis Lietuvos medija. Norėjau tiesiog mėgautis laiku su savo žmona. Vėliau pasitarėme ir nusprendėme, kad kalbėsime. Nes tokiu būdu gal padėsime kitiems“, - telefonu specialiai „Radiocentrui“ pasakojo V. Budrytė. Pasak daugkartinės Lietuvos moterų futbolo čempionės, jos vestuvės buvo labiau švediškos nei lietuviškos. „Piršlio Švedijoje niekas negaudo ir nekaria. Tiesiog nukirpome šlipsą, kas šioje šalyje taip įprasta. Vestuvėse dalyvavo apie 50 žmonių. Iš Lietuvos atvyko beveik visa šeima ir trys geriausios draugės“, - sakė futbolininkė, su drauge susituokusi po ketverių metų draugystės. Po santuokos ceremonijos Viktorija tapo Budrytė-Winnersjo. Tokią pačią pavardę pasirinko ir jos mylimoji Marina. Paklausta, kaip jausis dėvėdama rinktinės marškinėlius su kita pavarde, pašnekovė užsiminė, jog trumpam stabdys karjerą, o kada grįš į aikštę, dar nežino. „Artimiausiu metu tvarkysiuosi reikalus, metams pristabdžiau karjerą. O jei po to rinktinė pakvies, tikrai žaisiu“, - sakė puolėja.