Pergalę S. Williams pasiekė po pusantros valandos trukusios kovos. Serena nebuvo vienintelė mama, kuri ketvirtadienio vėlyvą vakarą džiaugėsi pergale: praėjusiais metais mama tapusi baltarusė Victoria Azarenka 6-4, 6-2 pranoko britę Heather Watson. 36-erių veteranė S. Williams praėjusį rugsėjį pagimdė dukrytę Alexis Olimpia, o lapkritį Naujajame Orleane ištekėjo už socialinio tinklo „Reddit“ įkūrėjo Alexio Ohaniano. Amerikietę grįžti į tenisą ir siekti pergalių turėtų motyvuoti noras pasiekti visų laikų „Grand Slam“ titulų rekordą, kuris priklauso Margaret Court: legendinė Australijos tenisininkė per karjerą laimėjo 24-is „Didžiojo kirčio“ turnyrus. S. Williams tenisą žaidė praėjusių metų pabaigoje: parodomajame teniso turnyre Abu Dabyje 2:6, 6:3, 5:10 pralaimėjo latvei Jelenai Ostapenkai. Po nesėkmės S. Williams nusprendė neginti „Australian Open“ titulo. Indian Velse buvo pirmoji pergalė nuo 2017-ųjų sausio mėnesio, kuomet ji „Australian Open“ turnyro finale nugalėjo savo seserį Venus Williams. Tada „Australia Open“ amerikietė laimėjo jau būdama ankstyvoje nėštumo stadijoje, vėliau atšaukė savo dalyvavimą kovą vykusiuose turnyruose Indian Velse ir Majamyje, kaip priežastį įvardijusi kelio traumą. Galiausiai balandį tenisininkė viešai paskelbė apie savo nėštumą. Nors nėštumas bylojo apie S. Williams sezono pabaigą, tai nereiškė, kad ji negrįš į teniso kortus. Yra ne vienas pavyzdys, kuomet po gimdymo grįžusios tenisininkės sėkmingai susigrąžindavo buvusias pozicijas ir iškovodavo ne vieną svarią pergalę. Belgė Kim Kleisters nutraukė karjerą, pagimdė, bet 26-erių grįžo į sportą ir laimėjo tris „Didžiojo kirčio“ titulus. Australės Evonne Goolagong ir Margaret Court taip pat yra laimėjusios „Didžiojo kirčio“ titulų jau tapusios mamomis. S. Williams „Australia Open“ triumfavo 2003, 2005, 2007, 2009, 2010, 2015 ir 2017 metais. 