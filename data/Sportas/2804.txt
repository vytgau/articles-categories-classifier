„Apmaudu pralaimėti mačą, ypač tuomet, kai trečiame sete pirmauji 4:3. D. Džumburas rizikavo ir tai pasiteisino. Teko pripažinti pralaimėjimą. Bet tai tebuvo mano antrasis ATP 250 turnyro finalas ir aš esu labai laimingas pasiekęs tokį rezultatą, nepaisant to, kad turėjau visus šansus nugalėti“, – po nesėkmės Rusijos žiniasklaidai teigė pajėgiausias Lietuvos tenisininkas, šią savaitę pasauliniame ATP reitinge savo pozicijas pagerinęs net 43 pozicijomis: šiuo metu R. Berankis užima 126-ą vietą. „Dar prieš savaitę nebūčiau patikėjęs, kad galiu patekti į tokio turnyro finalą. Dirbau, stengiausi, kiekvieną dieną norėjau treniruotis, ir pagaliau rezultatai atėjo. Iki šiol mano paskutiniai pasirodymai, kaip čia pasakius, dažniausiai baigdavosi ties pirmu ratu. Dėl traumos mano sezonas prasidėjo tik gegužę. Nėra taip paprasta grįžti ir laimėti. Taip, tą gali padaryti Rogeris Federeris, Rafaelis Nadalis, bet jie iš kitos planetos. Tikiuosi, kad po šio finalo Maskvoje turėsiu daugiau pasitikėjimo savimi. Norėčiau iki sezono pabaigos išlaikyti tokį žaidimo lygį ir kitąmet demonstruoti gerus rezultatus“, – po turnyro Maskvoje vylėsi R. Berankis. Lietuvis trečiadienį vėl susitiks su bosniu D. Džumhuru, šįkart Austrijos sostinėje Vienoje prasidėjusiame ATP 500 serijos „Erste Bank Open“ turnyro pirmame rate.  