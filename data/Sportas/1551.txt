Kaip ir buvo tikėtasi, Lietuvos čempionate dominavo pajėgiausios paplūdimio tinklinio poros. Moterų turnyre triumfavo Ievos Dumbauskaitės ir Monikos Povilaitytės duetas, bet joms gerokai pavargti. Grupėje Ieva su Monika laimėjo visus tris mačus, pusfinalyje 3-0 pranoko Ievos Vasiliauskaitė ir Gerdos Grudzinskaitės duetą, o finale po gražios ir atkaklios kovos 3-2 įveikė Urtę Andriukaitytę ir Iriną Zobniną.  Beje, grupės etape (grupėse buvo žaidžiama iki dviejų laimėtų setų) I. Dumbauskaitė ir M. Povilaitytė U. Andriukaitytę ir I. Zobniną taip pat nugalėjo tik po atkaklios kovos 2-1. „Žaidžiant ant sniego jausmas labai geras. Iš pradžių buvo labai šalta, ypač kojoms, bet vėliau buvo labai smagu. Tai buvo vis kažkas kitokio nei paplūdimio tinklinis. Žinoma, žaidžiant pirmą kartą, buvo kiek nedrąsu, reikėjo prisitaikyti prie sniego, buvo baimės, kad negautume traumos, o finale jau jautėmės drąsiai ir žaidėme iš visų jėgų“, – pasakojo M. Povilaitytė. Su U. Andriukaitytė ir I. Zobnina pastaraisiais metais I. Dumbauskaitė ir M. Povilaitytė dažnai susitikdavo paplūdimio tinklinio turnyruose. Pasak M. Povilaitytės, žaidimas ant sniego yra naujovė visoms Lietuvos žaidėjoms, todėl jėgos išsilygino. „Tikrai nebuvo aišku, kas laimės šį čempionatą. Bet kuri komanda, kuri dalyvavo Lietuvos čempionate, galėjo laimėti. Mums galbūt kiek labiau pasisekė, ypač finale, kur žaidimas buvo lygus. Mes labai džiaugiamės, kad vyksta toks čempionatas ir tikimės, kad jis taps tradiciniu“, – pabrėžė M. Povilaitytė. Taigi, artėjant paplūdimio tinklinio sezonui įkarščiui, I. Dumbauskaitė ir M. Povilaitytė turės rasti laiko pasportuoti ir ant sniego, nes Europos čempionatas vyks jau už poros mėnesių. „Žaidžiant ant sniego, viskas sulėtėja – sunkiau bėgti, šokti. Gali šalti rankos. Tiesiog smėlis ir sniegas yra visiškai skirtingos dangos. Taip pat, žaidžiant sniego tinklinį, reikalinga labai gera apranga, batai, – kalbėjo M. Povilaitytė. – Dar nekalbėjome apie pasiruošimą Europos čempionatui, bet Vilniuje turime aikšteles prie Baltojo tilto, sniego dabar daug, tai visos sąlygos yra. Kokie varžovai bus Europos čempionate, net neįsivaizduoju, bet pažiūrėjus į ankstesnių Europos sniego turnyrų vaizdus, viskas atrodo labai įspūdingai, todėl tikiuosi, kad ir Austrijoje bus labai geras renginys“. Bronzos medalius iškovojo kovingosios Vytenė Vitkauskaitė bei Birutė Aleknavičiūtė. Jos mažajame finale 3-0 nugalėjo I. Vasiliauskaitę ir G. Grudzinskaitę. Vyrų turnyre triumfavo taip pat favoritais laikyti Arnas Rumševičius ir Lukas Každailis. Jie grupėje laimėjo visus keturis susitikimus ir pateko į pusfinalį. Jame Arnas su Luku 3-1 pranoko gana netikėtai jiems rimtą iššūkį metusius Andrių Gaidį ir Antaną Stučką. Finale L. Každailis ir A. Rumševičius pademonstravo aukšto lygio žaidimą ir 3-0 nugalėjo sidabro medalius iškovojusius Paulių Matulį ir Artūrą Vincelovičių. „Ant sniego žaisti visai smagu, tik šaltoka. Nesame pripratę žaisti tokiu oru. Iki šiol kažkas išskirtinio būdavo tik žaidžiant paplūdimio tinklinį per lietų, – mintimis dalinosi pirmieji Lietuvos sniego tinklinio čempionai. – Tiesą sakant, čia mums sekėsi dar lengviau nei paplūdimio tinklinio Lietuvos čempionate. Net neaišku, kodėl. Treneriai irgi gyrė, kad šįkart pranašumas buvo akivaizdus“. Europos čempionatas vyks Austrijos Vagraino-Klainarlo kurorte, kurį supa įspūdingi kalnų vaizdai. „Žinoma, labai smagu, kad iškovojome kelialapį į Europos čempionatą. Ten atmosfera turėtų būti įspūdinga. Smagu tai, kad pirmą kartą tampi Lietuvos čempionu ir iškart važiuoji į Europos čempionatą. Galėtų daugiau tokių situacijų būti“, – šypsojosi L. Každailis. Bronzos medalius iškovojo Mariaus Malinausko ir Artūro Vasiljevo duetas. Jis kovoje dėl trečiosios vietos 3-0 įveikė sniego tinklinio malonumus išbandžiusį LTF generalinį sekretorių A. Gaidį bei A. Stučką. 