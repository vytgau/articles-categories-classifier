Tokia situacija susiklostė dėl to, kad „Sportimos“ maniežas šeštadienį užimtas ir „Žalgiriui“ norimu laiku galėjo pasiūlyti nebent vieną aikštės ketvirtį. Tokios sąlygos netenkino komandos vyriausiojo trenerio Aurelijaus Skarbaliaus, kuris buvo priverstas rinktis aikštę lauke ir joje daryti pilnavertę paskutinę treniruotę prieš sekmadienio būsimas A lygos pirmąsias rungtynes su „Kauno Žalgiriu“. „Žinojau, kur aš einu ir kokios sąlygos manęs laukia. Ta situacija man problemos nekelia. Kalbant apie iššūkius kasdienybėje, jie buvo žinomi. Mes komandoje surengėme darbo kultūros susirinkimą – reikalauju iš žaidėjų tikslo ir rezultato. Nesižvalgome į mus supančius iššūkius“, – dėl tokių sąlygų nedejavo „Žalgirio“ vyriausiasis treneris Aurelijus Skarbalius. „Iššūkių visada bus. Ne išimtis ir šio savaitgalio situacija. Sekmadienį rungtynės „Sportimos“ manieže, norime taktinius sumanymus išbandyti pilnų matmenų aikštėje, bet šeštadienį negalime patekti į maniežą. Galbūt galėtume gauti ketvirtį aikštės, bet aš atsisakau to. Mūsų laukia šaltis lauke, o tai nėra gerai žaidėjų raumenims. Kai kurie yra šoke dėl šalčio. Bet mes siekiame tikslo. Galime žvelgti į sunkumus, į iššūkius, bet ieškome sprendimų. Tų iššūkių bus daug. Žinoma, labai norėtume turėti savo bazę“, – pridūrė komandos pristatymo spaudos konferencijoje kalbėjęs A. Skarbalius. Europoje bandys „žaisti kitaip“ Ne vienerius metus Danijoje praleidęs buvęs futbolininkas tikisi, kad su naujausiomis technologijomis ir ambicingais tikslais bus galima pasiekti gerus rezultatus. Šią žiemą Vilniaus ekipą papildė septyni naujokai – brazilas Marquinhos, serbas Marko Tomičius, prancūzas Jeremy Manzorro, slovakas Tomašas Malecas, Austrijos pilietybę turintis Tomašas Šimkovičius, Ugochukwu Louisas Ogana iš Nigerijos, po pertraukos į klubą sugrįžo Georgas Freidgeimas. „Labai džiaugiuosi, kad surinkome stiprų ir ambicingą trenerių kolektyvą. Visi kartu per sausį ir vasarį pasiekėme nemažai tikslų, kuriuos buvome išsikėlę. Esame surinkę įdomią komandą su daug skirtingų asmenybių. Tai leidžia mums tikėtis lankstumo. Ne visada mums užtenka meistriškumo kovoti su stipriomis Europos komandomis, bet niekas mums nedraudžia žaisti kitaip. Visa klubo ambicija mane labai užvedė. Galiu dabar reikalauti, kad komanda tobulėtų. Noriu žaidėjų akyse matyti aistrą ir atsidavimą klubui. Konkurencija komandoje spaus kiekvieną žaisti ir jie galės tobulėti. Šiai dienai komanda yra sukomplektuota tokia, kokios ir tikėjomis“, – kalbėjo treneris. Sulaukęs pastabos apie kuklią naujoko iš Nigerijos, puolėjo Ugochukwu Louisas Ogana statistiką antroje pagal pajėgumą Portugalijos lygoje, treneris dėl to nesijaudino. Primename, kad praėjusiame sezone puolėjas „Braga B“ sudėtyje sužaidė 30 rungtynių ir pelnė 6 įvarčius, o šį sezoną per 18 rungtynių pasižymėjo 4 tiksliais smūgiais. „Nelįskime į žaidėjų statistikas. Nugalėtojo mentalitetas prasideda nuo to, ką mes darome šiandien ir ką darysime rytoj. Tai, kas buvo pasiekta iki šiol, nėra svarbu. Tai galbūt parodo tai, ką žaidėjams buvo pavykę nuveikti iki tol. Šiandien ir rytoj turime įrodinėti savo vertę iš naujo. Kalbant apie konkretų žaidėją, jis yra kitoks, nei kiti. Žvelgiant į mūsų komandą, pasitelkę turimus futbolininkus, galime keisti taktines sistemas. Tai žaidėjas, kuris, tikėkimės, mums padės tais momentais, kuriais reikės. Jis turi greitį, jėgą, tikėkimės, turi ir įvarčių uoslę“, – vylėsi A. Skarbalius, kalbėdamas apie paskutinį pristatytą klubo naujoką iš Nigerijos. Svajonė – grupių etapas, tikslas – atkrintamosios rungtynės Vilniaus klubo direktorė Vilma Venslovaitienė atskleidė, kad šio sezono tikslai yra patys aukščiausi –triumfuoti A lygoje, laimėti Lietuvos futbolo federacijos (LFF) taurę ir pasiekti Europos lygos atrankos atkrintamąsias varžybas. Tai pat klubas tikisi patekti tarp 150 stipriausių Europos (UEFA) klubų. „Žalgiris“ šiuo metu reitinge yra 187-as. Tai geriausia pozicija tarp visų Baltijos šalių ekipų. Latvijos „Ventspils“ klubas yra 258-as, o Lietuvos čempionė Marijampolės „Sūduva“ – 328-a. „Tarpsezonio metu kėlėme sau aukščiausius tikslus. Norime padėkoti už palaikymą Vilniaus savivaldybei, nes jos sprendimai leidžia mums svajoti. Po praėjusio sezono rankų nenuleidome, o kaip tik pakilo ambicija įrodyti, kad viską galime. Kaip ir anksčiau, mūsų svajonė yra Europos taurės grupių etapas – spaudos konferencijoje kalbėjo Vilma Venslovaitienė. – Tarp mūsų tikslų taip pat yra subalansuotas biudžetas, klubo vardo, miesto bei rėmėjų garsinimas pasaulyje, taip pat – jaunimo ugdymas. Turime išsikėlę ambicingą tikslą –pabaigti infrastruktūrą jaunimui“. „Žalgirio“ biudžetas šiais metais yra kiek mažesnis nei pernai. Šiais metais Vilniaus klubas tikisi gauti kiek daugiau nei 2 mln. 227 tūkst. eurų pajamų (pernai – 2 mln. 348,4 mln.). 45 proc. šios sumos sudaro Vilniaus savivaldybės parama, 29 proc. planuojama gauti iš rėmėjų, 26 proc. – iš UEFA. Didžioji dalis išlaidų – 1 mln. 82 tūkst. eurų – bus skirta žaidėjų atlyginimams. Kitą dalį sudaro išlaidos administracijai, mokesčiams, jaunimo ugdymui, infrastruktūrai ir kitiems dalykams. V. Venslovaitienė džiaugėsi, kad net 12 „Žalgirio“ auklėtinių atstovauja įvairaus amžiaus Lietuvos rinktinėms, todėl tikimasi, kad ateityje komandoje sumažės legionierių skaičius. Linkėjo atkeršyti už krepšinio komandos nesėkmę Komandai sėkmės linkėjo ir Vilniaus vicemeras Linas Kvedaravičius. Jis taip pat pažadėjo Lietuvos sostinėje gerinti futbolo infrastruktūrą bei pastatyti du pripučiamus stadionus. „Tikiuosi, kad šią šaltą žiemą pirmi įspūdžiai apie „Žalgirio“ komandą bus šilti. Ekipa atsinaujinusi, matau daug įvairių šalių legionierių, todėl tikiu, kad užsienio šalyse juos stebės, spauda rašys apie „Žalgirį“. Klubas tarpsezonyje padarė gerą darbą, todėl tikiu, kad aukščiausi tikslai bus įgyvendinti. Jokių pasiteisinimų, kad kažkas nepavyko, jau nesinori girdėti. Spaudimą darome didelį, bet tai yra reikalingas dalykas. Džiugu, kad sėkmingai vyksta jaunimo integracija į klubą. Tikiu, kad ateityje turėsime lietuviškesnę „Žalgirio“ komandą“, – sakė Vilniaus vicemeras Linas Kvedaravičius. Jis sekmadienį linkėjo Vilniaus „Žalgiriui“ atkeršyti už sostinės „Lietuvos ryto“ krepšinio komandos nesėkmę Karaliaus Mindaugo taurės turnyre, kuomet finale nusileido Kauno „Žalgiriui“. „Noriu visus pakviesti į „Sportimos“ areną, į pirmąsias rungtynes. Tikiuosi, kad Vilniaus „Žalgiris“ atkeršys už „Lietuvos ryto“ nesėkmę prieš Kauno „Žalgirį“. Tai yra tam tikras derbis tarp Vilniaus ir Kauno, parodykime kauniečiams, kad esame stiprūs“, – pridūrė vicemeras. Dovanojo žvaigždę „Žalgirio“ klubui specialią dovaną įteikė sirgaliai. Jie Vilniaus komandai padovanojo žvaigždę. Nuo šiol oficialiai viena iš Didžiųjų Grįžulo ratų žvaigždyno žvaigždžių turės Vilniaus „Žalgirio“ vardą. „Didieji Grįžulo ratai buvo pasirinkti neatsitiktinai. Tai žvaigždynas, kuris neleidžia pasiklysti siekiant savo tikslo. Tikimės, kad žvaigždė padės komandai padės pasiekti naujų aukštumų“, – sakė klubo sirgaliai. A lygos sezoną Vilniaus „Žalgiris“ pradės sekmadienį rungtynėmis „Sportima“ manieže su „Kauno Žalgirio“ ekipa. 