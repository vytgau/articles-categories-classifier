„Varžybų lygis buvo labai aukštas – visi sugrįžę iš po olimpinių atostogų ir kovoja dėl kiekvieno metro. Man, manau, labiausiai pritrūko stabilumo – buvo ir gerų rezultatų, bet buvo ir tokių, kuriais nesu iki galo patenkintas. Sąlygų irgi turėjome įvairių – nuo tokių, kai vos judėjome, iki 25 mazgų (apie 13 m/s) vėjo. Bendrai čempionatą vertinu teigiamai – išmokta daug svarbių pamokų“,– po varžybų komentavo buriuotojas K. Janulionis. Taip pat Lietuvą čempionate atstovavęs Martis Pajarskas bendrojoje įskaitoje užėmė 100-ąją poziciją. Pasak Lietuvos „Laser“ jachtų klasės asociacijos prezidento Adomo Januliono, šios varžybos sportininkams buvo labai svarbios, tačiau vien iš jų spręsti apie jų sportinė formą dar per anksti. „Šį sezoną mūsų buriuotojai turėjo nedaug iš tiesų rimtų varžybų, kur galėtų konkuruoti su stipriais varžovais, auginti savo sportinę formą ir aiškiau matyti savo realią poziciją Europos ir pasaulio buriuotojų kontekste. Manau visa tai bus aiškiau po ateinančių varžybų – Europos čempionato, kuris vyks spalio pradžioje“,– teigė A. Janulionis. Iki spalio 1-8 dienomis Barselonoje vyksiančio Europos „Laser Standard“ čempionato tiek K. Janulionis, tiek M. Pajarskas treniruosis čempionato akvatorijoje taip turėdami progą susipažinti su akvatorija ir jos sąlygomis bei būsimais varžybų konkurentais. Pasaulio „Laser Standard“ čempionate pirmąją vietą iš beveik pusantro šimto dalyvių iškovojo Kipro buriuotojas Pavlos Kontides, kuris tiek 2012 metų Londono olimpiadoje, tiek 2013 metų pasaulio čempionate jau buvo iškovojęs sidabrą. Antrąją ir trečiąją vietas čempionate užėmė australai Tomas Burtonas ir Matthew Wearnas