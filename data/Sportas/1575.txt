Paskutinis, keturioliktas greičio ruožas, vyko Argentinos miesto Kordobos apylinkėse – čia sportininkai turėjo įveikti 120 kilometrų klasikinio ralio varžybų keliais. Siekdami paįvairinti varžybas, jų organizatoriai sumąstė apsukti visą rikiuotę – anksčiausiai startavo tie, kurie dieną anksčiau finišavo vėliausiai, tad greitiems dalyviams teko atlikti daug lenkimų. „Atrodo, paskutinis greičio ruožas turėjo būti lengviausias, bet atidavėm daug jėgų – visą laiką dulkėse važiavom, daug kibiriukų aplenkėm. Buvo sunku atsilaikyti prieš Mikko Hirvoneną, bet likome priekyje“, – finiše įspūdžius pasakojo V. Žala. Ralio lenktynininkas iš Suomijos M. Hirvonenas Dakaro ralyje liko 19-oje vietoje, nuo V. Žalos atsilikęs 7 minutėmis. Apibendrinti visą 2018-ųjų Dakaro ralį Lietuvos lenktynininkui dar sunku – reikia laiko, kad smegenys viską suvirškintų. V. Žala tik pažymėjo, jog jubiliejinis 40-asis ralis buvo sunkus – užtenka vieną didelę klaidą padaryti, kad vėlyvas grįžimas į bivuaką virstų prastu poilsiu naktį ir klaidos tęstųsi kitą dieną. „Dabar atvažiuoji ir nesupranti – baigėsi. Dvi savaites kasdien po kelis šimtus kilometrų, o rytoj jau niekur nebereikės važiuoti. Nelengvas šitas Dakaras buvo“, – trumpai pasakojo V. Žala. Šiame ralyje finišą pasiekė visi keturi startavę komandų iš Lietuvos ekipažai. Antanas Juknevičius su Dariumi Vaičiuliu automobilių įskaitoje užėmė 12-ą vietą – tai rekordinis pasiekimas Baltijos šalių istorijoje. Benediktas Vanagas su Sebastianu Rozwadowskiu liko 30-oje vietoje, o motociklininkas Balys Bardauskas – 81-oje. 