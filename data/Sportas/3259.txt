Festivalyje – stipriausi pasaulio galiūnai Galiūnų turnyras „Savickas Classic“ į Vilniaus sporto festivalį atkeliauja jau ketvirtus metus iš eilės. Tradiciškai, jame susirungs stipriausi Lietuvos, Gruzijos, Lenkijos, Latvijos, Estijos ir Baltarusijos atletai. „Tai yra pasaulio pirmojo dešimtuko sportininkai. Bus tikrai rimtos varžybos, lietuviams bus nelengva, reikės ir sirgalių palaikymo“, – apie varžybas pasakojo jų organizatorius Žydrūnas Savickas. Lietuvos garbę gins pasaulio jaunimo vicečempionas Martynas Brusokas, Vidas Blekaitis, Karolis Aleksandravičius ir Mindaugas Jaras. „Ar aš pats išbėgsiu „į aikštelę“, pamatysime festivalio dieną. Palikime šiek tiek intrigos, – juokavo stipriausias planetos žmogus Ž. Savickas. – Yra minčių sudalyvauti, nes šiuo metu esu labai geros sportinės formos, bet kol kas dar neapsisprendžiau.“ Galiūnai varžysis traktoriaus tempimo, rasto kėlimo, ir svorių atkėlimo rungtyse. Dar trys rungtys paaiškės artėjant varžyboms. „Tai bus tradicinės galiūnų rungtys, kurios padės išsiaiškinti patį stipriausią dalyvį. Pamatysime įvairias estafetes, svorių nešimus, todėl bus įdomu ir žiūrovams“, – tikino Ž. Savickas. Pertraukėlių tarp rungčių metu žiūrovų laukia įvairūs konkursai, susiję su galiūnų sportu, o geriausiai pasirodę bus apdovanoti specialiais „Savickas Classic“ turnyro rėmėjų prizais. CrossFit varžybose – dalyviai iš viso pasaulio Jėgos ir ištvermės treniruočių programa CrossFit vis labiau populiarėja ir Lietuvoje, todėl jau trečius metus iš eilės šios sporto šakos varžybos „Lithuanian throwdown“ aplankys ir „Vilniaus sporto festivalį 2017“. Jos vyks abi festivalio dienas. „Mes esame pirmasis CrossFit sporto klubas Lietuvoje. Padedame žmonėms gerinti sveikatą ir bendrą fizinį pasiruošimą atsižvelgiant į kasdienius veiksmus – tūpimą, kėlimą, nešimą, stūmimą. Svarbiausia yra paruošti kūną nenumatytiems atvejams“, – pasakojo varžybas ir festivalio lankytojų supažindinimą su CrossFit organizuojantis „Brasa CrossFit“ sporto klubo įkūrėjas bei treneris Paulius Jurėnas. „Lithuanian throwdown“ yra atvirasis Lietuvos CrossFit čempionatas, kuriame atletai gali pasitikrinti savo fitneso lygį ir įveikti naujus iššūkius. Rungtys yra neatskleidžiamos iki pat varžybų pradžios, o tai tik dar labiau intriguoja žiūrovus bei dalyvius. „Šiuo metu vyksta dvi savaites trunkanti kvalifikacija. Joje beveik pusė dalyvių yra iš užsienio. Viskas vyksta internetu – dalyviai atlieka tam tikras užduotis, filmuoja, o mes teisėjaujame. Tik 30 stipriausių vyrų ir 16 moterų pateks į pagrindines varžybas Vilniaus sporto festivalyje. Varžybose jėgas tikriname 10-yje sričių: fizinė ištvermė, kardio ištvermė, jėga, lankstumas, galia, greitis, koordinacija, vikrumas, pusiausvyra ir tikslumas“, – plačiau dėstė P. Jurėnas. Šiuo metu kvalifikacijoje varžosi sportininkai iš Čekijos, Estijos, Prancūzijos, Vokietijos, Izraelio, Latvijos, Lietuvos, Olandijos, Italijos, Norvegijos, Lenkijos, Šveicarijos ir JAV. Tuo tarpu antrąją festivalio dieną festivalio lankytojai galės ne tik išmėginti CrossFit treniruotes, bet ir susipažinti su treneriais. „Tiek šeštadienį, tiek sekmadienį žmonės galės turėti asmeninę konsultaciją su treneriu. Joje jis papasakos apie tai, kaip nustatome tikslus ir kaip jų siekiame mūsų sporto klube. Mes visada pirmiausia išsiaiškiname žmogaus tikslus, jo fizinį pajėgumą ir tik tada pritaikome programą“, – pasakojo P. Jurėnas. Pažintis su tradiciniais kovų menais „Lietexpo“ parodų centro penktoji salė gyvens kovos ritmu. Čia vyks tradicinių kovos menų festivalis – varžybos bei parodos. Tradicinių kovos menų čempionate dalyvaus Niat Nam, Šaolino Wushu, karate bei kitų tradicinių kovos menų atstovai. „Varžybose bus daug visko. Vyks kovinių veiksmų kompleksų varžybos, pilno kontakto kovos pagal Sanda taisykles, lengvo kontakto kovos pagal Qingda taisykles, laisvos technikos atlikimo pasirodymai bei Tuishou imtynės“, – pasakojo šias varžybas organizuojantis Deividas Vaškelis. Tradicinių kovos menų festivalio dalyviai atvyks iš Jungtinės Karalystės, Baltarusijos, Prancūzijos, Norvegijos, Lenkijos, Latvijos, tikimasi sulaukti dalyvių iš Izraelio bei kitų valstybių. Žinoma, varžysis ir kovotojai iš Lietuvos. Visą savaitgalį festivalio lankytojai turės galimybę artimiau susipažinti su tradiciniais kovos menais. „Litexpo“ parodų rūmų penktos salės konferencijų centre veiks paroda, kurioje kiekvieno kovos meno atstovai pristatys savo veiklą. „Mūsų pagrindinis tikslas – dalintis patirtimi tarp skirtingų tradicinių kovos menų. Taip pat norime skleisti idėją žmonėms, supažindinti juos su kovos menais“, – komentavo Deividas Vaškelis. Ant skersinių – gatvės gimnastų kovos 16 stipriausių Lietuvos gatvės gimnastų demonstruos savo raumenis Vilniaus sporto festivalyje vyksiančiame gatvės gimnastikos turnyre „Vilnius street workout battle“. „Varžybos vyks dvikovų formatu 1 prieš 1, todėl tai turėtų būti dar labiau patrauklu žiūrovams. Visos dvikovos vyks „freestyle“ – laisvojo stiliaus rungtyje. Žiūrovų laukia nematyti statiniai ir dinaminiai gimnastikos elementai ir triukai, kurie bus apjungti į įspūdingas kombinacijas ant skersinio ir lygiagrečių“, – pasakojo šių varžybų organizatorius Denisas Tomkutonis. Varžyboms teisėjaus arbitrai iš Latvijos, kurie šiemet patys dalyvavo pasaulio gatvės gimnastikos čempionate. Žiūrovų taip pat laukia įvairūs konkursai, kuriuose galės sudalyvauti tiek suaugę vyrai ir moterys, tiek vaikai. Konkursuose varžybų organizatoriai geriausiai pasirodžiusiems dovanos vienkartinius apsilankymus arba net abonementus į „Mayhem House“ studiją Vilniuje. Joje treneriai ir gatvės gimnastikos pasaulio čempionai pamokys gatvės gimnastikos pagrindų. „Vilniaus sporto festivalis 2017“ vyks spalio 14-15 dienomis „Litexpo“ parodų centre Vilniuje. Bilietus į renginį platina bilietai.lt