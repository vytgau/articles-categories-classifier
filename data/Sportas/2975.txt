Iki prieš sezoną išsikelto tikslo – geriausiųjų penketuko – E. Riabko pritrūko vos vieno taško, tačiau kaunietis teigia supratęs, kad aukštesni rezultatai jau yra pasiekiami ranka. Portugalijos lenktynių treniruotės nieko blogo nežadėjo ir E. Riabko per daug nespaudė jausdamas, kad kontroliuoja savo greitį. Be didesnių problemų kaunietis pradėjo ir kvalifikaciją, kai nesunkiai pateko į antrąją dalį, tačiau jau pirmos kvalifikacijos dalies pabaigoje pilotas pajuto, kad variklis praranda galią. „Variklis pradėjo trūkčioti. Greitai grįžau į krantą ir antros kvalifikacijos dalies turėjome 7 minutes. Išsukome žvakes ir pastebėjome, kad viena žvakė šlapia. Iškart pakeitėme ir purkštukas – žinome, kad tokiu atveju dažniausiai genda ir purkštukas. Tuo metu jau prasidėjo antra kvalifikacijos dalis ir mes greitai išplaukėme. Atrodė, kad viskas gerai - pasiekiau geriausią laiką. Tuomet mano laiką pagerino vienas pilotas, tada kitas. Atėjo laikas plaukti man, kad patekčiau į trečią kvalifikacijos dalį. Pradėjau plaukti ir vėl dingo galia. Teko grįžti į krantą - kvalifikacijoje likau 13-as. Ilgai ieškojome problemos - keitėme kuro siurblį, tačiau tai nepadėjo. Dar ir babina nudegė. Žodžiu spėjome susiremontuoti tik prieš pat startą“, – pasakojo E. Riabko. Startavęs iš 13 pozicijos lietuvis lenktynėse aplenkė keturis varžovus, finišavo devintas, bei iškovojo du įskaitinius taškus. Jei E. Riabko būtų pavykę aplenkti dar bent vieną varžovą, bendroje įskaitoje jis būtų pakilęs į penktąją vietą. „Ilgai kovojau su švedu, tačiau nepavyko jo aplenkti. Galutinėje įskaitoje trys pilotai pasidalijo šeštąją vietą, surinkę po lygiai taškų. Gaila, kad techninių problemų nepavyko išvengti - pernai dėl gedimų lenktynių apskritai nebaigiau. Šiemet baigiau, tačiau rezultatas tikrai nebuvo toks, kokio buvome verti. Pagal greitį galėjome pretenduoti į prizininkų gretas“, – apgailestavo kaunietis. Pasaulio čempionu tapo Kauno etape nugalėjęs Rašydas Al Kemzis (Rashed Al Qemzi) iš Jungtinių Arabų Emyratų (JAE, 41 tšk.). Sidabrą iškovojo švedas Pjeras Lundinas (Pierre Lundin, 35 tšk.), trečias liko Nelsonas Morinas (23 tšk.) iš Prancūzijos. E. Riabko surinko 15 taškų. Lygiai tiek pat iškovojo rusas Konstantinas Ustinovas ir Albertas Komparatas (Alberto Comparato) iš Italijos. Šiame pasaulio čempionate dėl nepalankių oro sąlygų įvyko tik trys etapai iš numatytų penkių. „Jaučiu, kad tikrai galime kovoti dėl aukščiausių vietų. Tiesiog reikia didesnio biudžeto ir prieš kiekvieną etapą atnaujinti techniką. Reikia atnaujinti agregatus, kad būtų kuo mažiau senų detalių. Pavyzdys - etapas Kaune. Po žiemos mes buvome puikiai pasiruošę, viskas pavyko be jokių gedimų ir kvalifikacijoje buvome antri, o lenktynėse - treti“, – sakė E. Riabko. Planuojama, kad ir kitų pasaulio F2 čempionato startas bus duotas Kaune. Vėliau etapai vyks Danijoje, Norvegijoje, Šveicarijoje, Portugalijoje, o čempionatas finišuos Šri Lankos respublikoje. „Kad visuomet būtume viršuje, mums reikia dukart didesnio biudžeto. Mums reikia gerinti techninį aptarnavimą, kad kiekviename etape būtų naujos detalės tiek, kiek tai įmanoma. Nemanau, kad mums pasiekti tokį biudžetą, kaip Abu Dabio ekipos, kai į kiekvieną etapą atvežamas naujas variklis. Mums bent jau reikėtų perrinkti variklį, kuro sistemą. Patirtis parodė, kad negalima naudoti tų pačių detalių, agregatų visą sezoną. Neužtenka padaryti variklio kapitalinį remontą, pakeisti stūmoklių žiedus ir veleną. Reikia kur kas daugiau dėmesio ir pinigų. Mes plaukiame, kol nesugenda, bet pasaulio čempionate taip rizikuoti negalima, nes viena nesėkmė gali sugadinti visą sezoną. Šiemet sezonas buvo patenkinamas, o viską atpirko antra vietą Europos čempionate. Parodėme, kad galime stipriai kandžiotis. Turime planą, žinome kaip dirbti“, sakė E. Riabko. Panašu, kad pasaulio čempionato etapas nebus vienintelė galimybė kitąmet išvysti vandens formules Lietuvoje. „Dėl teisės rengti kitų metų Europos čempionatą varžosi Lietuva ir Anglija, tačiau pirmenybė teikiama Lietuvai. Labai norėtume surengti lenktynes Lietuvoje. Žiūrėsime, ar bus norinčių prisidėti savivaldybių. Svarstyklės krypsta mūsų naudai ir tai didelė pagarba mums, kaip organizatoriams“, – pasakojo E. Riabko.