Abu komandų strategai pripažino – rezultatas dėsningas. „Mačo eiga galėjo pakrypti į abi puses. Smagu A lygoje pajusti tokio intensyvumo rungtynes. Matome, kaip pasikeičia futbolas, kai tribūonse yra žiūrovų. Kiekvienas momentas – kamuolio praradimas, klaida, perėmimas – sukelia žiūrovų emocijas. Tokį futbolą norime matyti. Kalbant apie žaidimo kokybę, ji nebuvo gera. Susitiko dvi komandos, kurios žinojo, kad mačo baigtis lemia labai daug. „Sūduva“ galingai pradėjo, vėliau mes po truputį išnaudojome erdves tarp jų grandžių ir dažniau kontroliavome kamuolį. Išskyrus pabaigą, daug nesukūrėme, tad mačo baigtis yra logiška“, – po mačo teigė „Žalgirio“ vyr. treneris Aurelijus Skarbalius. Nors pirmo kėlinio antroje pusėje „Žalgiris“ dažniau kontroliavo kamuolį, o nuo 81-osios minutės turėjo kiekybinę persvarą – „Sūduva“ žaidė be gynėjo Vaido Slavicko, kuris prieš save išvydo antrą geltoną kortelę, žalgiriečiai per mačą taip ir nesukūrė ypač pavojingų, įvarčiu galėjusiu pasibaigti, momentų. „Atakas pradėdavome gerai, bet sunkiai pasiekdavome jų vartus. Tai parodo gerą „Sūduvos“ gynybą, tai gera komanda. Bet esu įsitikinęs, kad kai „Sūduva“ atvyks į Vilnių, sutiks kitą „Žalgirį“. Turėjome daug netekčių, o „Sūduvos“ pusėje buvo psichologinė persvara. Bet pagyriau vyrus – viskas prasideda galvoje. Šiandien pamatėme, kad mačo pradžia buvo sunki, bet vėliau įsivažiavome, sveikinu vyrus parodžius gerąją pusę. Pritrūko šaltakraujiškumo, turėjome tris pusproges, tačiau tikslo nepasiekėme, nes pritrūkdavo tikslesnio perdavimo ar dar vieno lietimo. Tai parodo, kad turime komandą, kurioje daug naujų žaidėjų ir mums kol kas trūksta tikėjimo, kad mums pasiseks. Trūko ir patirties, kaip tokią situaciją išnaudoti“, – teigė žaliai baltų vairininkas. „Žalgiris“ lieka vienintele komanda A lygoje, kuri dar nepraleido įvarčio. Anot A. Skarbaliaus, geros gynybos pamatai pakloti per pasiruošimo etapą. „Sezono pradžioje sakiau vyrams, kad galime turėti geriausius žaidėjus, bet jei nesiginsime kaip komanda, praleisime įvartį ar du, vadinasi, mums reikės mušti 2-3 kartus. Pasiruošimo metu daug dėmesio skyrėme gynybai, dabar akcentuosime, kaip įmušti daugiau įvarčių“, – kalbėjo A. Skarbalius.  „Sūduvos“ strategas Vladimiras Čeburinas apgailestavo, kad mačas baigėsi be įvarčių. „Pirmame kėlinyje norėjome spausti varžovus, ne visada sekėsi. Turėjome standartinių situacijų, bet nepavyko įmušti. Pirmame kėlinyje per giliai atsitraukėme, tai leido „Žalgiriui“ kontroliuoti žaidimą. Tačiau mūsų gynyba neleido sukurti progų svečiams. Buvo geras mačas, abi komandos siekė nepraleisti ir pelnyti įvartį, pagal žaidimą galėjome laimėti, tačiau šiandien išsiskyrėme lygiosiomis“, – kalbėjo V. Čeburinas.   