Lenktynės Paryžius - Rubė yra laikomos vienomis sunkiausių dviračių lenktynių pasaulyje. Dviratininkams „Šiaurės pragare“ šiemet teko įveikti 257 km, iš kurių 54,5 km sudarė akmenimis grįsto kelio atkarpos. Lenktynes laimėjo pasaulio čempionas Peter Sagan („Bora - Hansgrohe“) – 5 val. 54 min. 6 sek. Antras finišavo Gedimino Bagdono komandos draugas šveicaras Silvanas Dillier („Ag2r La Mondiale“). Ignatas Konovalovas („Groupama - FDJ“, +12.54) užėmė 66-ą vietą. Lenktynėse dar dalyvavo G. Bagdonas ir Aidis Kruopis („Verandas Willems - Crelan“). Iš 175 dviratininkų klasifikuotas 101.  E. Šiškevičius finišavo praėjus beveik valandai po P. Sagano triumfo. Lietuviui dar reikėjo įveikti daugiau nei 30 km, kai jis sužinojo apie slovako pergalę. „Visą dėmesį buvau sutelkęs į važiavimą ir, iki finišo likus 30 km, supratau, kad iš varžybų pasitraukusius dviratininkus surenkančio automobilio vairuotojas nori mane sustabdyti. Bet jau buvau įveikęs 230 kilometrų ir bereikėjo nuvažiuoti tik 30“, – Belgijos transliuotojui „Sporza“ sakė E. Šiškevičius. Jis važiavo toliau. Iki finišo likus 17 km, lietuvis pradūrė dviračio padangą. Atsarginį ratą Evaldas pasiėmė iš sugedusio savo komandos automobilio, kuris jau keliavo automobilvežyje. Lietuvos dviratininkas pasikeitė ratą ir, palaikomas po lenktynių besiskirstančių dviračių sporto gerbėjų, mynė link finišo. E. Šiškevičius, pasiekęs Rubė treką, kuriame dviratininkai finišavo, pamatė, kad apsaugos darbuotojai jau uždarinėja vartus. Bet jie įleido lietuvį į treką. Jame E. Šiškevičius, apsukęs ratą, kirto finišo liniją. „Nemėgstu pasiduoti nei dviračių sporte nei gyvenime. Pasitarime prieš lenktynes mūsų komandos sporto direktorius nurodė įveikti visą distanciją. Aš tai padariau“, – sakė E. Šiškevičius. Lietuvos dviratininkas sulaukė daugybės palaikymo žinučių, o vienas dviračių sporto gerbėjas Evaldui sakė, kad filmuotą medžiagą apie jo didvyriškumą ketina parodyti savo vaikams.