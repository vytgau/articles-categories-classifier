Vartininkų treneris A. Paškevičius su žaliais ir baltais darbuojasi nuo 2015 metų, o vyriausio trenerio asistentas R. Džiaukštas prie „Žalgirio“ prisijungė 2016 metų pradžioje. Jie bus pagrindiniais A. Skarbaliaus pagalbininkais organizuojant bei vykdant treniruočių procesą, ruošiantis rungtynėms. Savo ruožtu, M. Čeliauskas ir R. Pranaitis klube bus atsakingi už naujus veiklos barus. Nuo 2011 metų Nacionalinėje futbolo akademijoje dirbęs M. Čeliauskas rūpinsis žalgiriečių fiziniu pasirengimu, o R. Pranaitis „Žalgiryje“ atliks videoanalitiko funkcijas. „Manau, kad pasirinkome geriausius specialistus, atitinkančius visus pareigybių aprašymus. R. Džiaukštas ir A. Paškevičius turi sukaupę nemenką trenerių darbo patirtį, jie puikiai išmano ir „Žalgirio“ veiklos specifiką. M. Čeliauskas ir R. Pranaitis yra jauni, bet labai talentingi, gabūs ir perspektyvūs savo srities specialistai. Marius bus atsakingas už žaidėjų fizinį pasirengimą, stebės jų fizinį stovį, individualiai darbuosis su futbolininkais, prižiūrės jų atsistatymą po traumų ir taip toliau. Roko dispozicijoje bus visa futbolininkų darbo treniruotėse ir rungtynėse statistika. Kitą sezoną mes filmuosime ne tik rungtynes, bet ir kiekvieną treniruotę, kaupsime duomenis, juos analizuosime ir pagal gautus rezultatus nustatysime darbo kryptis. Jų laukia labai sunkus ir atsakingas darbas, bet aš tikiu, kad visi kartu pasieksime geriausius rezultatus“, – teigė A. Skarbalius. „Žalgirio“ trenerių komandoje taip pat tęs darbą ir praėjusį sezoną dublerių ekipai vadovavęs Vaidas Sabaliauskas. Šiam futbolo specialistui patikėta rūpintis jaunimo integravimo į pagrindinę komandą reikalais, be to, kitą sezoną jis atliks ir „Žalgiris B“ komandos vyriausiojo trenerio Žydrūno Grudzinsko asistento funkcijas. Į pirmą treniruotę žalgiriečiai susirinks kitų metų sausio 8 dieną.