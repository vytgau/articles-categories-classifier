H. Vindsoras kartu su Jekaterina Aleksandrovskaja startuos dailiojo čiuožimo sportinių porų varžybose. „Tai nuostabus ir neįtikėtinas pasiekimas – tapti pirmuoju Australijos čiabuviu, dalyvausiančiu žiemos olimpinėse žaidynėse, - sakė H. Vindsoras. - Augau pirmykštėje bendruomenėje ir visada buvau apsuptas senosios kultūros, tad tai buvo didžiulė mano gyvenimo dalis ir ja be galo didžiuojuosi“. Vasaros olimpinėse žaidynėse Australijai atstovavo 51 čiabuvis, tačiau pirmųjų vietos gyventojų nebuvo žiemos žaidynėse. 21-erių metų H. Vindsoras ir 17-metė J. Aleksandrovskaja kovo mėnesį triumfavo pasaulio jaunimo dailiojo čiuožimo čempionato sportinių porų varžybose. Duetas treniruojasi Sidnėjuje ir Maskvoje. Australijos olimpinio komiteto atstovas Mattas Carrollas teigė, kad H. Vindsoro patekimas į olimpinę rinktinę tapo istoriniu įvykiu Australijos olimpizme. „Tikimės, kad jis įkvėps jaunus čiabuvius sportininkus, kad šie galėtų sekti jo pėdomis ir dalyvauti aukšto rango žiemos sporto varžybose“, - kalbėjo M. Carrollas. 