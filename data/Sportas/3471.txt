Be pralaimėjimų A grupėje žaidusi „Baltrex-Šiaulių“ ekipa pusfinalyje 24:12 nugalėjo Baltijos čempionę Kauno „Žalgirio“ ekipą, o finale po dramatiško trilerio 19:15 įveikė pagrindinį savo varžovą Šiaulių „Vairo-Kalvio“ klubą. „Vairas-Kalvis“ likus žaisti dvi minutes dar pirmavo 15:5, bet „Baltrex-Šiaulių“ regbininkai fantastiškai sužaidė paskutinėmis minutėmis ir pelnė du pergalingus žeminimus su realizacijos smūgiais. „Sunkiausia buvo nepalūžti psichologiškai kai atsilikome trimis žeminimais. Reikėjo užvesti komandą, kad kažkas nenuleistų galvų. Tikėjome iki galo ir padarėme tai, ką geriausiai mokame“, – po rungtynių sakė „Baltrex-Šiaulių“ kapitonas Žygimantas Radžius. „Baltrex-Šiauliams“ tai buvo pirmasis šio sezono trofėjus, kuris suteikė teisę vėl atstovauti Lietuvai Europos regbio-7 Čempionų taurės turnyre. „Labai džiugu, kad grįžome į pergalių kelią. Pasikalbėjome su žaidėjais, surinkome pilną komandą ir į „Top“ lygą tikriausiai grįžime su nauja jėga. Noriu padėkoti organizatoriams, kad nors oras buvo prastas, į čempionatą atvyko visos stipriausios Lietuvos komandos. Tiek pusfinalyje, tiek finale turėjome sunkią kovą“, – kalbėjo „Baltrex-Šiaulių“ treneris Edmundas Ščavinskas. „Baltrex-Šiaulius“ į priekį Lietuvos čempionate vedė po traumos atsigavęs Vytaras Bloškys. Jis įsitikinęs, kad ši pergalė bus svarbi ruošiantis likusioms kovoms Baltijos „Top“ lygoje. Joje „Baltrex-Šiauliai“ savo padėtį susikomplikavo kai pralaimėjo rungtynes „Vairui-Kalviui“ 16:37. „Po kelių savaičių darbo pagaliau grįžome į pergalių kelią. Daug dirbome ne tik treniruotėse, bet ir už aikštelės ribų, daug bendravome tarpusavyje ir ši pergalė parodo, kad einame teisingu keliu. Nepalaidojame dar vilčių pakovoti ir dėl „Top“ lygo titulo“, – kalbėjo V. Bloškys. „Vairo-Kalvio“ komandos treneris Gediminas Marcišauskas neslėpė apmaudo dėl išsprūdusių aukso medalių, bet liko patenkintas savo auklėtinių žaidimo kokybe. „Specialiai šiam čempionatui nesiruošėme, bet apmaudu taip pralaimėti finalą. Žaidimo kokybė mane tenkino, pusantro kėlinio kontroliavome žaidimą, bet mažos klaidos nulėmė galutinį rezultatą. Antra vieta nesu nusivylęs, nes pademonstravome gerą žaidimą. Dabar ruošimės tolimesnėms kovoms „Top“ lygoje“, – kalbėjo G. Marcišauskas. „Rungtynės buvo neblogos. Baltijos čempionato finale žaidėme per daug atsipalaidavę, o dabar finalas buvo kovingas. Finale laimė šypsojosi priešininkams. Mes pirmaudami neišlaikėme šalto proto. Tuo ir pasireiškia profesionalumas, kai reikia aikštėje priimti tinkamus sprendimus reikalingais momentais. Mes laiku to nepadarėme“, – pridūrė „Vairo-Kalvio“ veteranas Mindaugas Misevičius.  Bronzos medaliai atiteko „Žalgirio“ regbininkams. Jie mažajame finale 45:14 nugalėjo „Skorpiono-Citmos“ ekipą. Mače dėl penktosios vietos Šiaulių sporto gimnazija 45:12 nugalėjo Panevėžio „Klevo-PRS“ komandą. Geriausiais Lietuvos regbio-7 čempionato žaidėjais pripažinti V. Bloškys, Tomas Kurila („Žalgiris“), M. Misevičius, Ginas Medvedevas („Skorpionas-Citma“), Deividas Peskovas (Šiaulių sporto gimnazija) ir Kasparas Lukoševičius („Klevas-PRS“).