„Lietuvos tautinio olimpinio komiteto prezidentės Dainos Gudzinevičiūtės ir misijos vadovo Einiaus Petkaus sprendimą lėmė tai, kad Andrejus yra jauniausias mūsų komandoje", – teigė viena Lietuvos misijos vadovių Vida Vencienė. Iš devynių į Pjongčangą atvykusių Lietuvos sportininkų uždarymo parade žygiuos tik keturi –A.Drukarovas ir trys slidininkai – Marina Kaznačenko, Mantas Strolia ir Modestas Vaičiulis. Kiti penki olimpiečiai jau išvykę namo. Per likusias iki žaidynių pabaigos dienas lietuviams liko tik vienas startas – vasario 24 d. M.Strolia varžysis 50 km slidinėjimo klasikiniu stiliumi lenktynėse. Vasario 9 d. per žaidynių atidarymą Lietuvos vėliavą nešė biatlonininkas Tomas Kaukėnas.