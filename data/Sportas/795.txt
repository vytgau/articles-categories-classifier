Bent trumpam Pjongčango žiemos olimpines žaidynes buvo įsijungę trys ketvirtadaliai šalies gyventojų, arba per 2 mln. žiūrovų. Labiausiai žiūrovus traukė rungtys, kuriose šiemet ar anksčiau yra varžęsi Lietuvos atstovai – biatlonas ir dailusis čiuožimas, taip pat domino akrobatinis slidinėjimas bei šuoliai su slidėmis. „Su vasaros olimpinėmis žaidynėmis, ypač kai žaidžia šalies krepšinio rinktinė, žiemos olimpiadai sunku konkuruoti, tačiau dėmesio ji sulaukia. Iš viso Pjongčango olimpiados bent vieną transliaciją gyvai stebėjo 74 proc. šalies gyventojų, dar papildomas procentas pasinaudojo atidėto žiūrėjimo funkcija ir peržiūrėjo kai kurias žaidynių dalis vėliau – taigi trys ketvirtadaliai Lietuvos parodė susidomėjimą šiuo pasaulinės svarbos sporto įvykiu“, – sakė „Kantar TNS“ media tyrimų ir įžvalgų vadovė Lina Petraitienė. Pasak jos, populiariausias tradiciškai buvo žaidynių atidarymas. Jį stebėjo 35 proc., arba 948 tūkst. gyventojų (iš jų didžioji dalis, 32,1 proc., stebėjo gyvai). Atidarymo ceremonija buvo rodyta du kartus, vakarinė transliacija turėjo aukštesnę auditoriją nei rodyta perpiet – jos konsoliduotas reitingas siekė beveik 8 procentus. Uždarymą tiesiogiai iš viso stebėjo apie ketvirtadalis šalies gyventojų (23,1 proc., arba 631 tūkst., o įskaičiavus ir atidėjusius peržiūras – beveik 24 proc. (daugiau nei 651 tūkst.)). Aukščiausius rodiklius turėjo uždarymo transliacija, rodyta vasario 25 dieną pietų metu per TV3 (vėliau buvo rodyta ir per TV6) – jos konsoliduotas reitingas siekė beveik 6 proc. Prieš ketverius metus vykusių Sočio žiemos olimpinių žaidynių bent vieną transliaciją stebėjo 79,2 proc. (2,25 mln.) Lietuvos gyventojų.