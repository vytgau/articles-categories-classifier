Išvykoje iškovota pergalė 2:1 riterius verčia jaustis gana komfortiškai. Varžovai norėdami patekti į kitą etapą privalės mušti mažiausiai du įvarčius. „Į pirmųjų rungtynių rezultatą nežiūrime. Rytoj viskas prasidės iš naujo. Tiesa, mūsų tikslas išliks toks pat – į aikštę eisime laimėti“, – spaudos konferencijoje kalbėjo „Trakų“ vyriausiasis treneris Olegas Vasilenka. „Noriu pabrėžti, kad per savaitę niekas nepasikeitė. Jie kalbėjo, kad yra favoritai. Tegul kalba ir toliau. Mūsų tikslas – žaisti futbolą. Kokybišką futbolą. Kol jie kalbėjo – mes dirbome“, – akcentavo riterių strategas. Prieš pirmąsias serijos rungtynes „St.Johnstone“ treneriai ir žaidėjai daug dėmesio skyrė LFF sintetinei dangai. „Trakų“ kapitonas Arūnas Klimavičius siūlo to per daug nesureikšminti. „Iš Škotijos mes grįžome su teigiamu rezultatu, tačiau reikia turėti omeny, kad kol kas atlikome tik pusę darbo. Nežinau, ar sintetikai verta skirti tiek daug dėmesio, juk šiais laikais daug kas žaidžia tiek ant natūralios dangos, tiek ant sintetikos. Be to, škotų žaidimo stilius – ilgi perdavimai. Tai dar labiau verčia manyti, kad danga tikrai neatliks ryškaus vaidmens“, – kalbėjo A.Klimavičius. „Trakų“ vyriausiajam treneriui pergalė Škotijoje buvo pirmoji per jo karjerą Europos turnyruose. „Jei atvirai, tik jūs man apie tai priminėte. Mano asmeniniai laimėjimai man nėra svarbūs. Mano prioritetas yra komanda. Dėl to, man žymiai svarbiau savo ekipą paruošti taip, kad ji žaistų efektyviau, demonstruotų gražesnį žaidimą ir laimėtų rungtynes“, – dėstė O. Vasilenka. Rungtynės sostinės LFF stadione bus žaidžiamos ketvirtadienį 19.00 valandą. Bilietus su nuolaidos kodu „Trakai“ galite įsigyti už simbolinę kainą. Antrajame atrankos etape „Trakai“ – „St.Johnstone“ poros nugalėtoju bus švedų IFK „Norrkoeping“ – Kosovo „Priština“ nugalėtojai. Pirmąsias rungtynes švedai laimėjo net 5:0.