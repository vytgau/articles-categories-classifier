„Utenio“ komanda labai energingai pradėjo rungtynes ir jau 4 minutę galėjo išsiveržti į priekį, kai po Pablo Navaso perdavimo iš krašto Yassine'o Kharboucho galva smūgiuotas kamuolys atsimušė į skersinį. Netrukus prapliupęs lietus apsunkino sąlygas abiejų ekipų futbolininkams, tad aikštėje buvo nemažai žaidimo broko. Tiesa, komandos stengėsi demonstruoti atvirą futbolą, o mėgindami aštrinti žaidimą uteniškiai labai dažnai patekdavo į nuošalės spąstus. 35 minutę baudos smūgį bandęs realizuoti P. Navasas pavojingai smūgiavo greta vartų, o po dviejų minučių „Utenis“ praleido įvartį. Tuomet šeimininkai prarado kamuolį aikštės viduryje ir „Atlantas“ surengė rezultatyvią kontrataką, kurią įvarčiu pavertė du baltarusiai – po Dmitrijaus Germano perdavimo iš arti pasižymėjo Dmitrijus Mazalevskis – 0:1.  Po ramios antro kėlinio pradžios abi komandos vėl pasinėrė į atvirą futbolą. 52 minutę „Atlanto“ baudos aikštelėje be priežiūros paliktas Borja Aizpunas turėjo galimybę išlyginti rezultatą, bet klaipėdiečius išgelbėjo puikią reakciją pademonstravęs vartininkas Deividas Mikelionis. Netrukus neprastesnę progą vėjais paleido atlantietis D. Germanas, laisvas iš kelių metrų šovęs virš vartų. Nepatenkintas tokia dvikovos eiga „Utenio“ treneris Davidas Campana vieną po kito atliko visus tris keitimus, stiprindamas puolimą. Uteniškiai išsigelbėjo 72 minutę. „Atlanto“ gynėjas Mantas Fridrikas galva atmušė kamuolį, šis atiteko „Utenio“ legionieriui iš Kolumbijos Johnui Garciai Hernandezui. Futbolininkas efektingu smūgiu nuo baudos aikštelės linijos išlygino rezultatą – 1:1. Rungtynių Utenoje pabaiga buvo labai energinga. Abi komandos stengėsi išplėšti pergalę. Iš pradžių klaipėdiečiui Maksimui Čyžui dėkingoje situacijoje nepavyko nukreipti kamuolio į vartus, o po to jau uteniškių atstovas Philipas Anthony Atbashyanas iš arti smūgiavo virš skersinio. O rungtynes vainikavo puikus „Utenio“ vartininko Francisco Ramirezo epizodas. Kai prieš jį vienas atsidūrė D. Mazalevskis, atrodė, kad baltarusis išplėš „Atlantui“ pergalę. Tačiau F. Ramirezas išgelbėjo savo komandą. Paskutinėmis sekundėmis „Utenio“ komanda veržėsi į priekį mėgindama išplėšti pergalę, bet galiausiai buvo užfiksuotos lygiosios – 1:1. Jos pratęsė „Atlanto“ nelaimėtų rungtynių seriją iki dešimties. Utenos „Utenis“ – Klaipėdos „Atlantas“ 1:1 (0:1) „Utenis“: F. Ramirezas, G. Smitarello, B. Aizpunas, A. Levšinas (70' Ph. A. Atbashyanas), I. Berruezo, J. R. Rabadanas (67' A. Lopezas), P. Navasas (61' A. Fofana), D. Traore, J. Hernandezas, C. Carrasco, Y. Kharbouchas. „Atlantas“: D. Mikelionis, V. Gašpuitis, M. Beneta, J. Raziūnas, M. Fridrikas, D. Germanas, D. Šimkus, A. Čofu (76' M. Čyžas), D. Andronicas, T. Labukas (86' D. Kazlauskas), D. Mazalevskis. Įvartis: J. Hernandezas (72); D. Mazalevskis (37). Geltonos kortelės: D. Traore (57), I. Berruezo (60); D. Germanas (60), J. Raziūnas (65). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): Rezultatyviausi čempionato žaidėjai: A. Paniukovas („Atlantas“) – 11, D. Šermas („Žalgiris“) – 10, Elivelto („Žalgiris“) – 8, M. Maksimovas („Trakai“) – 8.