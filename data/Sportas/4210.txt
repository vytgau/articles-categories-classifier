Buriavimu A. M. Brazauskas jaunystėje rimčiau susidomėjo paragintas vėliau ilgamečio savo įgulos draugo, o tuo metu taip pat dar tik būsimo Lietuvos buriuotojų sąjungos prezidento Jurgio Vilemo. „Tuo metu buvau neblogai buriuojantis, todėl galėjau rinktis man patinkamą laivą. Į akį iš karto krito „Žvaigždė“, kurią ir pasirinkau. Išsirinkus laivą teko ieškotis ir įgulos nario. „Žvaigždė“ – tokia klasė, kuriai reikia tvirto ir stipraus jūreivio, o man likimas netyčia lėmė sutikti kaip tik tokį – jauną, stiprų, aukštąjį mokslą ką tik baigusį ir tuo metu inžinieriumi dirbusį jaunuolį – Algirdą Brazauską“, – apie būsimo Lietuvos prezidento atėjimą į buriavimą pasakoja J. Vilemas. A. M. Brazauskas daugiausiai dalyvaudavo taip pat Kuršių mariose vykdavusiuose Lietuvos buriavimo čempionatuose, į kuriuos buriuotojai savo jachtomis nukeliaudavo Nemunu. Pats prezidentas jau vėliau, 1999 metais, kalbinamas žurnalisto Gedimino Pilaičio, buriavimą Kuršių mariose, kurios dažnai buriuotojams būna atšiaurios ir vasarą, prisiminė kaip iššūkį ir abejojo ar šiais laikais buriuotojai ryžtųsi anuometinėmis jachtomis – nedidelėmis ir lengvai virstančiomis – buriuoti daugiadienėse „Kuršių marių regatose“: „Jokių patogumų ten nebuvo. Kai rugpjūčio pabaigoje išplaukdavome į marias, kūną košdavo žvarbūs vėjai, naktimis šaldavome prie vairo. Išbandymai buvo rimti, ne tokie kaip dabar, bet visi degė entuziazmu.“ Buriavimas A. M. Brazauskui visą gyvenimą išliko artimu ir brangiu užsiėmimu. Jau nepriklausomybės metais, aktyviai dalyvaudamas Lietuvos politikoje, jis tampa ir „Kuršių marių regatą“ globojančiu komodoru, ne kartą lankosi jos atidarymo ir uždarymo ceremonijose. „Man patinka gyventi jachtoje ir ją valdyti. Jaučiu didelį malonumą, kai vėjelis dvelkia į bures ir jachta be garso skrieja vandens paviršiumi. Buriavimas – su niekuo nepalyginamas sportas ir pramoga“,– apie buriavimą kalbėjo prezidentas. Jau po A. Brazausko mirties, pagerbiant ilgametį regatos globėją, pereinamajai komandinei regatos taurei suteiktas A. M. Brazausko vardas. „Kuršių marių regata“ – tai didžiausias ir giliausias tradicijas turintis buriavimo renginys Lietuvoje, kuris šiemet vyks jubiliejinį 50-ąjį kartą. Startavusi 1954 metais, regata šiandien jau tapo ne tik buriavimo varžybomis, į kurias susirenka profesionaliausi Lietuvos buriuotojai, bet ir kasmetine Klaipėdos bei Nidos švente, džiuginančia šių miestų gyventojus ir svečius.