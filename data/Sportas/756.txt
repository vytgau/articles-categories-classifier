Solidžią pergalę svečiuose pasiekė gilioje duobėje esantys Londono „Arsenal“ futbolininkai. Arsene'o Wengero auklėtiniai „San Siro“ stadione 2:0 (2:0) pranoko AC „Milan“ komandą ir žengė tvirtą žingsnį ketvirtfinalio link. „Arsenal“ gretose po kartą pasižymėjo Henrikhas Mkhitaryanas (15 min.) ir Aaronas Ramsey (45+4 min.).  Netikėtą pergalę išvykoje pasiekė ir austrų „Salzburg“ klubas, 2:1 (0:0) įveikęs Dortmundo „Borussią“. Abu įvarčius nugalėtojams pelnė saugas Valonas Beriša (49 min. iš 11 metrų baudinio ir 55 min.). 63 min. rezultatą sušvelnino Andre Schuerrle.  Šeimininkus nuliūdino ir „Lyon“ ekipa, kuri 1:0 (1:0) palaužė Maskvos CSKA. Vienintelį įvartį 68 min. smūgiu galva po kampinio įmušė Marcelo.  Savo tvirtovę pavyko apginti tik Madrido „Atletico“. Diego Simeone's vyrai 3:0 (1:0) pranoko Maskvos „Lokomotiv“. 22 min. tikslus buvo Saulis Niguezas, 47 min. – Diego Costa, o 90 min. – Koke.  Pralaimėjo ir trečia Rusijos atstovė turnyre: Sankt Peterburgo „Zenit“ svečiuose 1:2 (0:0) nusileido „Leipzig“ futbolininkams. Tiesa, „Zenit“ pačioje susitikimo pabaigoje, 86 min., sugebėjo pelnyti svarbų įvartį, kai puikiu baudos smūgiu pasižymėjo Domenico Criscito.  Atsakomosios dvikovos vyks lygiai po savaitės – kitą ketvirtadienį.  Rungtynės: AC „Milan“ 0 – 2 Londono „Arsenal“ Madrido „Atletico“ 3 – 0 Maskvos „Lokomotiv“ Maskvos CSKA 0 – 1 „Lyon“ Dortmundo „Borussia“ 1 – 2 „Salzburg“ Romos „Lazio“ 2 – 2 Kijevo „Dinamo“  „Marseille“ 3 – 1 Bilbao „Athletic“  „Leipzig“ 2 – 1 Sankt Peterburgo „Zenit“ Lisabonos „Sporting“ 2 – 0 „Plzen“  Turnyro finalas šiemet bus surengtas Lione, Prancūzijoje, numatyta data – gegužės 16 dieną. Praėjusiais metais UEFA Europos lygą laimėjo „Manchester United“ klubas, kuris finale Solnoje 2:0 pranoko Amsterdamo „Ajax“.