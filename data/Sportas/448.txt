Klaipėdos „Atlantas“ – „Palanga“. Kovo 30 dieną 18 val. Klaipėda, centrinio stadiono dirbtinės dangos aikštė. Klaipėdiečiai pirmą kartą savo istorijoje aukščiausioje šalies lygoje priims čempionato debiutantus iš netolimos Palangos. Ketvirtoje turnyro lentelės vietoje žengiantys atlantiečiai rinktinių pertraukos metu sužaidė kontrolines rungtynes su Latvijos klubu – Ventspilio „Ventspils“. Tą kartą Algimanto Briaunio kariauna buvo sutriuškinta rezultatu 1:5, tad treneriui po nesėkmingos akistatos beliko pajuokauti, jog susitikimą stebėjusius „Palangos“ atstovus buvo norima užliūliuoti. Skaitlingos klaipėdiečių pajėgos dar labiau pasipildė: į uostamiestį atvyko brazilas Bruno Vieira de Souza, o į rikiuotę grįžo komandos kapitonas Andrius Bartkus. Du taškus po ketverių rungtynių savo sąskaitoje turinti „Palanga“ taip pat sužaidė kontrolinį mačą. Tiesa, Pirmoje lygoje rungtyniaujančios Gargždų „Bangos“ įveikti nepavyko – susitikimas baigėsi lygiosiomis 1:1. Įdomu, ar dviejų Vakarų Lietuvos ekipų akistatoje pasirodys Lukmanas Haruna. Legionierius iš Nigerijos antroje dvikovoje su „Trakais“ žaidė tik pirmame kėlinyje, o po pertraukos mače nepasirodė. Vilniaus „Žalgiris“ – „Jonava“. Kovo 30 dieną 19.30 val. Vilnius, „Sportima“. Vis dar nė vieno įvarčio nepraleidęs sostinės „Žalgiris“ sieks pratęsti šią seriją ir mače su ne itin sėkmingai sezoną pradėjusia „Jonava“. Vilniaus klubo trenerį Aurelijų Skarbalių turėjo pradžiuginti nusisekusi kelionė į Lenkiją. Balstogėje vicečempionai 4:2 įveikė dabartinius Lenkijos čempionato lyderius „Jagiellonia“ futbolininkus. Nors komandai dar greičiausiai nepadės Marko Tomičius bei Jeremy Manzorro, tačiau savo šanso pasireikšti nekantriai laukia solidžiai Lenkijoje atrodę mažiau A lygoje žaidžiantys žaidėjai – Liviu Antalis, Louisas Ogana bei du įvarčius pelnęs Serge‘as Nyuiadzi. Praėjusiame ture skaudų pralaimėjimą namie patyrę jonaviečiai pajautė pergalės skonį Latvijoje. „Jonava“ po Lauryno Stonkaus bei Gilberto Gomeso įvarčių 2:0 įveikė „Jelgava“ futbolininkus. Tiksliu smūgiu pasižymėjęs pastarasis brazilas šį mačą dėl diskvalifikacijos privalės praleisti, savo ruožtu, vidurio gynėjo pozicijoje galintis žaisti Martynas Dapkus vis dar gydosi traumą. Kita vertus, jonaviečiai praėjusio čempionato pabaigoje nukovė žalgiriečius ir su buvusiu „Žalgirio“ saugu Vytautu Lukša norės tą padaryti dar kartą. „Kauno Žalgiris“ – Kauno „Stumbras“. Kovo 31 dieną 13 val. Kaunas, NFA stadionas. Dvi pergales iš eilės iškovojusi Mindaugo Čepo treniruojama komanda trykš noru pratęsti pergalių seriją pirmame šio sezono Kauno derbyje. Keturis įvarčius nuo „Trakų“ sniego mūšyje praleidę žalgiriečiai per kitus du mačus išlaikė savo vartus „sausus“. Prie to labai svariai prisidėjo į rikiuotę grįžęs buvęs „Stumbro“ gynėjas Tomas Snapkauskas, kuris su kita Kauno komanda praėjusiais metais atsisveikino ne pačiu maloniausiu būdu. M. Čepą turėtų džiuginti vis kitas iššaunantis jaunas futbolininkas – Povilas Malakas, Ernestas Mickevičius ir Gratas Sirgėdas jau pasižymėjo pirmaisiais sezono įvarčiais, o „Stumbrui“ pavojų kels ne tik jie. Simonas Paulius puikiai skirsto komandos draugams perdavimus, patyręs Linas Pilibaitis – taip pat tyko savo šanso. Kitas Kauno klubas per pertrauką pristatė naujoką – saugą iš Gvinėjos Ibarhimą Sory, kuris jau debiutavo „Stumbro B“ ekipoje Pirmoje lygoje. Su praėjusio sezono prizininkais pirmojo rato mačus sužaidęs „Stumbras“ kol kas su dviem taškais yra turnyro lentelės apačioje, tad Kauno derbis yra puiki proga įsirašyti pirmąją sezono pergalę ir priartėti prie aukščiau esančių konkurentų. Kita vertus, Mariano Barreto kariaunai teks pagaliau prabilti puolime – su vienu pelnytu įvarčiu „Stumbras“ yra pati nerezultatyviausia čempionato komanda. „Trakai“ – Marijampolės „Sūduva“. Kovo 31 dieną 13 val. Vilnius, „Sportima“. 5-asis A lygos turas finišuos centriniu maču tarp „Trakų“ ir „Sūduvos“ – klubų, neslepiančių čempioniškų ambicijų. Vienu maču daugiau už artimiausius konkurentus sužaidusi Senosios sostinės komanda gali priversti sirgalius pamiršti blankų pirmąjį sezono mėnesį. Kaip pasiekti teigiamą rezultatą mačuose su „Sūduva“, „riteriai“ žino puikiai, kadangi namuose nuo 2015 metų marijampoliečiams yra pralaimėję vos kartą. Pozityvo turėtų įpūsti ir solidžios lygiosios 1:1 su pajėgia Minsko „Dinamo“ vienuolike, ir Modesto Vorobjovo debiutas rinktinėje. Be to, du šiame mače apsilankę sirgaliai galės laimėti kelionę į Berlyną, o per pertrauką savo pasirodymą surengs kamuolio žongliravimo meistras Eduardas Butiuto. „Sūduvai“ taip pat papildomą impulsą turėtų suteikti tiek mače su Armėnija pirmą karjeros įvartį rinktinėje pelnęs Ovidijus Verbickas, tiek puikiai gynyboje rungtyniavęs Algis Jankauskas. Pamatė per pertrauką čempionai ir savo silpnąją vietą – gynybą standartinių padėčių metu. Gardino „Neman“ ekipa tokiu būdu pelnė net tris įvarčius ir mačą su Marijampolės klubu baigė lygiosiomis 3:3. Šį sykį Vladimiras Čeburinas ieškos kito pasirinkimo kairiajame gynybos krašte, kadangi dėl diskvalifikacijos negalės rungtyniauti tris rezultatyvius perdavimus šiemet atlikęs Vaidas Slavickas.