„Kaip ir daugelis, lietuvių konsulo tėvas emigravo į Argentiną, bet vėliau įsikūrė Peru sostinėje. Kadangi vienintelė Pietų Amerikoje mūsų šalies ambasada yra Brazilijoje, konsului tenka dažnai padėti lietuviams, ypač nutikus nelaimėms“, – pasakojo B. Bardausko komandos „Perkūnas Team“ narė Marija Dubickienė. Konsulas į karinėje bazėje įrengtą technikos iškrovimo parką atvyko būtent B. Bardausko kvietimu ir lydimas „Perkūnas Team“ komandos vadovo, argentiniečio Carloso Brebbios aplankė tiek B. Bardausko ekipą, tiek dar tris Dakaro ralyje startuosiančius Lietuvos automobilių ekipažus. Čia jis pabendravo su lenktynininkais ir palinkėjo jiems sėkmės. „Po apsilankymo konsulas sakė, jog seks Balio pasirodymus ir pasiūlė mūsų komandai surengti ekskursiją į garsiausius Limos muziejus“, – teigė „Perkūnas Team“ komandos vadovas C. Brebbia.  Dakaro ralis prasidės sausio 6 d. Jame numatyta iš viso 14 etapų. Motociklininkų klasėje rungsis 141 dalyvis, o B. Bardauskas startuos 98-uoju numeriu. Paskutinį kartą Dakaro ralyje B. Bardauskas startavo 2009 m., tačiau trečiame etape nukritęs nuo motociklo susilaužė abi rankas. Neįtikėtinų valios pastangų dėka ir skausmą malšinant vaistais jis įveikė dar tris etapus, bet septintojo etapo metu nusprendė pasitraukti iš lenktynių. Šiemet B. Bardauskas tikisi pasiekti šio ralio reido finišą. Tai pagrindinis jo tikslas.