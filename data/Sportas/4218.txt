Atrodytų paradoksalu, kad „Trakų“ vyriausiasis treneris Olegas Vasilenka po pergalės namuose atrodė kiek prislėgtas ir susirūpinęs. Jei nežinotume fakto, kad nuo 62 min. „Trakai“ turėjo net dviejų žaidėjų persvarą: 57 min. už grubią pražangą pašalintas pirmo svečių įvarčio autorius Stenio Junioras, o po penkių minučių antrą geltoną kortelę prieš save išvydo Ardianas Cuculi. Tačiau „Trakai“ nepasinaudojo šansu šią persvarą paversti solidesne pergale. Išvykoje lengva nebus, tačiau „Trakai“ neturėtų tikėtis ir pragaro svečiuose, nes atsakomosios rungtynės vyks ne albaniškame Tetovo mieste, o už 200 kilometrų kitoje valstybės pusėje esančiame Strumicos miestelyje, kur vyrauja makedonų dauguma. O čia albaniškasis „Shkendija“ klubas didelio vietinių palaikymo neturės. Pavyzdžiui, antrame Europos lygos atrankos etape mačą su Helsinkio HJK Strumicoje pagal rungtynių protokolą stebėjo beveik 1500 žiūrovai. „Žaidėmė su labai geru varžovu ir laimėjome. Žinoma, malonu, tačiau nepasinaudojome šansu, kai varžovai liko mažumoje. Pasiekta minimali pergalė ir tai yra svarbiausia“, – po mačo teigė „Trakų“ vyriausiasis strategas Olegas Vasilenka. O ją pasiekti leido du svarbūs Maksimo Maksimovo įvarčiai. Dar pirmą mačo minutę grubi vartininko Kostadino Zahovo ir gynėjų klaida virto tiksliu ruso smūgiu. Po praleisto įvarčio svečiai perėmė iniciatyvą ir perkėlė žaidimą į „Trakų“ aikštės pusę. Svečių pastangas vainikavo 39 min. pasiektas įvartis, po puikaus perdavimo brazilas Stenio Junioras atsidūrė vienas prieš vartininką ir nesunkiai nuginklavo Igną Plūką. Po pertraukos „Trakai“ vėl išsiveržė į priekį: po Oscaro perdavimo iš krašto smūgiu galva vartininką antrąkart nuginklavo M. Maksimovas. 21-erių puolėjas per 5-is Europos lygos mačus pelnė jau 7 įvarčius. Ваш браузер не поддерживает iframe. - Kaip vertinate žaidimą, kai ekipa žaidė daugumoje?, – po mačo buvo paklaustas vyriausiasis treneris. – Labai sunku įveikti tokias gynybines linijas. Mes galėjome tuo pasinaudoti efektyviau. Reikia suprasti, kad net varžovams likus mažumoje, mes vis tiek žaidėme prieš labai gerą komandą. Pralaužti geros komandos tankią gynybą visada yra labai sunku. - Ar likote patenkintas mačo baigtimi? - Iš esmės žaidėme gerą futbolą, bet kai kuriose situacijose pritrūko to efektyvumo, kurio norėjosi. Esu visiškai patenkintas komandos žaidimu ir pergale. Tai, kad mačo pabaigoje nervinausi, tai visiškai suprantama, mes visi esame žmonės. - Kaip vertinate komandų šansus patekti į kitą etapą? - Mes blaiviai vertiname rezultatą, jau buvome tokioje situacijoje. Praleidome tokį įvartį, kurio galėjome nepraleisti, nes varžovai nesukūrė tiek daug momentų. Mes turime laiko ištaisyti klaidas, padaryti korekcijas ir sėkmingai žaisti atsakomąsias rungtynes. Abiejų ekipų šansai lygūs. Kad sektųsi, turi žaisti koncentruotai, pademonstruoti šaltakraujiškumą ir charakterį. Manau, kad mūsų komanda visas šias savybes turi. *** UEFA Europos lygos trečiojo atrankos etapo atasakomasis mačas vyks rugpjūčio 2 dieną Makedonijoje, Strumicos mieste. Primename, kad Europos lygos atrankos varžybas iš viso sudaro keturi etapai. Paskutinio atrankos etapo – atkrintamųjų varžybų – burtai bus traukiami rugpjūčio 4 dieną. Pirmame UEFA Europos lygos etape „Trakai“ bendru rezultatu 3:1 įveikė Perto „St. Johnstone“ (Škotija), antrame etape „Trakai“ po dramatiškos kovos ir baudinių serijos namuose pranoko IFK „Norrkoping“ klubą iš Švedijos. Rezultatas „Trakai“ 2 – 1 Tetovo „Shkendija“ 1' [1 – 0] Maksimas Maksimovas 39' [2 – 0] Stenio Junioras 52' [2 – 1] Maksimas Maksimovas Raudonosios kortelės: Stenio Junioras („Shkendija“ 57'), Ardianas Cuculi („Shkendija“ 62'). 