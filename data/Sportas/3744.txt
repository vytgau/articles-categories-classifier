Vaikinų 100 m plaukimo nugara atrankos varžybose (56 dalyviai) sekmadienį D. Rapšys finišavo per 54,51 sek. ir užėmė trečią vietą. Geriausius rezultatus pasiekė amerikiečiai Justinas Ressas (53,63 sek.) ir Tayloras Dale'as (54,13 sek.). Į pusfinalį pateko 16 plaukikų. Vaikinų 100 m plaukimo krūtine atrankoje (66 dalyviai) A. Šidlauskas (1:01,29) užėmė devintą vietą. Greičiausiai atrankoje plaukė amerikietis Andrew Wilsonas (59,69 sek.). Apmaudžiai merginų 200 m plaukimo nugara atranka (34 dalyvės) susiklostė Ugnei Mažutaitytei. Lietuvos plaukikė (2.15,34) užėmė 17-ąją vietą ir liko per žingsnį nuo pusfinalio. Iki jo pritrūko vos 0,05 sek. Vaikinų 50 m plaukimo krūtine atrankos varžybose (77 dalyviai) lietuvis Tadas Duškinas (24,37 sek.) užėmė 21-ąją vietą ir nepateko į pusfinalį. Iki 16-os pozicijos jam pritrūko 0,11 sek. Vaikinų 400 m plaukimo laisvuoju stiliumi atrankoje (43 dalyviai) Lietuvos atstovas Povilas Strazdas (4.00,82) užėmė 28-ąją poziciją ir nepateko į finalą. Tokioje pat pozicijoje liko 100 m nugara plaukęs Gytis Stankevičius (56,54 sek.). Merginų šuolių į vandenį nuo 1 m aukščio tramplino atrankoje Lietuvos atstovė Indrė Girdauskaitė užėmė 24-ą vietą. Lietuvos sportininkė už keturis šuolius surinko 206,10 taško ir aplenkė devynias varžoves. Iki pusfinalio jai pritrūko 31,95 taško. Geriausiai atrankoje pasirodė rusė Marija Poliakova (264,65 tšk.). Į pusfinalį pateko 12 šuolininkių.