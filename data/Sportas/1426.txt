Daugybę NHL rekordų pasiekęs J. Jagras, kuriam vasario 15 dieną sukaks 46-eri metai, dėkojo „Flames“ komandai už, ko gero, paskutinę galimybę žaisti stipriausioje pasaulio lygoje. „Esu labai dėkingas „Flames“ klubui, sirgaliams ir pačiam miestui už tai, kad mane maloniai priėmė. Dabar sezoną tęsiu Kladne“, - teigė J. Jagras. Šiame sezone Čekijos ledo ritulio veteranas pelnė vieną įvartį ir atliko šešis rezultatyvius perdavimus. 1990 metais, būdamas 18 metų, Čekijos ledo ritulininkas tapo jauniausiu NHL žaidėju. Šiame sezone jis tapo vyriausiu NHL žaidėju. Taip pat jis yra vyriausias žaidėjas, pelnęs per NHL rungtynes tris įvarčius (2017 metų sausio 27 dieną). J. Jagras taip pat yra įtrauktas į 100 geriausių visų laikų NHL žaidėjų sąrašą. J. Jagras per savo karjerą NHL nuo 1990 metų yra atstovavęs „Pittsburgh Penguins“, „Washington Capitals“, „New York Rangers“, „Philadelphia Flyers“, „Dallas Stars“, „Boston Bruins“, „New Jersey Devils“, „Florida Panthers“ ir „Calgary Flames“ ekipoms, taip pat trejus metus praleido Rusijos Omsko „Avangard“ komandoje. J. Jagras yra rezultatyviausias NHL žaidėjas iš dar tęsiančių karjerą, o pagal per visą karjerą pelnytus taškus (1914 tšk.) nusileidžia tik legendiniam Wayne'ui Gretzky (2857 tšk.). 