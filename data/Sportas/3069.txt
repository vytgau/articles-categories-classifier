Antrojo kėlinio viduryje aikštelėje įsivyravo tikra sumaištis – per „Juodupės“ ataką Marselis Baikejevas su lazda trenkė „Energijoje“ debiutavusiam vartininkui A.Brišui, kuris netrukus apsižodžiavo su svečių ledo ritulininku ir susitrenkė galvomis. Nors šie žaidėjai greitai išsiskyrė, tačiau vartininką užstojo jo komandos draugas Donatas Vitte, kuris netrukus jau kumščiavosi su M.Baikejevu. Už smūgį į galvą A.Brišas buvo pašalintas iki rungtynių pabaigos, o D.Vitte nubaustas 10+2+2 baudos minutėmis. Iki šio epizodo vartininkas puikiai gaudė varžovų smūgius ir atrėmė ne vieną pavojingą „Juodupės“ išpuolį. Pirmame kėlinyje puikiu smūgiu „Energijos“ įvarčių sąskaitą atidarė Lukas Jonuška (3:19, rez. perd. Mauras Baltrukonisir D.Nomanovas) ir šią persvarą elektrėniečiai išlaikė iki pat kėlinio pabaigos. Antrąjį kėlinį atidarė „Juodupės“ legionieriaus Konstantino Isajevo (23:19) įvartis, tačiau po jo savo šou surengė D.Nomanovas (26:42, 28:14 ir 31:39), kuris kas keletą minučių siuntė ritulį į vartus ir sukrovė „Energijai“ trijų įvarčių persvarą – 4:1. Kėlinio viduryje buvo pašalintas A.Brišas, o į vartus stojęs A.Uscila puikiai susitvarkė su varžovų spaudimu ir žaidimu penkiese prieš tris. Visgi pačioje antrojo kėlinio pabaigoje prabilo ir „Juodupės“ puolėjai – Nikita Smirnovas (38:04) ir Marijanas Purmalis (39:49) įmušė po įvartį ir sugrąžio intrigą į rungtynes (3:4). Nors trečiame kėlinyje „Juodupė“ aktyviai puolė bei vos nepelnė įvarčio, tačiau po šio epizodo Karolis Kubilius (50:36) puikiu tolimu smūgiu nuginklavo varžovų vartininką ir padidino persvarą iki dviejų – 5:3. Kėlinio pabaigoje ketvirtą savo įvartį į tuščius vartus pelnė D.Nomanovas (58:45), o rungtynes užbaigė tikslus L.Jonuškos smūgis (59:44). Šiose rungtynėse „Energija“ atliko 43 smūgius į vartus, tuo tarpu „Juodupė“ – 23. Elektrėniečiai daugiau gavo ir baudos minučių – 47 prieš 10.  Šiame sezone „Juodupės“ ekipoje neišvysime praėjusio sezono vienų iš lyderių Artūro Katulio ir Mauro Baltrukonio, kurie besibaigiant vasarai perėjo į „Energiją“ bei šios komandos marškinėlius vilkės ne tik Lietuvos čempionate, tačiau taip pat rungtyniauja ir Baltarusijos aukščiausioje lygoje. Visgi juodupėnams pavyko išlaikyti praėjusį sezoną įvarčius mušusius legionierius D.Beliakovą ir Konstantiną Isajevą. „Energija“ sezoną pasitiko gerokai atjaunėjusi ir į sudėtį įtraukusi nemažai Dariaus Kasparaičio ledo ritulio mokyklos auklėtinių. Nors sezonas elektrėniečiams prasidėjo šešiais pralaimėjimais Baltarusijos čempionate, tačiau prieš lyderius žaidusi „Energija“ šiuo sezono periodu sportine forma turėtų gerokai lenkti visas likusias Lietuvos čempionato komandas.