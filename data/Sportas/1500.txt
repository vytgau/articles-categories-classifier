A. Didžbalis gruodį pasaulio čempionate Anaheime iškovojo sidabro medalį, tačiau šį pasiekimą apkartino žinia iš Kanados laboratorijos – sportininko šlapimo mėginyje rasta draudžiamos medžiagos SARMS S-22. Tuo tarpu Jungtinėse Valstijose tirto kraujo mėginio dopingo rezultatas neigiamas. Apie susiklosčiusią situaciją – LRT „Dėmesio centre“ laidoje pokalbis su sunkiaatlečiu A. Didžbaliu, jo treneriu, Lietuvos sunkiosios atletikos federacijos vadovu B. Vyšniausku ir Lietuvos antidopingo kontrolės agentūros specialiste Rūta Banyte. – Pone Didžbali, Jungtinėse Valstijose varžybose paimti du jūsų mėginiai – kraujas ir šlapimas. Kraujyje dopingo rezultatas neigiamas, šlapime – teigiamas. Dabar mėginiai siunčiami į kitą laboratoriją Europoje. Jei rezultatai pasitvirtins, jūsų laukia ilga diskvalifikacija. Kuo jūs aiškinate neatitikimus tarp kraujo ir šlapimo mėginių? – (A. Didžbalis) Čia gal treneris daugiau gali papasakoti. Mes tik buvome informuoti, kad kraujo mėginys neigiamas, o šlapimo teigiamas. – Jūs, žinoma, neigiate vartojęs kokius nors draudžiamus preparatus? – (A. Didžbalis) Žinoma, kad neigiu, kito kelio negali būti, esu lyderis. Be to, prieš 10 dienų iki varžybų Amerikoje mėginius paėmė Lietuvos antidopingo kontrolės agentūra ir nei kraujyje, nei šlapime nieko nebuvo rasta, mėginiai buvo tvarkingi. Tikrai nesu pradinukas sunkiojoje atletikoje, kad keisčiau taisykles, imčiau naudoti kažkokius naujus papildus. Tai būtų neadekvatu. – Jūs nieko nekeitėte – valgėte tai, ką valgote įprastai, vartotoje tuos pačius papildus ir t. t.? – (A. Didžbalis) Būtent. Mums ta rasta medžiaga apskritai yra nežinoma, mes pirmą kartą išgirdome jos pavadinimą. – Turite omenyje SARM S-22? – (A. Didžbalis) Taip. – Treneri, kuo jūs aiškinate tai, kas vyksta? Kokia jūsų versija? – (B. Vyšniauskas) Kol kas jokių versijų nėra. Keista, esame visi nustebę. Mes jau 15 metų vartojame tik vienos firmos papildus. – Vartojate įvairius papildus tik vieno gamintojo, kad nebūtų nesusipratimų? Jūs žinote papildų sudėtį, esate tikri, kad nieko negali nutikti? – (A. Didžbalis) Taip. Mes nieko nekeitėme, scenarijus buvo toks pats, kaip prieš bet kurį čempionatą. Lygiai taip pat buvo ruoštasi ir olimpinėms žaidynėms. – Ponia Banyte, gal galite paaiškinti, kas per medžiaga yra SARM S-22? Kam ji skirta ir koks jos poveikis? – (R. Banytė) Tai yra selektyvūs androgeninių receptorių moduliatoriai, sukurti gydyti kaulų išretėjimą arba po vėžinių susirgimų nykstančius raumenis. Vėliau buvo pastebėta, kad jų poveikis yra kaip anabolinių steroidų – gerinama raumenų masė, jėga, bet ši medžiaga nepalieka stiprių šalutinių poveikių. Pirmiausia tą medžiagą ėmė vartoti kultūrizmo atstovai, vėliau – ir jėgos sporto atstovai. – Ar SARM S-22 jau yra rasta kurių nors jėgos sporto atstovų organizme? – (R. Banytė) SARMS S-22 yra darbinis medžiagos pavadinimas. Jei ji ir aptinkama, tai mes tokios statistikos nevedame. – A. Didžbalis teigia, kad prieš 10 dienų iki to, kai Jungtinėse Valstijose iš jo buvo paimti mėginiai, Lietuvos antidopingo kontrolės agentūra atliko jo kraujo ir šlapimo tyrimus, jokių draudžiamų medžiagų nebuvo rasta. O po 10 dienų jau rasta. Ar Lietuvos antidopingo kontrolės agentūra ieško šios medžiagos mėginiuose? – (R. Banytė) Yra paletė medžiagų, kurios testuojamos. Minėta medžiaga įeina į testuojamų sąrašą. – Kitaip tariant, buvo ieškota šios medžiagos, bet nerasta? – (R. Banytė): Aš to komentuoti negaliu, nes tai yra konfidenciali informacija. Sportininkas mato tokius pačius rezultatus, kaip ir mes. Aš nesu įgaliota komentuoti tyrimo rezultatų. – Ar ši medžiaga gali atsirasti organizme netyčia, atsitiktinai? – (R. Banytė) Netyčia nieko nebūna, sportininkas pats prisiima atsakomybę už tai, ką jis vartoja. Manau, Aurimui tai nėra naujiena. Gali būti, kad jis pavartojo kažką, kur buvo ta medžiaga. Nežinau, reikia klausti sportininko ir jo trenerio. – Ponia Banyte, ar gali būti atsitiktinumas? Gal jums jau viskas aišku, kad buvo vartoti draudžiami preparatai ir tiek, dabar laukiame patvirtinimo iš kitos laboratorijos, ir ilgam laikui A. Didžbalio karjera bus baigta? – (R. Banytė) Nenoriu daryti skubotų išvadų. Šiuo metu matome rezultatą, kad jo organizme yra rasta draudžiama medžiaga. Galutines išvadas darysime, kai bus ištirtas B mėginys. – Treneri, stebuklų nebūna. Tai jau ne pirmas atvejis sunkiojoje atletikoje, jei šis atvejis pasitvirtins – bus jau penktas. Atrodo kaip tam tikra sistema. Tarptautinis olimpinis komitetas spaudžia Tarptautinę sunkiosios atletikos federaciją išsivalyti, nes tai yra dažniausiai dėl dopingo įkliūvanti sporto šaka. Juk tai tiesa? – (B. Vyšniauskas) Deja, taip. Bet, kaip teisingai pasakė ponia R. Banytė, neskubėkime, dar yra B mėginys. Buvo Amerikoje incidentas, kad mes beveik 5 valandas bandėme duoti mėginius. Tokios anarchijos mėginių priėmime dėl dopingo aš dar nebuvau matęs. Paima kraują, kažkur nuneša ir paskui liepia ateiti pasirašyti. Norėjau tai nufotografuoti telefonu, bet tuojau pat buvau apšauktas, kad fotografuoti jokiu būdu negalima, nors taisyklėse neparašyta, kad negalima būtų fotografuoti mėginių. Kraują pridavėme iš karto, o dėl šlapimo teko laukti 5 valandas. Man iš karto kilo įtarimas, kad šlapimo mėginius išsiuntė į Kanadą, o kraują paliko tirti Los Andželui. Taip labai retai būna, kad vienas mėginys tiriamas vienur, o kitas kitur. Dabar laukiame, kol B mėginį ištirs. Gal klaida yra. – Bet labai retai taip būna? – (B. Vyšniauskas) Sutinku, labai retai, bet būna. Man teko susitikti tuos, kurie yra laimėję su B mėginiu. Preparatuose, kuriuos mes naudojame, tos medžiagos nėra. Mes pirmą kartą apie ją išgirdome, įdomu pasidarė. Pradėjome domėtis. Ir randame, kad iš 50 papildų ši medžiaga yra net 35 papilduose. Bet, pavyzdžiui, ant pakelio gražiai užrašyta, kad yra toks ir toks preparatas, jis nedraudžiamas, Tačiau įsigilinus, pasikonsultavus su įvairių šalių medikais, paaiškėja, kad ta medžiaga vis dėlto yra. O žmogus gali nueiti ir nusipirkti tokį preparatą. – Bet jūs tokių papildų neperkate? Jūs turite vieną gamintoją ir iš jo perkate papildus. Aš ir vėl kartoju klausimą – stebuklų nebūna. Kaip galėjo taip atsitikti? – (B. Vyšniauskas) Vadinasi, būna stebuklų. Mes pasitikrinome, išvažiavome iš Lietuvos švarūs. Logiškai pagalvokite, ar nuvažiavę į Ameriką mes imtume ėsti kažkokį šlamštą? Dirbu didžiajame sporte jau 35 metus, tokių dalykų nėra buvę. – Ar jūs prieš startus patys darote kokius nors testus? – (B. Vyšniauskas) Lietuva neturi laboratorijos, tai yra tragedija. Bet mus patikrina, mes dėkingi, švarūs. Mes važiavome ramūs, bet štai, gauname tokį rezultatą. Jūs klausiate, ką vartojome. Bet negi aš esu koks nors aborigenas, kad važiuodamas į pasaulio čempionatą kiščiau Aurimui draudžiamą preparatą? Mes visą laiką vartojame tuos pačius papildus, nei vienas vitaminas nepakeistas. – Bet anksčiau, 2012 m., Aurimo Didžbalio dopingo testas jau yra buvęs teigiamas? – (A. Didžbalis) Tai yra jaunystės padariniai. Jaunystėje buvo padaryta klaida, nes nebuvo tiek informacijos, švietimo jauniems sportininkams. Aš pats atvykau iš Marijampolės, manęs niekas nesupažindino, kas galima ir kas ne. Ta klaida buvo padaryta iš kvailumo. – O dabar jūs tvirtinate, kad jūsų racione – įprastas maistas ir vieno jums žinomo gamintojo papildai? – (A. Didžbalis) Taip. Ir daugybė klausimų. Aš nieko negaliu daugiau pasakyti ar kažką išburti. Kiek jūs žinote, tiek ir mes žinome. Viskas, nieko nebuvo. (B. Vyšniauskas) Dar kai Domantas Kmieliauskas buvo įkliuvęs, skambina man žurnalistas ir klausia, kaip jis vartojo anabolikus, per ką. Norėjosi negražiai pasakyti – ką aš žinau, per ką jis vartojo – per užpakalį ar per burną? Va tokie klausimai. Jūs neįsižeiskite, bet mes atvažiavome pas jus, norėdami paaiškinti. Mes nebijome, mes sąžiningai esame švarūs. Bet mes norime patikrinti preparatus, kuriuos vartojame. Lietuvoje taip greitai nepatikrinsi, nes neturime tokios laboratorijos. Vedame derybas su tarptautine federacija, kad mums tuos papildus patikrintų. Laukiame, reikia kantrybės. – Kiek laiko užtrunka persiuntimas ir B mėginio rezultatai? – (B. Vyšniauskas) To paties mes užklausėme antradienį. Kol kas niekas neaišku. – Ar dabar, kol dar nėra žinomi B mėginio rezultatai, yra kokios nors rimtos varžybos? – (B. Vyšniauskas) Ne. – Dabar treniruojatės ir laukiate, kol sužinosite, ar galėsite toliau dalyvauti varžybose? – (B. Vyšniauskas) Mes ne tik sužinosime, mes ir su advokatais kalbame, teisininkai jau tuo užsiima. B mėginio rezultatai būna per mėnesį ir savaitę. Laukiame, kol B mėginys bus išsiųstas į Europą.