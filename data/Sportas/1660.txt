„Džiaugiamės, kad per pirmuosius veiklos metus DELFI sporto centras tapo ryškia Vilniaus sporto žemėlapio dalimi. Pasiekėme visus išsikeltus tikslus: subūrėme stiprių skirtingų sporto šakų partnerių ir trenerių ratą, į treniruotes pritraukėme visų amžiaus grupių sportininkus – tiek vaikus, tiek suaugusius, sportuoja tiek pradedantieji, tiek profesionai“, – pasakojo DELFI sporto centro vadovas Marius Šiškauskas. Anot jo, jau pirmaisiais savo veiklos metais centras buvo plečiamas – 2017 vasarą buvo įrengtos papildomos keturios paplūdimio tinklinio lauko aikštelės. Nuo pat DELFI sporto centro veiklos pradžios čia netrūko sporto švenčių. Ant smėlio įvyko paties centro suorganizuoti 7 paplūdimio tinklinio turnyrai, kuriuose dalyvavo 444 dalyviai iš Lietuvos ir kaimyninių šalių. Badmintono mėgėjams buvo pasiūlyti net 45 badmintono turnyrai, keturi iš jų – tarptautiniai, kuriuose apsilankė dalyviai iš 12 pasaulio šalių. Iš viso badmintono turnyruose dalyvavo daugiau nei 500 žaidėjų. Vienerių metų sukaktį švenčiantis centras surengs spalvingą sporto fiestą, kuri truks visą artėjantį savaitgalį. Vilniečiai ir miesto svečiai kviečiami dalyvauti specialiai šia proga organizuojamuose šventiniuose turnyruose ir išbandyti čia vykstančias treniruotes. Gimtadienio svečiai bus vaišinami sveikuoliškais kokteiliais ir tortu, o pakilia dalyvių nuotaika rūpinsis didžėjus. Paplūdimio tinklinio turnyras „Franklin & Sons“ DELFI sporto centro smėlį kaitins dvi dienas iš eilės – ir šeštadienį, ir sekmadienį. Šeštadienį įvyks badmintono turnyras, o Balžeko teniso akademija organizuos vaikų teniso turnyrą. Šeštadienį ir sekmadienį sporto klubas GET FIT siūlys nemokamai išbandyti visas klubo organizuojamas treniruotes. Po DELFI sporto centro stogu veikia 16 badmintono aikštelių, 4 uždaros paplūdimio tinklinio ir paplūdimio teniso aikštelės, 2 teniso kortai, sukurta virš 400 kv. metrų ploto universali treniruočių erdvė. Po atviru dangumi šalia komplekso įrengtos 4 paplūdimio tinklinio aikštelės. Bendras komplekso plotas sudaro 4500 kvadratinių metrų.