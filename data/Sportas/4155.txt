Vyrų turnyrą papuošė latvių Kristapo Šmito bei Mihailo Samoilovo dalyvavimas. Šie paplūdimio tinklininkai prieš keletą savaičių Kinijoje vykusiame pasaulio jaunimo (iki 21 metų) čempionate iškovojo bronzos medalius. Pergalingai latviai žygiavo iki pat finalo, kur juos sustabdė lietuvių Aurimo Mazūro ir Mato Navicko duetas. A. Mazūras ir M. Navickas trečiajame rate tiems patiems latviams pralaimėjo po dramatiškos kovos 1-2 (18:21, 21:14, 11:15), bet vėliau 2-1 (21:15, 19:21, 15:9) įveikė Roko Vaškevičiaus bei Audriaus Knašo porą, o pusfinalyje 2-0 (23:21, 21:14) pranoko Patriką Stankevičių ir Gilbertą Kerpę. Finale A. Mazūras ir M. Navickas pademonstravo puikų žaidimą ir atsirevanšavo M. Samoilovui bei K. Šmitui 2-0 (24:22, 21:18).  „Latvių autoritetas mūsų negąsdino. Turėjome didelį norą nugalėti ir įdėjome daug pastangų, juolab kad pirmajame mače jiems pralaimėjome“, – po finalo sakė A. Mazūras. „Esame anksčiau du kartus tiems latviams pralaimėję, todėl iš principo negalėjome nusileisti dar kartą. Man asmeniškai sunkiausias buvo pusfinalis, nes su varžovais kartu treniruojamės ir konkurentai esame nuo sezono pradžios“, – pabrėžė M. Navickas.  Trečiąją vietą užėmė G. Kerpė ir P. Stankevičius, kurie mažajame finale 2-0 (21:17, 24:22) įveikė Tomo Staševičiaus bei Lino Petravičiaus duetą. Moterų turnyre triumfavo lietuvaitės Ieva Vasiliauskaitė bei Gerda Grudznskaitė. Po dviejų pirmųjų pergalių jas sustabdė latvės Agnese Caica bei Ilzė Liepinlauska, kurios iškovojo pergalę 2-0 (21:19, 23:21). Nepaisant to, I. Vasiliauskaitė bei G. Grudzinskaitė atsitiesė ir 2-0 (21:14, 21:12) įveikė Miglės Mazurkevičiūtės ir Martynos Kačinskaitės duetą, pusfinalyje 2-0 (21:14, 21:17) įrodė pranašumą prieš Agniešką Paškevič bei Jekateriną Kovalskają, o finale 2-0 (21:17, 21:16) nugalėjo latves Inesę Jursonę bei Ancę Auziną.  „Manau, kad pergalę lėmė psichologija, tuo labiau, kad mes žaidėme Lietuvoje, turėjome didelį sirgalių palaikymą. Reikėjo apginti Lietuvos vardą, – sakė I. Vasiliauskaitė. – Pritariu, kad čia buvo keturios lygiavertės poros, kurios kovojo dėl aukščiausių vietų, todėl labai smagu laimėti“. Lietuvaitės finalo pirmajame sete nuo latvių atsiliko 5:11, bet labai greitai sugebėjo išlyginti ir persverti rezultatą. „Po sunkios pirmojo seto pradžios mus išgelbėjo sirgaliai, emocijos ir mūsų nusiteikimas“, – pabrėžė G. Grudzinskaitė.  Bronzos medalius iškovojo latvės A. Caica ir I. Liepinlauska. Jos mažajam finale 2-1 (15:21, 21:19, 15:11) įveikė A. Paškevič ir J. Kovalskają. Turnyro Klaipėdoje prizininkai išsidalino 1200 eurų prizinį fondą. Varžybose dalyvavo 12 vyrų ir 13 moterų komandų iš Lietuvos, Latvijos ir Rusijos. Ketvirtasis Lietuvos čempionato etapas vyks rugpjūčio 18-20 dienomis Rokiškyje. Iš viso atvirą Lietuvos čempionatą sudarys penki etapai. Čempionatas yra registruotas FIVB sistemoje ir įtrauktas į žemyno pirmenybių sąrašą, tad čia bus galima „uždirbti“ reitingo taškų. Lietuvos paplūdimio tinklinio pirmenybes organizuoja „360 Sportas“ kartu su Lietuvos tinklinio federacija. 