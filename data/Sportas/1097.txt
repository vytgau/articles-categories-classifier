Paprastai A. Šerkšnienė žiemos sezoną praleisdavo – taip turėjo būti ir šiemet. Tačiau viskas pasikeitė tolimojoje Pietų Afrikos Respublikoje, kurioje bėgikė kelias savaites plušo treniruočių stovykloje. Iš šios Afrikos šalies lietuvė grįžo tik ketvirtadienį, o šeštadienį dalyvavo Šveicarijos čempionate. „Stovykloje jaučiau, kad esu geros sportinės formos, net labai geros. Todėl nusprendėme pabandyti startuoti vieneriose varžybose, nors iš esmės pagrindinį dėmesį tradiciškai skiriu vasaros sezonui. Būkštavau dėl ilgos kelionės lėktuvu varžybų išvakarėse, bet viskas gavosi labai gerai“, – pasiekimu negalėjo patikėti lietuvė. Kol kiti geriausi Lietuvos lengvaatlečiai varžėsi šalies čempionate Klaipėdoje, A.Šerkšnienė kone paskutinę akimirką apsisprendė dalyvauti Šveicarijos pirmenybėse. Netoli Ciuricho ežero su „Formulė-1“ komandoje „Alfa Romeo Sauber“ dirbančiu vyru Andriumi bei pustrečių metų dukrele Audra gyvenančiai lengvaatletei paskubomis atvykti į Lietuvą būtų sudėtinga tiek dėl kelionės kaštų, tiek dėl mažylės. Nuaidi starto šūvis. A.Šerkšnienė greitai atitrūksta nuo tame pačiame bėgime startavusių Airijos bei Kanados sportininkių. Finišas, trumpos atokvėpio sekundės bei triumfo akimirkos. Švytinti lietuvė moja lengvąją atletiką dievinantiems šveicarams, o ekrane dega skaičiai 52,93 sek. – naujas Lietuvos 400 m rungties rekordas. A. Šerkšnienė asmeninį rekordą pagerino dviem sekundėmis, prieš devynias dienas Ispanijoje Modestos Morauskaitės pasiektą šalies rekordą – 0,28 sek. ir, svarbiausia, įvykdė kovo 1-4 dienomis Birmingame (Didžioji Britanija) vyksiančio pasaulio čempionato normatyvą. Pastarąjį kartą kokiame nors tarptautiniame uždarų patalpų čempionate ji dalyvavo 2009-aisiais Turine (Italija), kur Europos pirmenybėse bėgo drauge su estafetės 4x400 m komanda. „Širdyje labai džiaugiausi, bet po 400 m neturiu daug jėgų šokinėti ar krykštauti. Smagu, kad tas sunkus darbas pagaliau pradeda atsipirkti, – pasakojo A.Šerkšnienė. – Bus įdomu vykti į pasaulio čempionatą, tikiuosi, gerai pasirodyti pavyks ir ten. Noriu dalyvauti ir pasinaudoti ta proga.“ Uždarų patalpų 400 m rungties rekordininkė dar tris kartus įrašyta geriausių visų laikų Lietuvos lengvaatlečių sąrašuose: jai priklauso antri geriausi istorijoje rezultatai 200 m (23,24 sek.) ir 400 m bėgimuose (51,62 sek.) bei šeštas 100 m rungtyje (11,51 sek.). „Dar nesu turėjusi rekordo, labai geras jausmas. Gal jaunučių, gal 12-13 metų amžiaus koks rekordas buvo, bet to neskaitau. Rezultatas gal ir nėra stebuklingai aukštas, – sakė A.Šerkšnienė. – Esu šalia rekordo bėgusi 200 m stadione, bet nepavyko, tai nepavyko, toks sportas. O gera metų pradžia nuteikia gerai. Tikiuosi, kad vasarą irgi seksis pakankamai gerai.“ Beje, Šveicarijos čempionatas vyko A.Šerkšnienės gimtadienio išvakarėse, tad sėkmingas startas bėgikei tapo geriausia dovana. „Džiaugiuosi, kad nebereikėjo dalyvauti ir buvo galima smagiai atšvęsti. Žiemos čempionatai dažnai sutampa su gimtadieniu, o dirbti šventinę dieną būtų negerai“, – nusijuokė lengvaatletė. Pasaulio čempionate Lietuvai tikrai atstovaus A.Šerkšnienė, o vilčių patekti pagal geriausią sezono rezultatą dar neprarado trišuolininkė Dovilė Dzindzaletaitė. Galutinis dalyvių sąrašas bus paskelbtas šią savaitę.