Kaip ir prieš metus, vyrai Lietuvos čempionate kovos 9 svorio kategorijose (iki 60 kg, 60-65 kg, 65-70 kg, 70-75 kg, 75-80 kg, 80-85 kg, 85-90 kg, 90-95 kg ir virš 95 kg), o moterys - 6 (iki 50 kg, 50-55 kg, 55-60 kg, 60-65 kg, 65-70 kg ir virš 70 kg). 2017-aisiais kai kuriose svorio kategorijose nebuvo itin daug dalyvių, tačiau Lietuvos kiokušin karatė federacija (LKKF) nusprendė tvirtai laikytis pasirinktos krypties. „Eisime šia linkme, laikysimės svorių kategorijų sistemos, kuri bus taikoma ir olimpinėse karatė varžybose, - sakė LKKF garbės prezidentas Romas Vitkauskas. - Ši sistema suteikia visiems sportininkams lygias galimybes, būna mažiau traumų, kai mažesni svorio skirtumai tarp kovotojų. Taip pat reikia kovoti su sportininkų svorio mėtymais varžybų išvakarėse. Tai tiesiog kenkia sveikatai, reikia šią praktiką išgyvendinti ir tai yra pasaulinė tendencija dvikovų sporto šakose.“ Anot pašnekovo, prie naujos sistemos reikia priprasti sportininkams, klubams, po truputį įvertinti savo galimybes, o rezultatus bus galima aptarti 2019-aisiais. „Tik po trejų metų daromos išvados apie permainas, tik tada matyti, ar naujovės pasiteisino, ar ne“, - sakė R. Vitkauskas. 2018 metų Lietuvos čempionato atrankos kovos sekmadienį prasidės 12 val., o oficialus varžybų atidarymas ir finalai - 16 val.