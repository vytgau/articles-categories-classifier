Lietuvos čempionato vyrų varžybose dalyvaus 3 pastarųjų Europos čempionatų nugalėtojas Valdemaras Gudauskas, Europos absoliučios svorio kategorijos čempionas Eventas Gužauskas, Pasaulio čempionas Edgardas Sečinskis, daugkartiniai pasaulio ir Europos čempionatų prizininkai Vytautas Cėpla, Kęstutis Radvila, Domas Sutkus, Jevgenijus Jurutas, Justinas Kvietka, Romualdas Auga. Tarp moterų išvysime daugybės skambiausių titulų kiokušin karatė pasaulyje savininkę Ingą Mikštaitę, Europos ir pasaulio čempionatų prizininkes Gabiją Gudeliauskaitę, Daivą Kriščiūnienę, Moniką Ryžkovaitę, Norą Vaznelytę, seseris Brigitą ir Magdaleną Gustaitytes, Eriką Žeburtovič, Skaistę Venckutę. Kiokušin karatė specialistai su didžiausiu nekantrumu laukia vyrų svorio kategorijos iki 85 kg varžybų, nes čia dėl titulo grumsis V. Gudauskas, V. Cėpla, K. Radvila, J. Kvietka ir Juras Sokolovas. Taip pat nuomonės skiriasi svarstant, kas nugalės svorio kategorijoje iki 75 kg - D. Sutkus ar Gintaras Gervelis? Svorio kategorijoje iki 70 kg iššūkį J. Jurutui yra pajėgus mesti Andrius Dubickas, o svorio kategorijoje iki 65 kg laukia nenuspėjamos kovos tarp R. Augos, Viliaus Lipnicko ir Manto Chrapačo. „Laukiu daug paties aukščiausio lygio kovų, – taip savo lūkesčius prieš čempionatą apibūdino Lietuvos kiokušin karatė federacijos prezidentas Vidmantas Poškaitis. – Vyrų svorio kategorijos iki 85 kg dalyviai visi yra aukščiausio lygio, toks dalyvių sąrašas papuoštų bet kurį Europos čempionatą. Tai yra Europos elito kovotojai.“ Moterų varžybose laukia daug principinių dvikovų. Svorio kategorijoje per 70 kg tikimasi N. Vaznelytės ir B. Gustaitytės mūšio, žemesnėje kategorijoje intriguoja M. Ryžkovaitės ir M. Gustaitytės susitikimas, svorio kategorijoje iki 65 kg G. Gudeliauskaitei iššūkį mes Airijoje gyvenanti pasaulio čempionato bronzos medalio laimėtoja Aneta Meškauskienė, o svorio kategorijoje iki 55 kg į Europos čempionės D. Kriščiūnienės favoritės statusą kėsinsis Europos čempionato prizininkė E. Žeburtovič ir Europos jaunimo čempionė Skaistė Venckutė. „Reikia labai džiaugtis, kad visos mūsų stipriausios kovotojos dalyvaus Lietuvos čempionate. Išvysime visas šiuo metu geriausias mūsų kovotojas ir tuo viskas pasakyta“, - tvirtino V. Poškaitis. Lietuvos čempionate vyrai kovos 9 svorio kategorijose (iki 60 kg, 60-65 kg, 65-70 kg, 70-75 kg, 75-80 kg, 80-85 kg, 85-90 kg, 90-95 kg ir virš 95 kg), o moterys – 6 (iki 50 kg, 50-55 kg, 55-60 kg, 60-65 kg, 65-70 kg ir virš 70 kg). Čempionato atrankos kovos sekmadienį sostinės „Lietuvos ryto“ arenoje (Ozo g. 14) prasidės 12 val., o oficialus varžybų atidarymas ir finalai – 16 val.