27 metų 195 cm ūgio futbolininkas gimė netoli Sošo esančiame Prancūzijos mieste, todėl ir žaidimo mokėsi„Sochaux“ akademijoje. Profesionalo karjerą „Sūduvos“ naujokas pradėjo Anglijos „Crystal Palace“ klube 2009 metais ir Londono klubo pagrindinėje komandoje sužaidė 38 rungtynes, per kurias pelnė 3 įvarčius. Būtent tada su futbolininku susisiekė Senegalo futbolo federacija, svarsčiusi galimybę jį kviesti į rinktinę, tačiau kalbos ir liko tik kalbomis. Tapti tvirtu „Crystal Palace“ pagrindinės sudėties žaidėju A. N’Diaye vis dėlto nepavyko, todėl nuo 2011-ųjų jis buvo skolinamas žemesnių lygų ekipoms.  2013-ųjų pavasarį A. N’Diaye treniravosi su garsia „Portsmouth“ ekipa, tačiau vasarą nusprendė pasukti nauju keliu – sudarė kontraktą su Plovdivo „Lokomotiv“ (Bulgarija) komanda. Po sėkmingo sezono saugas persikėlė į kitą Bulgrijos ekipą – Stara Zagoros „Beroe“, su kuria tapo šalies vicečempionu. 2015-ųjų viduryje A. N’Diaye vėl pakeitė šalį – tapo vieno stipriausių Kazachstano klubų – Pavlodaro „Irtyš“ – nariu. Vėliau A. N’Diaye žaidė to paties Kazachstano Kustanajaus „Tobol“ ir Prancūzijos „Belfort“ ekipose, o 2017-uosius užbaigė Ukrainos aukščiausioje lygoje – Odesos „Černomorec“ klube. Odesoje legionierius buvo tvirtas pagrindinės sudėties žaidėjas: 9 čempionato rungtynes sužaidė nuo pradžios iki pabaigos ir tik 10-osiose gruodžio 2 dieną aikštę paliko 77 min. dėl gauto antrojo įspėjimo. Nepaisydamas sėkmingo žaidimo, A. N’Diaye gruodžio pabaigoje informavo „Černomorec“ vadovus, kad ieškosis naujo klubo. Juo tapo „Sūduva“. Prancūzas jau kurį laiką treniruočių stovykloje Turkijoje dirbo su komanda bei dalyvavo kontrolinėse rungtynėse su Samaros „Krylja Sovetov“ ir Podujevo „Lappi“. Su kitais dviem marijampoliečių peržiūroje dalyvavusiais žaidėjais – Turkmėnijos rinktinės nariu Merdanu Kurbanovu ir brazilu Pedro Sassu – nuspręsta sutarčių nesudaryti. 