Rusijos žiniasklaida nevienareikšmiškai apgailestauja, kad jų atstovų laisvės bus stipriai apribotos, o organizatoriai pasirūpino, kad Rusija apskritai nė karto niekur nebūtų paminėta. Pradėkime nuo to, kad prie Rusijos lengvaatlečių pavardžių negalės būti minima jų kilmės šalis. Toliau – išvaizda. Vienas iš reglamento punktų apibrėžia, kas yra galima, kas – ne. „Neutralūs atletai gali dalyvauti varžybose su bet kokia neutralia sportine forma, atitinkančia IAAF reikalavimus. Ji neturi turėti diskvalifikuotos šalies spalvų, simbolių ar asociacijų“, – rašoma reglamente. Rusijos sportininkai privalės atnešti į akreditacijos centrą savo sportinę formą, kad ji būtų patvirtinta ir vykdyti visus IAAF nurodymus ar sprendimus. Ant jų sportinės formos negali būti Rusijos federacijos rėmėjų reklamos. Kitu atveju gresia sankcijos iki diskvalifikacijos. Atidarymo šventėje neutralūs sportininkai išeis grupėje, kurią apibūdins lentelė „Neutral Athletes“ arba „ANA“. Jei Rusijos sportininkas laimės, apdovanojimų ceremonijoje skambės ne šios valstybės, o IAAF himnas. Dainuoti savo himną netgi a cappella negalima. Žinia, draudimus, susijusius su sportine apranga, vėliava ir himnu galima apeiti, todėl IAAF pasirūpino ir detalėmis. Šalies, herbo ir vėliavos spalvų negali būti ant sportininko kūno, įskaitant plaukų ir odos spalvą, šukuoseną, tatuiruotes. Jei atletas kažkada išsitatuiravo žodė „Rusija“ arba kažkokį užrašą rusiškai, šią jam reikės paslėpti. IAAF nepamiršo šuolininkės į tolį Darijos Klišinos išradingumą – su neutraliu statusu Europos čempionate startavusi sportininkė plaukus surišo rusų vėliavos spalvų gumyte. Dabar užuominų apie šalį, nusakančių nacionalinę priklausomybę, negali būti ant bet kokių aksesuarų. Be to, šios taisyklės galios ne tik stadione, bet ir kitose su turnyru susijusiose vietose – viešbučiuose, treniruočių aikštėse, spaudos konferencijose. Papildoma eilute išskirta, kad sportininkai ir juos lydintys asmenys turi gerbti IAAF, organizacinį komitetą, oficialius turnyro asmenis ir kitus sportininkus bei demonstruoti „aukštus elgesio standartus“. Kad ir kaip ten būtų, rusams geriau pasirodyti pasaulio čempionate po neutralia vėliava, nei visai nestartuoti. Į Londoną atvyks 19 Rusijos sportininkų: Sergejus Šubenkovas (110 m b.b.), Marija Lasickienė, Irina Gordejeva, Danilas Lysenko, Ilja Ivaniukas (visi – šuoliai į aukštį), Anželika Sidorova, Olga Mulina, Ilja Mudrovas (visi – šuoliai su kartimi), Darija Klišina, Aleksandras Menkovas (abu – šuoliai į tolį), Aleksejus Sokirskis, Sergejus Litvinovas, Valerijus Pronkinas (visi – kūjo metimas), Vera Rebrik (ietis), Sergejus Širobokovas, Klaudija Afanasjeva (abu – sportinis ėjimas), Aleksandras Lesnojus (rutulio stūmimas), Viktoras Butenko (diskas), Ilja Škurenevas (dešimtkovė).