Tikriausiai sunkiai įmanoma sugalvoti didesnę dramą „Šešių nacijų“ turnyro starte ne tokią, kokią žiūrovai išvydo Paryžiuje. Neįtikėtiname trileryje airiai išplėšė pergalę jau pasibaigus pagrindiniam rungtynių laikui. Airijos rinktinė po keturių tikslių Johnny Sextono baudos smūgių pirmavo 12:6, bet kovingumą pademonstravę naujojo trenerio Jacqueso Brunelo vadovaujami prancūzai 71-ąją min. po Teddy Thomaso žeminimo išsiveržė į priekį – 13:12. Tuomet airiai ėmėsi lemiamo prancūzų bastilijos šturmo, bet šeimininkų gynybinė siena buvo tvirta. Paskutinė airių ataka tęsėsi net keletą minučių. Neįtikėtiną tikslumą perduodant kamuolį pademonstravę airiai atliko net 41-ą atakos fazę, bet iki prancūzų žeminimo ploto taip ir nepriartėjo. Laikrodžiui skaičiuojant jau 83-iąją rungtynių minutę J. Sextonas nusprendė spirti į nuo žemės atšokusį kamuolį („drop goal“) ir jo tolimas smūgis pasiekė tikslą! Airiai triumfuoja, o prancūzai – šoke. Prancūzija – Airija 13:15 (3:9). „Tai buvo viena iš tokių akimirkų, kai esu tiesiog laimingas, kad turėjau galimybę padėti komandai laimėti. Mes sunkiai dirbome pastarąsias savaites ir būtų skaudų, jei visi mūsų tikslai būtų nubraukti šiose rungtynėse. Puiku yra laimėti rungtynes išvykoje, – kalbėjo J. Sextonas. – Mačiau, kad mūsų vaikinų kojos jau buvo nuvargusios, todėl abejoju, ar būtume galėję surengti dar keletą fazių. Tiesiog pamačiau galimybę spirti kamuolį ir norėjau užtikrinti pergalę savo vaikinams“.  Čempionės titulą ginanti Anglijos rinktinė galingai pradėjo ir galingai užbaigė rungtynes su Italijos komanda ir „Šešių nacijų“ turnyrą atidarė su papildomu tašku . Svečiai jau pirmosiomis minutėmis surengė dvi rezultatyvias atakas ir po Anthony Watsono bei Oweno Farrello žeminimų pirmavo 10:0, bet italai nepasidavė ir gana greitai Tommaso Benvenuti rezultatą sušvelnino. Antrojo kėlinio viduryje po Mattia Bellinio atakos italai atsiliko 12 taškų, bet tuomet Anglijos regbininkai surengė atakų bangą ir italams teko pamiršti apie galimybes sukurti staigmeną. Anglams taškus pelnė George'as Fordas, Jackas Nowellas ir debiutantas Samas Simmondsas. Anglijos rinktinės treneriui Eddie Jonesui tai buvo 23 pergalė per 24-erias rungtynes prie ekipos vairo. Italams šiame turnyre tai buvo jau 13-asis pralaimėjimas iš eilės. Italija – Anglija 15:46 (10:17).  Velso rinktinės svajonių startas – taip pavadintas pirmasis šio sezono „Šešių nacijų“ turnyro mačas. Namuose rungtyniavę Velso regbininkai tarsi buldozeris pervažiavo Škotijos komandą ir iškovojo dar vieną papildomą tašką už keturis ir daugiau atliktų žeminimų. Jau rungtynių pradžioje kamuolį varžovų įskaitiniame plote prispaudė Garethas Daviesas ir Leighas Halfpenny, antrame kėlinyje Velso žvaigždė L. Halfpenny savo pelnytų taškų kraitį padidino iki 24, o dar vieną žeminimą pridėjo Steffas Evansas. Vienintelę rezultatyvią ataką svečiai surengė pačioje susitikimo pabaigoje, 79-ąją min., kuomet pasižymėjo Peteris Horne'as. Velso regbininkai namuose škotams yra neįveikiami jau 10 metų. Velso rinktinės treneriui Warrenui Gatlandui tai buvo 50-oji pergalė su nacionaline ekipa. Tuo pačiu sukako 10 metų, kuomet jis buvo paskirtas rinktinės treneriu. Velsas – Škotija 34:7 (14:0).  Antrasis turas vyks jau ateinantį savaitgalį. Vasario 10 dieną Airija žais su Italija, o Anglija – su Velsu. Vasario 11 dieną įvyks Škotijos ir Prancūzijos akistata.