„Sportas mano gyvenime vienas pagrindinių dalykų – visą laiką sportavau. Galiu sakyti, kad mano gyvenime yra du svarbiausi dalykai: šeima ir sportas“, – laidoje „Lietuvos mokyklų žaidynės“ pasakoja olimpietis. Anot jo, šeima ir sportas jo gyvenime smarkiai persipynę, todėl netenka vieno aukoti dėl kito. A. Kazakevičiaus žmona – trenerė Greta Lebedeva. „Vienas kitą gerai suprantame“, – teigia atletas. Patekti į olimpines žaidynes – jau pergalė „Atstovauti Lietuvai olimpinėse žaidynėse – ypatingas, labai geras ir sunkiai nusakomas jausmas. Be to, čia susirenka patys geriausi bei stipriausi. Olimpiniame kaimelyje tą gerai jauti. Dėl to olimpinės žaidynės – nuostabi šventė“, – sako imtynininkas. Anot jo, vien patekimas į žaidynes yra pergalė. Tiesa, geriausias jausmas apima užlipus ant olimpinės pakylos bei sužinojus kaip šia pergale džiaugtasi čia, Lietuvoje. „Kai stovi ant olimpinės pakylos ir tau įteikia olimpinį medalį, supranti, kad ne veltui tiek metų ėjai ir ėjai į priekį. Yra dėl ko stengtis. Galiu pasakyti visiems sportuojantiems – neverta nuleisti rankų, reikia judėti į priekį, nes kai po daugelio metų pasiimi apdovanojimus, jie atperka visas pastangas“, – įspūdžiais dalinasi A. Kazakevičius. Būti stipresniam ir už varžovus, ir už save TV laidos „Lietuvos mokyklų žaidynės“ vedėjo Mindaugo Ponomariovo–Ozio paklaustas ar sportuodamas turėjo kokį nors idealą, imtynininkas sako, kad visada norėjo būti tik savimi. „Tiesa, iš pradžių norėjau būti stipresnis už kiemo draugus, po to – stipriausias Lietuvoje, vėliau – stipriausias Europoje ir t. t. Šitas siekis yra begalinis ir niekada nesibaigiantis. Net jeigu iškovojai aukščiausią titulą, netrukus jį teks apginti, nes priešininkai nuolat kvėpuoja į nugarą. Todėl galų gale kovoji su savimi – kad nenuleistum rankų, kad nenusileistum ir išlaikytum jau pasiektą lygį ir judėtum pirmyn“, – pasakoja pašnekovas. Olimpinis medalininkas jaunystėje išbandė ne vieną sporto šaką, tačiau imtynės buvo arčiausiai širdies, be to, čia jis sutiko puikų pirmąjį trenerį bei gerų žmonių aplinką. Imtynės A. Kazakevičiui imponavo ir savo universalumu. „Imtynėms reikia universalaus pasirengimo – čia reikia ir jėgos, ir akrobatikos, ir greičio bei technikos“, – pasakoja sportininkas. Kiek kibirų prakaito „kainuoja“ olimpinis medalis? Siųsdamas linkėjimus „Lietuvos mokyklų žaidynių“ sportininkams, A. Kazakevičius sako, kad svarbiausia – nepasiduoti. „Kad ir ką bedarytumėt – nenuleiskite rankų, tikėkite tuo ką darote. Ir anksčiau ar vėliau tai įvyks.“ Daugiau apie imtynes A. Kazakevičius pasakos laidoje „Lietuvos mokyklų žaidynės“, kurią šeštadienį 10.30 val. rodys kanalas TV6. Žiūrovai taip pat galės sužinoti kiek kibirų prakaito teko išlieti imtynininkui pakeliui iki olimpinės pakylos, su kokiu varžovu imtis sunkiausia. Sportininkas taip pat pademonstruos pagrindinius graikų-romėnų imtynių veiksmus bei parodys kaip atlikti metimą per save. Lietuvos mokyklų žaidynės – masiškiausias sporto renginys Lietuvoje. Jame dalyvauja per 200 tūkst. mokinių iš daugiau nei 1100 Lietuvos mokyklų. Žaidynių programoje net 25 sporto šakos: nuo legendinių estafečių „Drąsūs. Stiprūs. Vikrūs“ iki olimpinių sporto šakų – lengvosios atletikos ar krepšinio. Projektą globoja Lietuvos Respublikos Prezidentė Dalia Grybauskaitė. Žaidynes organizuoja Lietuvos Respublikos švietimo ir mokslo ministerija, Lietuvos tautinis olimpinis komitetas, Lietuvos mokinių neformaliojo švietimo centras, savivaldybės, mokyklos. Projekto tikslas – per sportą ugdyti sveiką, atsakingą ir pilietišką jauną žmogų.