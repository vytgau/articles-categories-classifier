Pajėgiausias Lietuvos penkiakovininkas Justinas Kinderis šiuo metu yra Korėjoje ir darbuojasi olimpinių žaidynių organizatorių komandoje, tad D. Vaivadai dėl šalies čempiono titulo teko kovoti su Gyčiu Gudlevičiumi, Luku Kontrimavičiumi, gerokai jaunesniais kolegomis ir svečiais iš Baltarusijos. 20-metis kaunietis finale surinko 1410 taškų ir tvirtai tapo nugalėtoju. Antrąją vietą užėmęs G. Gudlevičius sukaupė 1362 taškus, o L. Kontrimavičius – 1331. Po finiško D. Vaivada buvo puikiai nusiteikęs, nes pateisino visus savo paties lūkesčius.   „Buvau patyręs kelio traumą, pasirengimas šiam čempionatui vyko tik porą savaičių, todėl esu labai patenkintas rezultatais. Viskas buvo labai gerai, kažko geriau tikrai nesitikėjau, pasirodžiau geriausiai, kaip galėjau, – sakė penkiakovininkas. – Plaukimu, fechtavimusi esu patenkintas, jodamas surinkau visus 300 taškų, o bėgime jau buvome sutarę su treneriu, kad tiesiog reikia elgtis pagal situaciją stengtis tiek, kad laimėčiau.“ Balandžio pabaigoje 21-ąjį gimtadienį švęsiantis sportininkas jau ne vienerius metus kovoja ir suaugusiųjų varžybose, tačiau šiemet svarbiausiu tikslu laiko sėkmingą atsisveikinimą su jaunimo amžiaus grupės turnyrais. „Šių metų tikslas – užbaigti dalyvavimą jaunimo čempionatuose, parodyti kažkokį rezultatą ir tobulėti, – sakė kaunietis. – Šiemet man svarbiausi bus startai jaunimo Europos ir pasaulio čempionatuose bei suaugusiųjų Europos čempionate.“ Lietuvos čempionas visada buvo stiprus baseine, tačiau turėdavo sunkumų bėgimo ir šaudymo varžybose. Pastaruoju metu lemiamai šiuolaikinės penkiakovės rungčiai buvo skiriama daugiau dėmesio. „Buvau plaukikas, tad plaukime jaučiuosi stipriausias. Fechtuojantis, jojant viskas taip pat natūraliai išeina neblogai. O bėgimą pernai tobulinome su nauju treneriu, jaučiu, kad dabar esu kiek stipresnis ir šioje rungtyje“, – sakė D. Vaivada.