Nacionalinės futbolo akademijos auklėtinis Prancūzijos čempionų komandos būstinėje lankėsi dar praeitų metų rugpjūtį, kai dalyvavo daugiau nei savaitę trūkusioje peržiūroje. Lietuvis prestižiniam klubui paliko įspūdį ir šiomis dienomis pasiekė susitarimą dėl sutarties pasirašymo. LFF.lt portalui 17-metis tikino, kad pasiūlymas atėjo netikėtai, bet jis ilgai nesvarstė ir jį priėmė: „Labai apsidžiaugiau sužinojęs, jog esu kviečiamas, nes „Monaco“ klubas yra tikrai labai aukšto lygio. Apie persikėlimą į Monaką net nereikėjo galvoti“. „Treniruotės klube yra gana sunkios, reikalauja susikaupimo ir turi atiduoti visą save. Palyginus su Lietuva, čia tikrai daug kas skiriasi – greitesnis žaidimas su kamuoliu, didesnis tempas bei kietesnės dvikovos. Šiuo metu treniruojuosi su U-19 sudėtimi, bet stengsiuosi ir darysiu viską, kad patekčiau į antrą komandą“, – dėstė jaunasis futbolininkas. Iš Radviliškio kilęs E. Utkus į NFA akademiją atvyko 12 metų ir greitai išsiskyrė savo žaidimu. Jis atstovavo įvairaus amžiaus Lietuvos jaunimo rinktinėms, padėjo U-17 ir U-19 rinktinei Europos čempionato atrankoje bei žaidė įvairiuose tarptautiniuose turnyruose. Atakuojančiu saugu žaidžiantis E. Utkus pasižymi ne tik technišku žaidimu, bet gali mušti įvarčius ir nuo baudos smūgių pozicijų. Vienas tokių epizodų buvo užfiksuotas praeitų metų Europos čempionato atrankos rungtynėse su Ukrainos U-17 komanda, kai E. Utkus išplėšė Lietuvai lygiąsias. 