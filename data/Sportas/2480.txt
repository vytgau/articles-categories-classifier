Tarp 16-os pajėgiausių Europos klubų antrą kartą klubo istorijoje prasibrovusios Lietuvos čempionės atsakomose aštuntfinalio rungtynėse Barselonoje 0:3 (0:2) turėjo pripažinti rimtas ambicijas pasiekti turnyro finalą puoselėjančio galingo „Barcelona“ klubo pranašumą. Įvarčiai: „Barcelona“: A.Putellas (35′ min.), T.Duggan (44′ min.) po 1, A.Alekperova (76′ min.) į savo vartus. Sudėtys: „Gintra-Universitetas“: G.Kaselytė, V.Neverdauskaitė, A.Mikutaitė (75′ min. S.Karasiovaitė), L.Gudčenko, A.Alekperova, Ch.Murillo, S.Veličkaitė (59′ min. M.J. Rojas Pino), J.Čubrilo, L.Vaitukaitytė (81′ min. P.Potapova), Z.Coleman. „Barcelona“: L.Rafols, L.Roddik, M.Unzue, M.Torrejon (60′ min. G.Gili) M.Caldentey, O.Garcia, A.Putellas, L.Ouahabi, T.Duggan (60′ min. A.Alves), E.Bussaglia (73′ min. P.Guijarro), N.Andonova.  Kaip ir pirmose rungtynėse Šiauliuose, taip ir Barselonoje šiauliečių gynyba ėmė braškėti antroje pirmo kėlinio dalyje. Pirmasis įvartis į mūsiškių vartus krito 35 -ąją susitikimo minutę, kai po smūgio galva pasižymėjo Alexia Putellas. Iki šio momento „Barcos“ futbolininkės nebuvo sukūrusios rimtų progų pasižymėti. Po praleisto įvarčio pasikartojo identiška situacija, kaip ir prieš savaitę. Iki pertraukos likus žaisti vos minutei ir tiek kiek pridės arbitrė į lietuvaičių vartus kamuolį pasiuntė Anglijos rinktinės puolėja Toni Duggan, kuri pasižymėjo ir pirmose tarpusavio rungtynėse. Pirmasis kėlinys baigėsi atsiliekant 0:2. Iš rūbinės „Gintra-Universitetas“ žengė ryžtingai. Sužaidus 3 minutes pavojingą ataką prie varžovių vartų sukūrė Jelena Čubrilo, kurios smūgį už galinės linijos nukreipė ispanių vartininkė. Antrajame kėlinyje žaidimas tapo apylygis, o gintrietės net tik ėmė vis dažniau kontroliuoti kamuolį, tačiau ir sukūrė dar vieną labai pavojingą momentą. Po puikaus perdavimo iš krašto baudos aikštelėje prie kamuolio suskubo Zenatha Coleman, tačiau namibietei nepavyko sėkmingai pataikyti į kamuolį, o stadione ne juokais išsigandusių gerbėjų atodūsis. Įsidrąsinusios šiaulietės ir toliau nevengė patikrinti katalonių vartininkės budrumo – 73 -ąją susitikimo minutę iš baudos aikštelės prieigų pavojingai atakavo ta pati Z.Coleman. Vis tik po kelių akimirkų nesėkmingai gynybinis epizodas susiklostė A. Alekperovai, kuri siekdama kamuolio galva nukreipė jį į savo vartus ir rezultatas tapo 0:3. Per likusį laiką komandoms pasižymėti nebepavyko, o teisėjos švilpukas užfiksavo „Gintros-Universiteto“ pralaimėjimą rezultatu 0:3.