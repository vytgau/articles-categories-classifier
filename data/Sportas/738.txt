Pirmame čempionato ture po T.Šimkovičiaus perdavimų įvarčius pelnė Marko Tomičius ir Tomašas Malecas, trečiame ture Austrijos pilietybę turintis futbolininkas savalaikiais perdavimais pradėjo rezultatyviais T.Maleco ir Marquinhos smūgiais užsibaigusias atakas. Negana to, pačioje dvikovos su „Palanga“ pabaigoje T.Šimkovičius parodė, kad moka ne tik pradėti, bet ir pats užbaigti atakas. Po Sauliaus Mikoliūno perdavimo iš dešinio krašto „Žalgirio“ saugas nepaliko jokių vilčių varžovų vartininkui ir tiksliu smūgiu įtvirtino didžiausią žalgiriečių pergalę šį sezoną. Tiesa, po rungtynių T.Šimkovičius mieliau kalbėjo apie komandos draugų pasirodymą, o savo tikslaus smūgio nesureikšmino. „Atvirai pasakysiu, man nerūpi kas įmuš įvartį, svarbiausia, kad komanda laimėtų. Man smagu, kai įvarčius pelno mano komandos draugai, šį kartą visi labai džiaugiamės Marquinhos žaidimu. Manau, kad rungtynėse su „Palanga“ jis buvo geriausias. Kita vertus, jis tikrai gali žaisti ir dar geriau. Mes kiekvieną dieną matome jį treniruotėse, tad toks jo pasirodymas nenustebino nei vieno žalgiriečio. Neabejoju, kad ateityje iš jo sulauksime ir dar geresnių rungtynių, – teigė T.Šimkovičius. – Taip pat ir iš visos komandos. Sutinku, kad kol kas tai buvo geriausios mūsų rungtynės šį sezoną. Bent jau pirmame kėlinyje su „Palanga“ žaidėme užtikrintai, kontroliavome rungtynių eigą. Deja, antroje rungtynių dalyje neišvengėme duobių. Antro kėlinio pradžioje mūsų žaidimo kreivė smuktelėjo žemyn, o tai nėra gerai“. Per savo karjerą Austrijos ir Kazachstano čempionatuose žaidęs futbolininkas atkreipė dėmesį į esminę gero komandos žaidimo detalę: „Manau, svarbiausia, kad per pirmus tris turus mes nepraleidome nei vieno įvarčio. Tai geros komandinės gynybos nuopelnas, o gera gynyba gali tapti lemiamu argumentu kovoje dėl čempionų titulo. Puolime dar ne viskas vyksta taip kaip norėtųsi, tačiau mes pamažu vis geriau suprantame vieni kitus, matome vis geresnį judėjimą be kamuolio, gražių kombinacijų užuomazgas. Tai irgi komandinio tobulėjimo pavyzdys. Siekiant iš naujų futbolininkų sulipdyti tikrą komandą reikia daugiau nei vieno sezono. Per vieną ar kelis mėnesius komanda netampama. Dabar mes esame tik ilgo kelio pradžioje. Pastarosios trejos rungtynės buvo gana neblogos, bet mes negalime sustoti ir gėrėtis savimi. Turime eiti į priekį ir galvoti apie kitas rungtynes. Trečiadienį „Žalgirio“ laukia susitikimas su „Sūduva“, tai bus bene rimčiausias mūsų priešininkas šį sezoną ir tose rungtynėse mes pamatysime, ko esame verti,“ – samprotavo T.Šimkovičius. „Žalgirio“ ir „Sūduvos“ dvikova Marijampolės „Arvi“ manieže įvyks kovo 14 dieną. Jų pradžia – 20 val.