PSG futbolininkai penktadienio vakarą savų žiūrovų akivaizdoje 3:0 įveikė „Nice“ ekipą ir į savo kraitį įsidėjo 9-ą pergalę iš 11-os galimų bei dar labiau įtvirtino lyderių poziciją. Unai Emery šiose rungtynėse turėjo verstis be Neymaro, kuris dėl paskutiniame mače gautos raudonos kortelės įvykius turėjo stebėjo iš tribūnų. Visgi net ir be ryškiausios žvaigždės PSG puolimas nestrigo – du įvarčius nugalėtojams pelnė puikią formą demonstruojantis urugvajietis Edinsonas Cavani, pasižymėjęs 3-ią ir 31-ą minutėmis. Trečią kartą kamuolys į svečių iš Nicos vartus krito nuo pačios „Nice“ komandos nario kojos – nelaimėliu 52-ąją minutę tapo Dante. Paryžiaus ekipa po šio pergalės su 29 taškais užtikrintai rikiuojasi pirmoje turnyro lentelės vietoje, septyniais lenkianti savo turo mačą dar žaisiančius „Monaco“ futbolininkus. Tuo metu praėjusio sezono bronzos medalininkė „Nice“ komanda savo sąskaitoje turi vos 10 taškų ir užima tik 14-ą vietą. Verta pažymėti, kad jai tai buvo jau net ketvirtoji nesėkmė iš eilės.