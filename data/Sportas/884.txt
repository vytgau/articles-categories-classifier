Kovo 2-ąją kino ekranuose oficialiai pasirodysianti kino operatoriaus Ronaldo Buožio ir fotografo Roko Darulio juosta leis pažvelgti į vienos sėkmingiausių ir tituluočiausių Lietuvos sportininkių gyvenimo užkulisius, darbo kasdienybę, pasirengimą varžyboms, o sunkus asmeninės problemos pripažinimas suvirpins širdis. Dar pačioje premjeros pradžioje R. Meilutytė pasveikino susirinkusius žiūrovus ir padėkojo Lietuvos prezidentui Valdui Adamkui, atvykusiam į kino salę. Vėliau po premjeros jis sunkiai tvardė jaudulį. „Žiūrėjau šį filmą ne kaip žiūrovas, o kaip sportininkas. Įsijaučiau į tai, ką teko išgyventi Rūtai, į jos asmeninę patirtį ir tikrai vienu metu braukiau ašarą. Tai filmas apie asmeninę pergalę“, – DELFI sakė V. Adamkus. „Geras filmas, paliko tikrai gilų įspūdį. Tik galiu pasakyti, kad tai toli gražu ne viskas. Čia reikėtų tikriausiai kelių filmų, kad sutalpintume visa, kas nutiko Rūtai. Ir čia tikrai ne pabaiga. Laukia tęsinys“, – po premjeros sakė Lietuvos plaukimo federacijos prezidentas Emilis Vaitkaitis. Anot jo, veikiausiai dar šią savaitę bus oficialiai paskelbta apie R. Meilutytės tolesnę karjeros stotelę ir pasirengimą Tokijo olimpiadai. Daugybę kartų tuščioje salėje filmą peržiūrėjęs vienas iš „Rūtos“ kūrėjų R. Darulis pasakojo, kad jam buvo labai įdomu stebėti žmonių reakcijas. „Buvo įdomu išgirsti, į kurias scenas kaip žmonės reaguoja. Tikrai labai džiaugiamės, kad žiūrovams patiko, – sakė jis, o paklaustas, ar galima tikėtis tęsinio, nusijuokė. – Tikrai daug kas apie tai jau klausinėja. Tačiau kol kas dar tokių minčių nėra“. Ne kartą filme nuskambėjo frazė, kad gatvėje R. Meilutytę atpažindami žmonės priima ją tarsi dukterį ar pusseserę, tačiau vargu, ar kas įtarė, kokios bėdos persekioja geriausią Lietuvos plaukikę. Apie tai garsiai ištarti išdrįsusi 20-metė siunčia žiūrovams itin svarbią žinutę. „Pamaniau, kad apie visus sunkumus reikia papasakoti žmonėms, kurie turi savų problemų. Pasakyti jiems, kad jie nėra vieni, kad jaustis vienaip ar kitaip yra normalu, kad pagalbos gali sulaukti visi. Reikia kalbėti atvirai apie problemas, o tai Lietuvoje kol kas yra tabu“, – kalbėjo R. Meilutytė, nebeslepianti, kad 2016-iaisiais buvo patekusi į gilią psichologinę duobę ir netgi sirgo depresija. Apie tai po premjeros kalbėjo aktorius ir dainininkas Vidas Bareikis: „Sukrėtė mane šis filmas. Esu dokumentinių filmų gerbėjas, jie, mano galva, laimi prieš paprastus filmus, nes atskleidžia realybę“. Anot jo, filme labai aiškiai apnuoginamas šalies skaudulys – Lietuvoje gali būti nešiojamas ant rankų ir tuoj pat sumaišomas su žeme. „Ir tai nutinka visiems – tiek sportininkams, tiek muzikantams, tiek aktoriams“, – apgailestavo V. Bareikis.  Iš viso R. Buožio ir R. Darulio suburta komanda Rūtos gyvenimo akimirkas fiksavo daugiau nei pusantrų metų. Jų kompiuteriuose nugulė daugiau nei 30 valandų filmuotos medžiagos. Filme žiūrovai išvys ne tik tai, kaip R. Meilutytė ruošėsi Rio de Žaneiro vasaros olimpinėms žaidynėms, bet ir jos pačios bei šeimos pasakojimus apie vaikystę, sunkų kelią link olimpinio aukso Londone ir negirdėtas jos gyvenimo detales. Tarp varžybų R. Buožis ir R. Darulis Rūtos gyvenimą fiksavo ir Lietuvoje. Dalis scenų nufilmuota Kaune, Vilniuje ir Nidoje. Pasak filmo kūrėjų, ėmusis įgyvendinti idėją, sportininkės režimas ir kitos aplinkybės privertė dirbti be tikslaus scenarijaus, bet tai nesutrukdė nuosekliai papasakoti Rūtos istoriją. Filmo komanda negalėjo numatyti nei kaip R. Meilutytei seksis olimpiadoje, nei kokią plaukikės asmenybę galiausiai pamatys žiūrovai. Tačiau atsiradusios naujos istorijos kryptys R. Buožiui ir R. Daruliui atvėrė ir naujas galimybes. R. Meilutytės gerbėjai dokumentinį filmą „Rūta“ kino teatruose galės pamatyti nuo kovo 2 dienos. 