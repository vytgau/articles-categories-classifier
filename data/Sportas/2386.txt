„Aš šiemet Marijampolėje buvau laimingas. Klubo vadovybė pasiūlė pratęsti kontraktą, o tai reiškia, kad ir jie manimi buvo patenkinti. Jei abi šalys yra laimingos, kam ką nors keisti? – šypsojosi 32 metų A. Švrljuga. – Noriu vėl žaisti Čempionų lygoje ir tikiuosi, kad 2018 metai „Sūduvai“ bus tokie pat sėkmingi, kaip ir 2017-ieji.“ Gynėjas šį sezoną A lygoje, LFF taurės ir Europos lygos turnyruose iš viso sužaidė 40 rungtynių, per jas pelnė 5 įvarčius ir atliko 13 rezultatyvių perdavimų. Tiesa, paskutinių rungtynių su „Žalgiriu“ kroatas nebaigė dėl traumos, o pergalę šventė pasiramsčiuodamas ramentais. „Dabar esu Kroatijoje, eisiu pas medikus, tačiau atrodo, kad viskas bus gerai, trauma nėra rimta“, – sakė A. Švrljuga. 30-metis I. Kardumas „Sūduvos“ vartus šiemet gynė per 42 rungtynes ir taip pat labai svariai prisidėjo prie komandos pergalių. „Esu laimingas, kad klubo vadovai įvertino mano darbą ir pasiūlė pratęsti sutartį. Noriu jiems už tai padėkoti. Taip pat esu labai dėkingas „Sūduvos“ vartininkų treneriui Audriui Ramonui, kuris mane rengė kiekvienoms rungtynėms ir padėjo pasiekti gerą sportinę formą. Nuo to laiko, kai pradėjau dirbti su juo, labai patobulėjau, – savo sprendimą likti Marijampolėje komentavo I. Kardumas. – 2017-ųjų sezonas buvo puikus, mes gerai pasirodėme Europos lygoje, tapome čempionais, o dabar laukia ir Čempionų lyga. Taip pat sieksime apginti titulą ir laimėti LFF taurę. Laukia daug iššūkių, o aš noriu būti to dalimi. Todėl apsispręsti dėl sutarties pratęsimo nebuvo sunku.“ Į kitą sezoną vartininkas žvelgia optimistiškai. „Sezonas ateis greitai, o mano ir klubo ambicijos didėja. Jau įrodėme, kad mūsų komanda yra stipri, Europos lygoje kovojome ir įveikėme galingesnius klubus, todėl tikiu, kad ir 2018 metais mūsų rezultatai džiugins aistruolius. Treneris Vladimiras Čeburinas žino, kaip parengti komandą iššūkiams, todėl kito sezono laukiu drąsiai. Galime pakartoti šio sezono rezultatus ir pasirodyti dar geriau“, – sakė kroatas. 