Pagrindiniu šio renginio akcentu taps mačas, kuriame susirems vienas geriausių Lietuvos boksininkų Virgilijus Stapulionis ir Rusijos atstovas Pavelas Mamontovas, sieksiantys IBF Pabaltijo šalių vidutinio svorio kategorijos čempiono diržo. „Mieli tautiečiai, jau rugpjūčio 26-ąją kopsiu į ringą ir kausiuosi dėl IBF titulo. Mūsų komanda ir aš sunkiai dirbome, kad tai įvyktų mano tėvynėje, todėl turime įrodyti, kad mes - vieninga tauta, o jūsų palaikymas bus labai svarbus ir reikalingas“, - socialinio tinklo „Facebook“ paskyroje rašė V. Stapulionis. Terminatoriaus pravardę Amerikoje gavęs 31-erių metų lietuvis per savo karjerą profesionaliame ringe iškovojo 28 pergales, patyrė penkis pralaimėjimus ir vieną kovą baigęs lygiosiomis. Tuo tarpu P. Mamontovas sąskaitoje turi 11 pergalių, dvejas lygiąsias ir keturis pralaimėjimus. Intrigą didina tai, kad rusas savo karjeroje dar nėra patyręs nė vieno nokauto, o lietuvis jau du kartus nesėkmingai bandė iškovoti IBF diržą. Į bokso turnyrą atvyks gerai žinomi sportininkai iš Rusijos, Anglijos, Prancūzijos, Šveicarijos, Belgijos, Estijos ir kitų šalių. Dėl WBC tarptautinio sunkaus svorio kategorijos diržo kovos šveicaras Yoannas Kongolo ir Rusijos atstovas Salambekas Baisangurovas. Tai dar nei karto oficialiose dvikovose nepralaimėję sportininkai. Tuo tarpu dėl IBF tarpžemyninio lengvo svorio kategorijos diržo grumsis boksininkai Isa Čanijevas (Rusija) ir Pierre'as Bauwensas (Belgija). Dėl IBF Pabaltijo šalių sunkaus svorio kategorijos diržo susikaus Aleksejus Papinas (Rusija) ir Aleksandras Kubučas (Rusija). Pasak organizatorių „Siesta boxing promotion“ savininko Al Siesta ir „JM boxing promotions“ atstovo Jaroslavo Mackevičiaus, renginio, kuriame bus kovojama dėl penkių bokso pasaulio diržų, biudžetas sieks 100 000 eurų. „Prieš kelias savaites pristačius renginį geriausiems pasaulio boksininkams bei jų vadybininkams Monake, visiems nuostabą sukėlė faktas, kad tokio masto renginys organizuojamas Lietuvoje. Manau, tai rimtas mūsų šalies pareiškimas, kad sugebame organizuoti tokio kalibro renginius ir paruošti geriausius pasaulio boksininkus. Vien dalyvių ir jų komandos delegaciją iš užsienio sudarys virš 60 žmonių. Tokio aukšto lygio bokso renginio Lietuva dar nematė. Dažniausiai turnyrai vykdavo Las Vegase ar kitose valstijose. Sporto entuziastams būtų nuodėmė praleisti galimybę jį pamatyti sostinėje“, - sakė pagrindinis renginio organizatorius „JM boxing promotions“ atstovas J. Mackevičius.