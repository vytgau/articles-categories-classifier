Trakiškiai po gražių Etienne'o Mukanyos (7 min.) ir Justino Marazo (43) įvarčių pirmavo 2:0, bet antrame kėlinyje atkutę žalgiriečiai atsakė net trimis tiksliais smūgiais. Visų jų autorius – slovakas Tomašas Malecas, pasižymėjęs 50, 69 ir 83 min. bei taip išplėšęs pergalę. Po pergalingo įvarčio, kuris kilstelėjo „Žalgirį“ į antrą turnyro lentelės vietą, link savo auklėtinių efektingai nubėgo ir Vilniaus klubo strategas Aurelijus Skarbalius. Toks T. Maleco benefisas leido jam tapti rezultatyviausiu čempionato žaidėju. Slovako sąskaitoje – 6 įvarčiai per šešerias rungtynes. 11 taškų po šešerių rungtynių turintis „Žalgiris“ turnyro lentelėje pakilo į antrą vietą. Vilniaus klubas nuo lyderės Marijampolės „Sūduvos“ atsilieka penkiais taškais. „Trakai“ su 8 taškais žengia ketvirti.   