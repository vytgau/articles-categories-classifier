Marijampolėje gimusio, bet Klaipėdoje gyvenančio sportininko rezultatas svorio kategorijos iki 94 kg dvikovėje – 388 kg (176+212). A. Didžbaliui taip pat atiteko vienas mažasis medalis – bronza rovime. Auksą pelnė rimtesnio pasipriešinimo nesulaukęs Rio de Žaneiro olimpinis čempionas ir pasaulio rekordininkas Sohrabas Moradi – 417 kg (184+233). Būrio triukšmingų tautiečių tribūnoje džiaugsmui, 29-erių iranietis paskutiniuoju mėginimu pagerino tiek stūmimo rungties, tiek jam pačiam nuo šių metų priklausiusį dvikovės pasaulio rekordą.  Bronza atiteko kitam Irano atstovui Seyedayoobui Mousavijarahi – 385 kg (171+214). Nors prieš varžybų startą A. Didžbalis buvo puikios nuotaikos ir siuntė ženklus filmavimo kameroms, prasidėjus kovai dėl medalių, jo veidas ėmė niauktis. Pirmojoje rovimo rungtyje lietuviui dukart iš eilės nepavyko iškelti pradinio 172 kg svorio. Bronislavo Vyšniausko auklėtinis nusprendė eiti va bank: prieš paskutinį bandymą padidino svorį 4 kilogramais. Su 176 kg A. Didžbalis susidorojo užtikrintai ir pelnė rovimo rungties bronzą. Iki asmeninio rekordo jam pritrūko 10 kg. Lietuvos sunkiaatletį pranoko S. Moradi (184 kg) ir vos 20-ies sulaukęs uzbekas Farkhodbekas Sobirovas (183 kg). Tačiau pastarasis iškrito iš kovos dėl dvikovės medalių nesugebėjęs atlikti nė vieno sėkmingo bandymo stūmimo rungtyje. Tuo metu A. Didžbalis pirmu mėginimu iškėlė 208 kg. 212 kg svoris iš pradžių nepakluso, bet trečiuoju bandymu lietuvis jį užfiksavo, o tuomet ant pakylos pademonstravo ir savo tradicinį salto per galvą. 🔟🔟🔟🔟#2017iwfwwc pic.twitter.com/FrcMD5wZjm— IWF (@iwfnet) December 4, 2017  „Patikėkite, kai du pirmuosius kartus neišroviau 172 kg, jausmas buvo tikrai nemalonus. Žinau, kad per treniruotes nesunkiai pakeliu tokį svorį, o čia štai ir nepavyksta, – iš karto po varžybų „Vakarų ekspresui“ sakė A. Didžbalis. – Galvoje sukosi įvairios mintys, tačiau žinau, kiek per treniruotes buvo dirbta ir išlieta praaito, tad nusprendžiau rauti 176 kg ir tai pasiteisino. Negalėjau sau leisti neišrauti šio svorio“. Pirmadienio rytą didžiausias karjeros aukštumas pasiekusį A. Didžbalį oficialiai pasveikino Lietuvos Respublikos Prezidentė Dalia Grybauskaitė. Pasak Prezidentės, tapęs vicečempionu A. Didžbalis iškovojo Lietuvai garbę būti tarp stipriausių pasaulio šalių. Tai, anot šalies vadovės, mūsų valstybę garsinanti ryžto, atkaklumo, ilgo ir nuoseklaus darbo pergalė. Dėkodama už šį istorinį medalį Prezidentė palinkėjo, kad kiekvienas sportininko laimėjimas džiugintų ir pranoktų visus lūkesčius, o aukštai kylanti trispalvė suteiktų naujų jėgų siekti drąsiausių tikslų. Rezultatai 1. Sohrabas Moradi (Iranas) – 417 kg (184+233) 2. Aurimas Didžbalis (Lietuva) – 388 kg (176+212) 3. Seyedayoobas Mousavijarahi (Iranas) – 385 kg (171+214) 4. Ibrahimas Elbakhas (Kataras) – 383 kg (163+220) 5. Ragabas Abdalla (Egiptas) – 378 kg (172+206) Svorio kategorijoje varžėsi 23 sportininkai, tarp kurių nebuvo diskvalifikuotoms rinktinėms atstovaujančių „etatinių“ A. Didžbalio konkurentų iš Baltarusijos, Ukrainos, Kazachstano, Rusijos.  2014 metais Almatoje (Kazachstanas) A. Didžbalis iškovojo pirmąjį Lietuvos medalį pasaulio sunkiosios atletikos pirmenybėse – bronzą. Praeityje jis taip pat yra pelnęs du mažuosius apdovanojimus: rovimo sidabrą 2014-aisiais ir stūmimo auksą po metų. Praėjusiais metais Rio de Žaneiro olimpinėse žaidynėse A. Didžbalis laimėjo bronzą. Lietuvio sąskaitoje yra ir trys Europos čempionatų medaliai: auksas (2015 metais) bei dvi bronzos (2011 ir 2017 metais). 2012-aisiais Europos čempionato sidabras buvo atimtas iš A. Didžbalio dėl teigiamo dopingo testo. Sunkiaatletis buvo diskvalifikuotas dvejiems metams dėl dehidrochlormetiltestosterono vartojimo. Pasaulio čempionate Anahaime pasirodys dar trys Lietuvos atstovai: Tomas Ličinchajus (iki 105 kg, gruodžio 5 d.), Arnas Šidiškis ir Deividas Jucius (abu – per 105 kg, gruodžio 6 d.). Iš viso planetos pirmenybėse dalyvauja 328 sportininkai iš 68 šalių. Dėl nuolatinių dopingo vartojimo atvejų į čempionatą neleista atvykti Rusijos, Kinijos, Kazachstano, Armėnijos, Azerbaidžano, Ukrainos, Baltarusijos, Turkijos ir Moldovos sportininkams. A. Didžbalis Rio de Žaneiro olimpinėse žaidynėse