UEFA vykdomasis komitetas turnyro formatą patvirtino dar 2014 metų gruodį, o po rudenį pasibaigusių pasaulio čempionato atrankos varžybų paaiškėjo aiškesni varžybų kontūrai. Viena didžiausių motyvacijų Lietuvos rinktinei yra galimybė pakovoti dėl kelialapio į Europos čempionatą, jeigu nepasiseks pagrindinėje atrankoje – Tautų lygos grupėje nugalėjusi komanda žais Europos čempionato atkrintamosiose varžybose. Grupės nugalėtoja tapsianti komanda taip pat pateks į aukštesnį lygos divizioną. 55 senojo žemyno rinktinės pagal reitingą buvo suskirstytos į keturis divizionus. A ir B divizionuose kovos po 12 aukščiausią reitingą turinčių rinktinių, suskirstytų į keturias grupes po tris komandas, C grupėje – 15 komandų susigrums trijose grupėse po keturias rinktines ir vienoje grupėje, kurioje žais trys ekipos. 16 žemiausius koeficientus surinkusių D diviziono nacionalinių ekipų laukia futbolo mūšiai keturiose grupėse po keturias komandas. Lietuviai pateko į Tautų lygos C divizioną, kuriame taip pat yra Vengrijos, Rumunijos, Škotijos, Slovėnijos, Graikijos, Serbijos, Albanijos, Norvegijos, Juodkalnijos, Izraelio, Bulgarijos, Suomijos, Kipro ir Estijos rinktinės. Paskelbus burtų krepšelius, paaiškėjo, kad Edgaro Jankausko komanda tikrai nesusitiks su Kipro ir Estijos komandomis. Taip pat dėl ribotų galimybių žaisti šaltuoju laikotarpiu, Lietuva nežais su Norvegija ir Suomija. Tautų lygos grupių etapas prasidės 2018 metų rugsėjo mėnesį ir baigsis lapkritį - komandos iš viso sužais šešias rungtynes. Lemtingos rungtynės vyks 2020 metų kovo 26-31 dienomis ir po jų paaiškės, kuri C diviziono rinktinė iškovos kelialapį į Europos čempionatą. Visi UEFA Tautų lygos divizionai: A divizionas: Vokietija, Portugalija, Belgija, Ispanija, Prancūzija, Anglija, Šveicarija, Italija, Lenkija, Islandija, Kroatija, Nyderlandai. B divizionas: Austrija, Velsas, Rusija, Slovakija, Švedija, Ukraina, Airija, Bosnija ir Hercegovina, Šiaurės Airija, Danija, Čekija, Turkija. C divizionas: Vengrija, Rumunija, Škotija, Slovėnija, Graikija, Serbija, Albanija, Norvegija, Juodkalnija, Izraelis, Bulgarija, Suomija, Kipras, Estija ir Lietuva. D divizionas: Azerbaidžanas, Makedonija, Baltarusija, Gruzija, Armėnija, Latvija, Farerų Salos, Liuksemburgas, Kazachstanas, Moldova, Lichtenšteinas, Malta, Andora, Kosovas, San Marinas, Gibraltaras.