Vokietijos futbolo federacija neeilinėje asamblėjoje Frankfurte penktadienį turėtų patvirtinti federacijos prezidento Reinhardo Grindelio rekomendaciją. Tuo metu Ph. Lahmas, kuris su Vokietijos rinktine triumfavo 2014 metų pasaulio čempionate, tapts šeštuoju nacionalinės komandos garbės kapitonu. Į šį sąrašą patenka Fritzas Walteris, Uwe Seeleris, Franzas Beckenbaueris, Lotharas Matthaeusas ir Jurgenas Klinsmannas. Ilgametis Miuncheno „Bayern“ klubo gynėjas Ph. Lahmas profesionalo karjerą baigė po praėjusio sezono, o iš šalies rinktinės pasitraukė po 2014 metų pasaulio čempionato. 2004-2014 m. Vokietijos rinktinėje jis sužaidė 114 mačų, pelnė 5 įvarčius, tapo 2014-ųjų pasaulio futbolo čempionu.