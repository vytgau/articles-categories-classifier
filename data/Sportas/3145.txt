„Pirmajame kėlinyje turėjome milžinišką pranašumą, progų įmušti, bet vis nesisekė to padaryti. Būna futbole, kad kamuolys niekaip neskrieja į vartus. Vis dėlto įmušėme. Nesakyčiau, kad prispaudėme varžovus, įvartį mes „prižaidėme“. Po to varžovai taktiškai persitvarkė, daugiau žaidėjų skyrė puolamiesiems veiksmams. Mes ne tai, kad to laukėme, bet to tikėjomės. Jiems reikėjo daugiau pulti, todėl leidome jiems retkarčiais kontroliuoti kamuolį savo aikštės pusėje, o patys surengėme ir keletą kontratakų, – mačą analizavo „Sūduvos“ treneris. – Kai įmušėme antrą įvartį, visi pradėjo veržtis mušti dar. Kiek trūko drausmės, tai nėra gerai. Vis dėlto nesakyčiau, kad kiekvienas stengėsi tiesiog įmušti, kiekvienas stengėsi gerai sužaisti. Manau, buvo geros rungtynės. Ačiū žiūrovams už gerą palaikymą, komanda tai tikrai jaučia.“ „Sūduvos“ komandoje dabar yra milžiniška konkurencija ne tik dėl vietos aikštėje, bet ir dėl vietos tarp rungtynėms registruojamų 18 žaidėjų. Marijampolės komandoje jau tapo įprasta, kad vienas rungtynes gali žaisti nuo pirmos iki paskutinės minutės, o kitas praleisti tribūnose.  „Tai yra futbolas – į aikštę žengia geriausi. Tie, kurie rungtynėse, treniruotėse įrodo, kad yra pasirengę geriausiai, geriausiai suvokia mūsų žaidimo filosofiją. Tai, kad yra konkurencija, visada yra labai gerai. Kiekvienas žaidėjas supranta, kad reikia dirbti ir būti produktyviam“, – teigė V. Čeburinas. Šią savaitę „Sūduvą“ papildė patyręs puolėjas iš Kroatijos Josipas Tadičius, tačiau šį kartą jis ir liko tarp tų komandos narių, kurie rungtynes stebėjo iš tribūnų. „Reikia suprasti komandos strategiją, kuo mes remiamės, kur link judame, ką norime matyti aikštėje. Tam 2 treniruočių neužtenka. Suprantama, meistriškumo ir patirties yra labai daug, bet norisi, kad visa tai būtų kuo geriau panaudota komandos labui“, – sprendimą neįrašyti kroato pavardės į protokolą paaiškino „Sūduvos“ treneris.  Savo ruožtu „Sūduvos“ vartininkas Ivanas Kardumas teigė, kad rungtynės su uteniškiais buvo sunkios. „Rungtynės buvo sunkios, „Utenis“ kėlė mums sunkumų. Tačiau esu patenkintas, nes komanda vėl pademonstravo charakterį. Nusipelnėme tų dviejų įvarčių, nors galėjome įmušti ir daugiau. Svarbiausia, kad laimėjome ir įsirašėme į savo sąskaitą dar 3 taškus“, – po rungtynių kalbėjo vartininkas. Futbolo aistruoliai šiuo metu yra susiskirstę į dvi grupes: vieni skaičiuoja turnyro lentelėje „Sūduvą“ nuo „Trakų“ skiriančius taškus, kiti žvalgosi ir į pirmąją vietą užimantį Vilniaus „Žalgirį“. Marijampoliečiai šiuo metu turi 44 taškus, trakiškiai – 48, vilniečiai – 58, tačiau „Sūduva“ už konkurentus yra sužaidusi trejomis rungtynėmis mažiau. „Nenorime nieko sakyti iš anksto, einame nuo rungtynių prie rungtynių. Viskas įmanoma, jei toliau žaisime kaip šiandien“, – taip padėtį turnyro lentelėje įvertino I. Kardumas. „Sūduvos“ vartininkas taip pat padėkojo komandos gerbėjams, kurie „Arvi“ futbolo arenoje negaili balsų. „Džiaugiuosi, kad žmonių ateina vis daugiau, jie sukuria gerą atmosferą, palaiko mus nuo pirmos iki paskutinės minutės, ir kai sekasi gerai, ir kai sunkiau. Gerą rezultatą aikštėje pasiekiame kartu“, – tvirtino kroatas.