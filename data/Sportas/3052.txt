Dėl kvietimų į rinktines, traumų ir ligų „Trakų“ vyriausiasis treneris Olegas Vasilenka šioms rungtynėms buvo priverstas pasirinkti eksperimentinę sudėtį. D. Bilialetdinovas puolimo ašį sudarė su jaunuoju Džiugu Sūnelaičiu, jiems iš kraštų padėjo Lajo Traore ir Deividas Česnauskis. Vidurys bei gynybos grandis labiau įprastos. „Neman“ ekipoje nežaidė trys pagrindo žaidėjai, kurie į Lietuvą neatvyko dėl ligų ar vizos problemų. Lietingose rungtynėse pradžia buvo apylygė, tačiau netrukus iniciatyvą į savo rankas perėmė „Trakai“. Pirmoji reali proga virto įvarčiu. Puikiu perdavimu iš kairės L.Traore baudos aikštelėje surado visiškai laisvą D. Bilialetdinovą, kuris maždaug iš 8 metrų be didesnių problemų pasiuntė kamuolį į vartus. Tai buvo pirmasis garsiojo ruso įvartis vilkint „Trakų“ marškinėlius. Po įmušto įvarčio trakiškiai dar labiau padidino žaidimo kontrolę aikštės viduryje ir netrukus tai jiems garantavo antrąjį įvartį. Po aštraus perdavimo į baudos aikštelę „Neman“ gynėjas galva įsimušė į savo vartus. Antrasis rungtynių kėlinys dėl lietaus įmirkusioje aikštėje tapo ne toks kokybiškas, tačiau net ir tai „Trakams“ nesutrukdė dar labiau padidinti persvaros. Skaičiuojant paskutines rungtynių minutes, po keitimo pasirodęs Donatas Šėgžda numetė kamuolį į baudos aikštelę, kur perdavimą puikiai „uždarė“ D. Bilialetdinovas. Kitas čempionato rungtynes „Trakai“ žais spalio 12 dieną su Vilniaus „Žalgiriu“.