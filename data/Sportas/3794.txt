Tuo pačiu tai ir atrankos–kontrolinė regata, kurioje bus patvirtinta jaunimo iki 23-ejų metų rinktinė, dalyvausianti rugsėjo 1–3 d. vyksiančiame Europos jaunimo čempionate Krušvicoje (Lenkija) ir kontrolinis startas suaugusiųjų olimpinei rinktinei prieš svarbiausią Lietuvos rinktinės startą pasaulio čempionate Sarasotoje (Floridija, JAV) vyksiantį šių metų rugsėjo 12–spalio 2 dienomis. Šiame čempionate dalyvaus visi olimpiečiai, stipriausi jaunimo atstovai, svečiai iš Estijos, Latvijos ir Suomijos. Pirma varžybų diena prasidės jaunių amžiaus grupės, kurioje dalyvaus daug jaunų, perspektyvių irkluotojų, parengiamais atrankos plaukimais 13 val. Jaunių grupės finalų plaukimai ir kova dėl medalių prasidės 16 val. Rugpjūčio 19-ą ir 20-ą d. varžybos jaunimo ir suaugusiųjų grupėse prasidės 10 val. parengiamaisiais kvalifikaciniais plaukimais. Vienų rungčių finalų plaukimai vyks rugpjūčio 19-ą d. nuo 14 val., kitų – rugpjūčio 20*ą d. nuo 14 val. Iš stipriausių Lietuvos sportininkų suaugusiųjų amžiaus grupėje bus galima išvysti ir porine dviviete startuosiančius šalies rekordininką, daugkartinį Europos ir Lietuvos čempioną Mindaugą Griškonį, daugkartinį Lietuvos ir dukart Europos čempioną ir 2016 metų vasaros olimpinių žaidynių sidabro medalio laimėtoją Saulių Ritterį, kurie rungsis su gerai žinomais Rolandu Maščinsku ir Aurimu Adomavičiumi bei Dovydu Nemeravičiumi ir Martynu Džiaugiu. Viena tituluočiausių Lietuvos irkluotojų ir Rio vasaros olimpinių žaidynių bronzos laimėtoja Milda Valčiukaitė startuos porinėje dvivietėje su nauja šio sezono bei buvusia prieš keletą metų partnere gerai žinoma pasaulio jaunių ir jaunimo čempione Ieva Adomavičiūte. Jaunimo grupėje rimčiausi pretendentai į finalus ir medalius yra vienvietę irkluosiantis Europos jaunių čempionas Armandas Kelmelis, Saulius Ilonis, Giedrius Bieliauskas, Povilas Stankūnas ir Mantas Juškevičius, startuosiantys paviene keturviete be vairininko.