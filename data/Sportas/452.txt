Anglijos čempionei „Chelsea“ komandai iškilusi rimta grėsmė nepatekti į pirmąjį ketvertą ir likti už UEFA Čempionų lygos borto. „Aristokratai“ turi 56 taškus ir užima tik penktąją vietą. Ketvirtojoje pozicijoje esanti „Spurs“ ekipa sukaupė 61 tašką. Iki čempionato pabaigos abiem klubams lieka sužaisti tik po aštuonis mačus. „Tottenham Hotspur“ triumfavo ketveriose pastarosiose Anglijos pirmenybių rungtynėse. Ši Londono ekipa „Premier“ lygoje jau nepralaimėjo 12 dvikovų iš eilės – 9 pergalės, 3 lygiosios. Tuo tarpu „Chelsea“ buksuoja – per šešis mačus nuskynė tik dvi pergales. Jei „Chelsea“ sekmadienį pralaimės, Antonio Conte‘s auklėtinių šansai pakilti bent ant ketvirtojo turnyro lentelės laiptelio bus labai menki. Net ir lygiosios šios Londono komandos nenudžiugintų. Pirmojo rato „Tottenham Hotspur“ ir „Chelsea“ rungtynes 2:1 laimėjo svečiuose žaidę „aristokratai“. Įdomu tai, kad „Stamford Bridge“ stadione „Spurs“ futbolininkai „Chelsea“ neįveikė jau per 25 mačus iš eilės. Tai yra lygos rekordas. Tiesa, šį sezoną Mauricio Pochettino auklėtiniai turi geriausią rezultatą Londono derbiuose tarp visų šio miesto klubų – 4 pergalės, 2 pralaimėjimai, 1 lygiosios. Vaizdo transliacijų internetu platforma viaplay.lt ir „Viasat Sport Baltic“ kanalas iš viso parodys penkerias rungtynes. Tiesioginių transliacijų tvarkaraštis: kovo 31 d. 14.20 val. „Crystal Palace“ – „Liverpool“, 16.50 val. „West Ham United“ – „Southampton“, 19.20 val. „Everton“ – „Manchester City“; balandžio 1 d. 15.20 val. „Arsenal“ – „Stoke City“, 17.50 val. „Chelsea“ – „Tottenham Hotspur“.