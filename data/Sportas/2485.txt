89-ą minutę atakos smaigalyje atsidūręs „natūralizuotas“ brazilas metėsi į lenktynes su rusų vartininku dėl baudos aikštelėje riedančio kamuolio. Stadionas nuščiuvo: A. Lunevas pirmasis suspėjo pamušti kamuolį į šoną, bet įsibėgėjusiam Rodrigo nebeliko laiko patraukti kojas, ir puolėjas keliu „įvažiavo“ vartų sargui į galvą. Nokautuojantį smūgį praleidęs 26-erių Sankt Peterburgo „Zenit“ klubo atstovas nebepajėgė pakilti nuo vejos. Po skubios pirminės medikų apžiūros krauju plūstantis futbolininkas buvo išgabentas į greitosios pagalbos automobilį ir nuvežtas į ligoninę. Terrible injury suffered by Lunev against Spain. Wish him to get well soon. He’s having a great season ahead of the WC. pic.twitter.com/4LyaeapCbo — Stefano Conforti (@confortistefano) November 14, 2017 A. Lunevui iškart atlikta kompiuterinė tomografija, laimei, diagnozė nuramino. Vartininkas atsipirko smegenų sukrėtimu, prakirsta kakta ir naktimi palatoje. Андрей Лунёв: "Не волнуйтесь, со мной всё нормально! Спасибо за поддержку, постараюсь поскорее восстановиться и вернуться на футбольное поле!" pic.twitter.com/g64FfDQdfB— Сборная России (@TeamRussia) 14 November 2017  Tuo metu Rusijos rinktinė rungtynes turėjo užbaigti turėdama žaidėjo deficitą. Nors mačas buvo draugiškas, prieš jį susitarta dėl riboto keitimų skaičiaus. Iki A. Lunevo „avarijos“ rusų strategas Stanislavas Čerčesovas buvo atlikęs visus šešis keitimus. Į vartus iš pradžių norėjo stoti puolėjas Aleksandras Kokorinas, bet galiausiai pirštines užsimovė saugas Denisas Glušakovas. „Jis pribėgo ir pasakė, kad yra labai pavargęs, – po dvikovos pasakojo A. Kokorinas. – Kalbant apie A. Lunevo traumą, tai buvo akivaizdi raudona kortelė ispanui. Andrejus buvo rimtai sužeistas. Dieve, duok jam sveikatos.“ Vis dėlto teisėjas iš Italijos Gianluca Rocchi epizodą įvertino kaip žaidybinį ir neskyrė Rodrigo nė įspėjimo. Permainingos rungtynės baigėsi rezultatu 3:3. Ispanai jau 9-ą min. išsiveržė į priekį po Jordi Albos įvarčio, o 35-ą min. Sergio Ramosas persvarą padvigubino realizuodamas 11 m baudinį. Prieš pertrauką (41-ą min.) Fiodoras Smolovas atsilikimą sumažino. 51-ą min. Aleksejus Mirančiukas rezultatą išlygino, tačiau jau po dviejų minučių S. Ramosas dar kartą gavo teisę mušti 11 m baudinį ir vėl buvo tikslus. Vis dėlto rusams pavyko išsigelbėti – tas pats F. Smolovas 70-ą min. efektingu smūgiu iš už baudos aikštelės atkūrė pusiausvyrą. O rungtynių pabaigoje ispanus nuo pralaimėjimo gelbėjo vartininkas Davidas De Gea.