Oberhofo bei Rūpoldingo miestuose vykusiuose pasaulio taurės etapuose jaunasis biatlonininkas žengė pirmus žingsnius suaugusiųjų sporte. „Jausmas labai nuostabus. Yra vadinami trys auksiniai etapai – Oberhofe, Rūpoldinge ir Antholze. Man pasisekė, kad jau galėjau dviejuose sudalyvauti, – džiaugėsi L.Banys. „Tikėjausi, kad šį sezoną pavyks debiutuoti pasaulio taurėje, nes dar praeitame sezone nedaug trūko iki normatyvo, o vasarą puikiai atlikau užduotis.“ Drauge su Tomu Kaukėnu, Vytautu Strolia bei Karoliu Dombrovskiu biatlonininkas dukart dalyvavo estafetės 4x7,5 km varžybose. Pirmosios – Oberhofe – pasižymėjo tirštu rūku bei nesėkmingai jos baigėsi tiek Lietuvos komandai, tiek L.Baniui: sportininkas šaudydamas stovint „uždirbo“ tris baudos ratus, o lietuviai atsiliko ratu. „Atvykstu į šaudyklą ir nežinau, ką daryti – stoviu ir nematau, kur šaudyti. Oro sąlygos buvo tokios, kad gavau tris baudos ratus... Bet pasitikėjimo tai nenumušė, tiesiog buvo tokia diena, kai geriau padaryti nieko negalėjau“, – prisiminė iš Anykščių kilęs L.Banys. Antro šanso ilgai laukti nereikėjo: penktadienį Rūpoldinge sportininkas vėl išbandė jėgas estafetės rungtyje. Visi Lietuvos komandos nariai išvengė baudos ratų, o ketvirtame etape dalyvavęs L.Banys turėjo vieną retų progų užbaigti varžybas bei finišuoti – 21-ą vietą užėmę lietuviai nebuvo aplenkti ratu. „Rūpoldinge buvo geros oro sąlygos, todėl žinojau, kad viską turiu padaryti gerai, negaliu sau leisti suklysti. Šiaip estafečių rungtis nėra mano mėgstamiausia, bet įdomi – galiu greitesniu tempi šaudyti, nes yra papildomi šoviniai“, – paaiškino biatlonininkas. Už Lietuvos kvarteto liko latviai, šį sezoną stebinantys belgai, pajėgūs amerikiečiai, korėjiečiai bei rumunai. Vyrų rinktinė Nacijų taurės įskaitoje įtikinamai žengia 21-a, o tai suteiktų teisę kitą sezoną turėti ne mažesnį pasaulio taurės dalyvių kvotų skaičių nei turima dabar. Beje, planuojama, kad po savaitės Antholze (Italija) vyksiančio pasaulio taurės etapo sprinte startuotų ne tradicinė trijulė (T.Kaukėnas, V.Strolia ir K.Dombrovskis), bet T.Kaukėną pakeistų ir su autoritetais pirmą kartą pasigalynėtų L.Banys. „Autoritetas nuo pat mažens buvo Tarjei Boe, bet per šiuos etapus dar nespėjau nei autografo gauti, nei nuotraukos pasidaryti, galbūt Antholze rasiu laiko, – sakė L.Banys. „Šiuo metu esu susižavėjęs Martinu Fourcade, kuris jau eilę metų dominuoja. Jis – tobulas sportininkas, visada kontroliuoja situaciją ir yra psichologiškai labai stiprus, todėl olimpiadoje jam prognozuoju ne vieną pergalę.“ Po sausio 18-21 dienomis Antholze vyksiančio pasaulio taurės etapo paaiškės Pjongčango olimpiadoje Lietuvai atstovausiančių biatlonininkų pavardės. Tuo metu Rūpoldinge savo starto dar laukia moterys – šeštadienį 15.30 val. Natalija Kočergina, Diana Rasimovičiūtė, Gabrielė Leščinskaitė ir Natalija Paulauskaitė dalyvaus estafetės 4x6 km rungtyje.