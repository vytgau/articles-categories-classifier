Rungtynes aktyviau pradėjo „Stumbras“ bet pirmą grėsmingą išpuolį surezgė „Jonava“. 8 minutę į priekį spurtavęs Maksimas Marusičius po Tado Eliošiaus perdavimo nepataikė į vartus. Vėliau jau kauniečiai perėmę iniciatyvą ėmė kurti pavojų prie svečių vartų. Po kampinio šansą turėjo Marcosas Junioras, bet po jo smūgio kamuoliui kelią į vartus pastojo Tadas Eliošius. Puikią galimybę išsiveržti į priekį „Stumbras“ susikūrė sužaidus pusę valandos. Lucasas Villela aikštės krašte suklaidino du varžovus ir atliko perdavimą į baudos aikštelę, bet Erickas Kassi iš kelių metrų galva nepataikė į vartus. 41 minutę už galvos griebėsi Tomas Snapkauskas. Baudos aikštelėje priėmęs tolimą Jardelio Nazare perdavimą, kaunietis smūgiavo virš vartų. Nuo antro kėlinio pradžios aikštėje netrūko susidūrimų ir kietų dvikovų, todėl futbolininkams kelis kartus pagalbą turėjo suteikti gydytojai. Vis tik bėgant laikui ėmė ryškėti „Stumbro“ komandos pranašumas. 62 minutę Dominykas Galkevičius iš baudos aikštelės smūgiavo virš vartų. Prabėgus dešimt minučių tokiu pačiu būdu pusprogę iššvaistė ir Kgaogelo Sekgota. Po keitimo aikštėje pasirodęs šis pietų afrikietis antrame kėlinyje buvo vienas aktyviausių žaidėjų. Vis tik ne K. Sekgota, o L. Villela turėjo geriausią galimybę šiose rungtynėse įmušti įvartį. 82 minutę atsidūręs vienas prieš vartus, brazilas nusprendė atlikti sudėtingą smūgį galva nuo žemės. Ir idealia proga nepasinaudojo. Rungtynių pabaigoje jau jonaviečiai atsakė keliais pavojingais išpuoliais. 84 minutę į baudos aikštelę įsiveržė Laurynas Stonkus, o po jo perdavimo į kamuolį nepataikė Tadas Eliošius. Prasidėjus paskutinei rungtynių minutei, „Jonavos“ atakos smaigalyje vėl atsidūrė Tadas Eliošius – jo smūgį į kampinį nukreipė vartininkas Rodrigo Josviakis. Per likusias mačo akimirkas įvarčių nebuvo pelnyta, tad teisėjas užfiksavo nulines lygiąsias. Jos nepradžiugino nei „Stumbro“, nei „Jonavos“ futbolininkų. Kauno „Stumbras“ – „Jonava“ 0:0 „Stumbras“: R. Josviaki, A. Almeida, L. Artimavičius (66 min. D. Barauskas), J. Nazare, T. Snapkauskas, M. Junioras, L. Villela, L. Matčarašvilis, K. Janonis (55 min. K. Sekgota), D. Galkevičius, E. Kassi (75 min. J. Cliffordas). „Jonava“: P. Valinčius, M. Žučikovas, A. Osipovas, L. Peričius, M. Dapkus, Tautvydas Eliošius (73 min. K. Šilkaitis), A. Paškevičius (80 min. L. Stonkus), M. Grigaravičius (70 min. K. Upstas), Tadas Eliošius, A. Rocys, M. Marusičius. Geltonos kortelės: A. Almeida (26), K. Janonis (32), E. Kassi (71); M. Žučikovas (32), K. Upstas (80), M. Dapkus (81). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): Rezultatyviausi čempionato žaidėjai: A. Paniukovas („Atlantas“) – 11, D. Šermas („Žalgiris“) – 10, Elivelto („Žalgiris“) – 8, M. Maksimovas („Trakai“) – 8.