„Normali praktika, kad FIFA su tokiomis bylomis neskuba. Todėl ir mes neskubame. Puikiai žinome, ko laukti, kada laukti – todėl ir laukiame. Iki sausio pabaigos „Vardar“ turi atsakyti FIFA dėl mūsų pretenzijos. Žiūrėsime, ką atsakys – tada veiksime toliau“, – sakė teisininkas Michailas Prokopecas, kuris pridūrė, kad visa ši istorija dar gali užsitęsti nuo mėnesio iki pusmečio. Nors už lango besibaigia 2017 – ieji, teisininkas teigia, kad tokių situacijų, kaip tarp „Trakų“ ir M.Maksimovo iki šios dienos yra apstu. „Patikėkite, mums tokia situacija iki skausmo pažįstama. Tai tikrai nėra unikali situacija, su kuria nežinotumėm kaip elgtis. Tokių maksimovų mūsų darbe buvo ne vienas. Aišku, kartais atsitinka taip, kad dėl menko teisinio išprusimo klubai nukenčia. Ši istorija ne tokia. Kontraktas su M. Maksimovu buvo surašytas teisingai, dėl to mes reikalaujame FIFA, kad „Vardar“ sumokėtų kompensaciją, klubui per du transferų langus būtų uždrausta registruoti naujus žaidėjus, o pats M. Maksimovas būtų diskvalifikuotas. Mūsų reikalavimai yra ne šiaip sau sugalvoti – jie turi pagrindą“, – dėstė M. Prokopecas. Priminsime, kad „Trakai“ šią istoriją bandė išspręsti civilizuotai, tačiau Makedonijos klubas į užklausimus atsakyti nesiteikė. M. Maksimovui šiuo metu išduota laikina licencija, suteikianti futbolininkui žaisti vietos čempionate ir vietos taurės turnyre.