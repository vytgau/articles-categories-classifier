16 – tai bus 16-asis kartas, kai Lietuvos vyrų ledo ritulio rinktinė varžysis pasaulio ledo ritulio čempionato I divizione. 2001 metais pakeitus pasaulio ledo ritulio čempionato divizionų struktūrą, Lietuvos rinktinė beveik visą laiką praleido kovodama I divizione: 2018 metais mūsų šalies rinktinė jau 16-tą kartą stos į kovas šiame divizione. Nepaisant to, jog pastaruoju metu mūsų šalies atstovai tvirtai laikosi šiame divizione, pirmieji metai tarp I diviziono rinktinių mūsų šalies atstovams lengvi nebuvo. 2001 metais lietuviai neiškovojo nė vieno taško ir buvo priversti metus praleisti II divizione, o sugrįžę 2003 metais jie iškovojo savo pirmąjį tašką, tačiau ir vėl likę be pergalių Lietuvos ledo ritulininkai dar kartą turėjo kautis žemesnio rango turnyre. Situacija pasikeitė 2005 metais, kai Lietuvos rinktinė turėjo rimtą papildymą: rinktinėje debiutuojantį Dainių Zubrų. Rezultatyviai žaidęs puolėjas padėjo lietuviams pirmą kartą išsilaikyti šiame lygmenyje, o po metų net ir be savo garsiausio žaidėjo lietuviai sugebėjo padaryti tai, ko iki šiol jiems nepavyko net pakartoti. 2006 metais vienais iš autsaiderių laikyti lietuviai ne tik neturėjo problemų išsilaikydami šiame divizione, tačiau ir netikėtai metė iššūkį austrams kovoje dėl vietos elitiniame divizione. Du kėlinius pirmavę lietuviai galiausiai per paskutines 20 minučių turėjo didžiąją laiko dalį praleisti žaisdami mažumoje ir neatlaikę varžovų spaudimo patyrė nesėkmę. Visgi, Lietuvos rinktinė pirmą ir iki šiol vienintelį kartą pasidabino I diviziono sidabro medaliais. Po sėkmingo pasirodymo 2006 metais Lietuvos rinktinė keletą metų buvo priversta kovoti dėl išlikimo I divizione: tris kartus likę penkti ir dukart ketvirti, lietuviai sulaukė dar vieno pasaulio čempionatų tvarkos pakeitimo: nuo 2012 metų, vietoje dviejų lygiaverčių grupių I divizionas buvo padalintas į dvi dalis. Stipriausios šešios rinktinės pateko į IA divizioną, kuriame komandos varžosi dėl žaidimo elitiniame divizione, o likusioms šešioms ekipoms, tarp kurių buvo ir lietuviai, teko startuoti IB divizione, kurio nugalėtojai patenka į IA divizioną, o paskutinę vietą užėmusi rinktinė priversta leistis į IIA diviziono batalijas. Nepaisant to, jog mūsų šalies atstovai pateko į žemesnio rango turnyrą, lietuviams lengva nebuvo ir šiame divizione. Tiek 2012, tiek 2013 metais Lietuvos rinktinė sugebėjo iškovoti vienintelę pergalę, kurios mūsų šalies atstovams užteko norint nenugarmėti į IIA divizioną. Kaip ir po ankstesnio divizionų perskirstymo, taip šį kartą, situacija pasikeitė trečiaisiais metais, o didele to dalimi ir vėl buvo D. Zubrus. Vilniuje vykusiose pirmenybėse NHL rungtyniavęs puolėjas rinko vieną tašką po kito, o jo vedama Lietuvos rinktinė metė rimtą kovą visiems varžovams, o galiausiai ant savo kaklo užsikabino bronzos medalius. Būtent bronzos medalius lietuviai iškovojo ir per paskutinius tris bandymus IB divizione: nors 2016 metais mūsų šalies atstovus nuo aukso ir kelialapio aukštyn skyrė vos vienas įvartis, galiausiai lietuviams ir vėl teko užimti trečiąją vietą. Keturis metus iš eilės medalius iškovoję lietuviai apie apdovanojimus galvoja ir prieš būsimas 2018 metų kovas Kaune, tačiau skirtingai nei ankstesniais metais, šįkart lietuviai turi vienintelį tikslą: iškeisti bronzą į visų taip norimus auksinius apdovanojimus ir pirmą kartą istorijoje pasidabinti IB diviziono auksu. Pirmuosius žingsnius link išsvajoto rezultato Lietuvos rinktinė deda jau dabar, liedama prakaitą treniruotėse, o ar to užteks norint aplenkti visus varžovus sužinosime jau po kiek daugiau nei dviejų savaičių startuosiančiose pasaulio pirmenybėse. Pasaulio čempionato IB diviziono kovose Kauno „Žalgirio“ arenoje balandžio 22 -28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus galima įsigyti bilietai.lt puslapyje.