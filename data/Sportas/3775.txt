Prognozuojama, kad tai bus brangiausia visų laikų dvikova bokso istorijoje, o jos biudžetas pasieks 1 mlrd. JAV dolerių. Pirmas C. McGregoro pralaimėjimas 2008 metais C. McGregoras dar nebuvo vadinamas elitiniu MMA kovotoju. Visgi jaunas, vos 20-ies sulaukęs kovotojas, iki tol dar nebuvo pralaimėjęs nei vienos kovos. Kovai prieš C. McGregorą Lietuvos atstovą pasiūlė ilgametis airio treneris Johnas Kavanaghas. Jis tikėjosi, C. McGregoras lengvai įveiks lengvesnį ir nebrangiai kainuojantį A. Sitenkovą. Už kovą A. Sitenkovas gavo vos 500 eurų ir dar turėjo pats nusipirkti lėktuvo bilietus į Dubliną. „Prieš kovą nemaniau, kad jis taps superžvaigžde. Taip neatrodė ir po kovos. Tais laikais daug kovodavau ir tuo metu tai buvo tiesiog eilinė kova. Kovojau ir prieš gerokai stipresnius oponentus“, – pasakoja Lietuvoje kovą tarp C. McGregoro ir F. Mayweatherio komentuosiantis A. Sitenkovas. Kovos vaizdo įraše užfiksuota, kaip po 69 sekundes trukusios kovos prieš lietuvį C. McGregoras verkia. Šansų įveikti F. Mayweatherį beveik neturi A. Sitenkovas įsitikinęs, kad pagrindinis šios kovos variklis yra pinigai. Prognozuojama, kad C. McGregoras ir F. Mayweatheris pasidalins 300 mln. JAV dolerių. „Ko gero ir pats C. McGregoras žino, kad pralaimės, bet kai žinai, kad garantuotai gausi 100 milijonų dolerių, gali su daug kuo sutikti. Tikėtina, kad C. McGregoras stengsis vilkinti kovą ir praleisti kuo mažiau smūgių, kad kova truktų kuo ilgiau“, – aiškina Lietuvos mišrių kovos menų kovotojas. Jis priduria, kad MMA patirtis C. McGregorui padės mažai, nes bokse galioja visai kitokie principai. Anot jo, C. McGregorui gali padėti nebent stebuklas. „Vienintelis C. McGregoro koziris – ilgesnės rankos. Visgi tokio lygio boksininkus F. Mayweatheris triuškindavo net karjeros pradžioje. MMA įgūdžiai nebus labai naudingi, nes bokse viską lemia reakcija, greitis ir technika, o būtent čia F. Mayweatheris yra stipriausias. Jeigu vyktų MMA stiliaus kova, F. Mayweatheris dar galėtų įveikti C. McGregorą, o pagal bokso taisykles C. McGregoras varžytis su amerikiečiu nėra pajėgus“, – konstatuoja šiuo metu treneriu dirbantis A. Sitenkovas. Kova vyks rugpjūčio 26-ą d. vakarą Las Vegase, JAV, o Lietuvoje bus matoma ankstyvą sekmadienio, rugpjūčio 27-os rytą. Kovą dėl titulo Lietuvoje išskirtinėmis teisėmis tiesiogiai transliuos vaizdo transliacijų internetu platforma „Viaplay“, visiems, užsisakiusiems „Viaplay Sporto“ paketą.