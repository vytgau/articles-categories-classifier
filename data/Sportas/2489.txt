Po A lygos XXXI turo ketvirtoje vietoje esanti Mindaugo Čepo vadovaujama ekipa (37 taškai) 4:2 svečiuose netikėtai patiesė Vilniaus „Žalgirį“, kuriam sutrukdė grįžti į A lygos viršūnę. Tiesa, šia dovana nepasinaudojo Marijampolės ekipa, kuri taip pat patyrė pralaimėjimą. Jonavos klubo puolėjas Marius Ganusauskas sako, kad pergale jau pasidžiaugta, o po jos komanda itin rimtai dirbo. „Tuomet „Žalgiris“ galbūt tikėjosi lengvos pergalės, tačiau viską pakreipė pirmas greitas mūsų įvartis. Antras taip pat buvo pelnytas kontratakos metu. Padėjo mums ir sėkmė, tačiau neatidavėme iniciatyvos, turėjome progų, puolėme. Reikia pasidžiaugti ta viena gera diena ir žiūrėti į priekį, toliau darbuotis bei ruoštis kitoms rungtynėms. Tą tikslingai ir darėme. Laukia dvi svarbiausios sezono rungtynės, nebuvo kada atsipalaiduoti“, – sakė „Jonavos“ puolėjas. Komanda į pasiruošimą išvykos rungtynėms Marijampolėje įtraukė draugiškas rungtynes su Kauno NFA komanda, kurią įveikė 2:0. Pačioje sezono pradžioje traumą gavęs ir ilgai ją gydęsis M. Ganusauskas ilgai negalėjo padėti savo komandos draugams, o vėliau pasiruošimą tęsė antroje klubo komandoje. „Toks jausmas, kad man sezonas taip ir neprasidėjo. Noriu padėti komandai svarbiausiose kovose, esu tam visiškai pasiruošęs. Galbūt vėl, kaip ir pačiame sezono starte, pavyks pasižymėti prieš „Sūduvą“. Tada puikiai pamenu, kad Tadas Eliošius man atidavė gerą perdavimą ir man pavyko sėkmingai mušti. Noriu vėl įmušti „Sūduvai“, bet, žinoma, bus sunku“, – kalbėjo futbolininkas. Šiame sezone klubai du kartus išsiskyrė po lygiųjų 3:3, 1:1, tris kartus pergalę 4:1 ir 5:0 šventė Vladimiro Čeburino ekipa, o paskutinis smūgis buvo itin skaudus. „Tada Jonavoje iki 30 min. viskas buvo labai gerai, tačiau pasipylė mūsų klaidos, o „Sūduva“ tuo pasinaudojo, pelnė įvarčių, dauguma iš jų buvo neatremiami. Bet dabar jie turėtų į mus kitaip žiūrėti: prieš „Žalgirį“ tada irgi 0:5 pralaimėjome, o paskui atsirevanšavome. Sieksime tik revanšo. „Sūduvai“ reikia taškų, tad laukia įdomi ir sunki kova“, – prognozavo M. Ganusauskas. Žaidėjo nenustebino puikus marijampoliečių sezonas, tačiau jonaviškiai neketina jiems padėti užsitikrinti čempionų vardo. „Po sėkmingo pasirodymo Europos taurės atrankoje A lygoje intrigos dėl pirmos vietos tikrai tikėjausi. Komanda sustiprėjusi ir pasiruošusi pasiimti čempionų titulą. Tokios „Sūduvos“ per kelerius metus dar nemačiau. Ji greitai išeina į kontratakas, itin sėkmingai realizuoja standartus. Tačiau nenorime varžovams padėti užsitikrinti čempionų vardo. Sutrukdėme „Žalgiriui“, bandysime sutrukdyti ir jiems“, – kovingą „Jonavos“ nusiteikimą demonstravo futbolininkas. Pergalės atveju jonaviškiai užsitikrintų ketvirtą vietą. Kitu atveju viską lems paskutinė kova su ant kulnų lipančiu Klaipėdos „Atlantu“, kuris sekmadienį iškovojo tašką kovoje su „Trakais“.