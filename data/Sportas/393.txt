50-mečio milijonieriaus rūstybę „Olympiakos“ futbolo komanda užsitraukė savaitgalį, po Graikijos čempionato rungtynių su „Levadiakos“, pasibaigusių lygiosiomis 1:1. E. Marinakis savo komandai skyrė 400 tūkst. eurų baudą ir pagrindinės komandos žaidėjams liepė eiti atostogauti iki sezono pabaigos. „Aš „Olympiakos“ pradėsiu statyti nuo pradžių ir tai taps komanda, apie kurią visi svajoja“, – pareiškė E. Marinakis, kurio valdomas klubas pernai tapo Graikijos čempionu, tačiau šiuo metu rikiuojasi tik trečioje turnyro lentelės vietoje ir galimybių apginti titulą nebeturi. Pirmąją vietą užima Atėnų AEK, antrąją – minėtoji Salonikų PAOK ekipa. Fiasko OLY patyrė ir UEFA Čempionų lygos grupių varžybų etape, kur nelaimėjo nė vienų iš šešerių žaistų rungtynių. „Tiek aš, tiek fanai jus toleravo pernelyg ilgai. Jūs išvykstate šiandien ir einate atostogauti. Jūs galvojate tik apie savo brangius namus ir savo mašinas, jūs nesirūpinate komanda. Aš jums moku milijonus, kad būtumėte aprūpinti, kad turėtumėte viską, dėl jūsų veiksmų aš jau atleidau tris trenerius. Tačiau pabaigoje tapo aišku, kad dėl visko kaltė krenta ant jūsų pačių pečių“, – į žaidėjus kreipėsi juos nubaudęs E. Marinakis. Anot milijonieriaus, pusė baudos komandai skirta už pastarąsias lygiąsias, o dar pusė – už lygiosiomis (1:1) pasibaigusį praėjusios savaitės susitikimą su Atėnų „Panathinaikos“, principine „Olympiakos“ varžove. Pasak klubo prezidento, vos keletas žaidėjų iš dabartinės sudėties liks komandoje iki sezono pabaigos. Daugumą tų, kurie siunčiami atostogauti, pakeis futbolininkai iš „Olympiakos“ jaunimo komandos (U20) gretų. „Tai bus proga jaunimui, kuris nori žaisti futbolą ir turės progą parodyti, ko yra vertas“, – apie likusias keletą rungtynių sezone kalbėjo E. Marinakis. Pažymėtina, kad „Olympiakos“ laimėjo 9 iš 10-ies paskutinių Graikijos čempionatų. Prekių transportavimo jūromis verslo magnatui ir politikui E. Marinakiui taip pat priklauso ir „Nottingham Forest“ futbolo klubas Anglijoje. E. Marinakis Graikijoje vertinamas kontroversiškai – nors yra filantropas ir remia kultūros bei sporto projektus, jo pavardė ne kartą minėta teisėjų papirkinėjimo skandaluose, neseniai jam pareikšti įtarimai dėl didelio masto narkotikų kontrabandos toleravimo jo valdomoje Pirėjaus jūrų uosto teritorijoje. Penktadienį reikalų su „Olympiakos“ turės ir Kauno „Žalgiris“ – Šarūno Jasikevičiaus auklėtiniai paskutinėse Eurolygos rungtynėse susitiks su Pirėjaus klubo krepšinio sekcijos atstovais. Tiesa, pats E. Marinakis tiesioginių sąsajų su klubo krepšinio sekcija neturi. OLY krepšinio reikalais rūpinasi broliai Panagiotis ir Giorgos Angelopoulosai, jūrų prekybos verslo magnatai yra oficialūs klubo savininkai.