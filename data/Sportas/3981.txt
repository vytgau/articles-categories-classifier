Sunkiaatlečių rinktinės lyderis yra klaipėdietis Aurimas Didžbalis. Šiam sunkiaatlečiui puikūs pasiekimai - jokia naujiena. A. Didžbalis savo trofėjų kolekcijoje turi tiek olimpinių žaidynių (2016 metais Rio de Žaneire iškovojo bronzą), tiek Europos (2015 metais pirmą kartą Lietuvos istorijoje tapo ne tik savo svorio grupės nugalėtoju, bet ir absoliučiu Europos čempionu, 2011 ir 2017 metais pelnyti bronzos medaliai), tiek pasaulio čempionato (2014 metais iškovota dvikovės bronza, 2015 metais tapo rovimo rungties vicečempionu), tiek universiados medalius (2011 metais Kinijoje tapo vicečempionu). „Aš esu maksimalistas. Man visada norisi tik aukščiausių pasiekimų. Žinoma, norėtųsi aukso medalio, tačiau sportinės formos piką turime pasiekti lapkričio mėnesį, kai Amerikoje vyks pasaulio suaugusiųjų čempionatas. Dabar sportinė forma yra gera, tačiau nesu pačios geriausios sportinės formos. Nepaisant visko, stengsiuosi kuo geriau atstovauti savo šaliai ir nenuvilti Lietuvos sunkiosios atletikos sirgalių“, - teigė geriausias 2016 metų Lietuvos sportininkas A. Didžbalis. Universiadoje jis varžysis svorio kategorijoje iki 94 kg. Šioje svorio grupėje daug ambicijų turi ir kitas mūsų sunkiaatletis - daugkartinis Europos vicečempionas Žygimantas Stanulis. Jis puikiai žino universiados svarbą ir tai, kad čia susirenka itin galingi varžovai. Ž. Stanulis 2013 metais Kazanėje (Rusija) vykusioje universiadoje iškovojo bronzos medalį ir šį savo žygdarbį norėtų pagerinti. Šių sunkiaatlečių treneris B. Vyšniauskas ne kartą yra pabrėžęs, kad svajoja ateityje ant olimpinių žaidynių prizininkų pakylos laiptelio išvysti du savo auklėtinius. Jei tą padaryti pavyktų ir universiadoje, būtų taip pat labai malonu. „Šįkart didelių prognozių nedarome, kadangi nėra aišku, kaip pavyks aklimatizuotis. Juk Taivanas - tolima šalis, visai kitoks klimatas, kita laiko juosta. Universiada - vienas iš pasiruošimo etapų šių metų pabaigoje Amerikoje vyksiančiam pasaulio suaugusiųjų čempionatui. Vyksta intensyvus darbas, treniruojamės po du ir net tris kartus per dieną. Nuolat liejame prakaitą sporto salėje. Tikrai nepoilsiaujame. Visada stengiamės kuo geriau atstovauti savo šaliai, savo miestui ir Klaipėdos universitetui. Turime gražų būrį talentingų ir atsidavusių studentų ir tikimės, kad Lietuvai gėdos nepadarysime“, - kalbėjo Lietuvos sunkiaatlečių rinktinės treneris B. Vyšniauskas. Į Taipėjuje vyksiančią universiadą iš viso vyksta šeši sunkiaatlečiai. Be jau minėtų A. Didžbalio ir Ž. Stanulio, universiadoje taip pat dalyvaus Vincentas Skirka (svorio kategorija iki 69 kg), Laurynas Antanaitis (iki 85 kg), Tomas Linčinchajus (iki 105 kg) ir Sergejus Lichavojus (iki 105 kg). „A. Didžbaliui ir Ž. Stanuliui prognozuojamos 1-6 vietos. Labai norėtume, kad jie kovotų dėl medalių. S. Lichavojus ir T. Linčinchajus gali patekti į savo svorio grupės aštuntuką. L. Antanaitis ir V. Skirka gali patekti į dešimtuką. Tai būtų labai gerai. Džiugina tai, kad visi vyrai rimtai ruošiasi šioms varžyboms ir yra tinkamai nusiteikę“, - sakė B. Vyšniauskas. Pagal preliminarius universiados protokolus, pirmasis kovas Taipėjuje pradės V. Skirka. Jo startas bus rugpjūčio 21-ą dieną. L. Antanaitis startuos rugpjūčio 23-ią dieną, o A. Didžbalis, Ž. Stanulis, T. Linčinchajus ir S. Lichavojus varžysis rugpjūčio 24-ą dieną. Penktadienį šiuos sportininkus iškilmingai į Universiadą planuoja išlydėti Klaipėdos universiteto (KU) vadovybė. Sunkiaatlečiai kartu su treneriu B. Vyšniausku į universiadą išvyks šeštadienio ankstų rytą.