Gausiausiai Lietuvai atstovaus biatlonininkai – Tomas Kaukėnas, Vytautas Strolia, Natalija Kočergina bei Diana Rasimovičiūtė. Pirmieji du sportininkai į olimpines žaidynes vyks antrą kartą, N. Kočergina olimpinėse žaidynėse debiutuos, o D. Rasimovičiūtei vasario Pjongčango žaidynės – penktosios karjeroje. Iškilmingoje žaidynių atidarymo ceremonijoje nešti Lietuvos vėliavą patikėta T. Kaukėnui. Ją stebint viso pasaulio žiūrovams sportininkas neš vasario 9 dieną. Nepraėjus nei parai po žaidynių atidarymo, vasario 10 dieną, pirmosios iš lietuvių prie starto linijos stos N. Kočergina ir D. Rasimovičiūtė. Biatlonininkės varžysis sprinte (7,5 km distancija). Slidininkų rinktinėje – trys sportininkai. Antrą kartą olimpinėse žaidynėse startuos Mantas Strolia ir Modestas Vaičiulis, žaidynėse debiutuos Marija Kaznačenko. Pirmasis iš Lietuvos slidininkų prie starto linijos stos M. Strolia. Vasario 11 dieną sportininkas varžysis distancijoje 15 km + 15 km. Dar du Lietuvos sportininkus matysime kalnų slidinėjimo varžybose. Savo antrose olimpinėse žaidynėse varžysis Ieva Januškevičiūtė, o debiuto laukia Šveicarijoje gyvenantis ir besitreniruojantis Andrejus Drukarovas. Abu atletai varžysis kalnų slalomo ir slalomo giganto varžybose. I. Januškevičiūtė startuos vasario 12 dieną. Lietuvos sportininkų sąrašas Pjongčango žiemos olimpinėse žaidynėse: Diana Rasimovičiūtė (biatlonas) Natalja Kočergina (biatlonas) Tomas Kaukėnas (biatlonas) Vytautas Strolia (biatlonas) Marija Kaznačenko (slidinėjimas) Mantas Strolia (slidinėjimas) Modestas Vaičiulis (slidinėjimas) Andrej Drukarov (kalnų slidinėjimas) Ieva Januškevičiūtė (kalnų slidinėjimas) Pjongčango žiemos olimpinės žaidynės Pietų Korėjoje vyks vasario 9-25 dienomis. Žaidynėse dalyvaus apie 3000 sportiinkų iš 95 šalių. Jiems bus išdalinti 102 medalių komplektai.