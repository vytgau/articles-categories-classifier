Pastaruoju metu ir „Manchester United“, ir „Liverpool“ demonstruoja solidžią sportinę formą. Liverpulio klubas Anglijos čempionate iškovojo tris pergales iš eilės, o „raudonieji velniai“ – dvi. „United“ turi 62 taškus ir užima antrąją vietą, o dviem mažiau sukaupusi Liverpulio komanda – trečiąją. Pirmojo rato šių komandų dvikova baigėsi 0:0. Trejos pastarosios klubų tarpusavio rungtynės baigėsi lygiosiomis. Iš paskutinių 13-os mačų „Old Trafford“ stadione Mančesterio klubas laimėjo 10. „Liverpool“ per šį laikotarpį nugalėjo tik dukart – 2008-2009 ir 2013-2014 m. pirmenybėse. Iš viso šios ekipos „Premier“ lygoje grūmėsi 51 kartą. 27 pergales šventė „Manchester United“, 13 – „Liverpool“, o 11 akistatų baigėsi taikiai. Per pastarąsias penkerias tarpusavio rungtynes Liverpulio futbolininkai netriumfavo nė karto. Šeštadienį 100-ąjį įvartį „Premier“ lygoje gali pelnyti „United“ puolėjas Romelu Lukaku. Jo sąskaitoje dabar – 99. „Raudoniesiems velniams“ teks itin akylai prižiūrėti varžovų puolėją Mohamedą Salah, kuris įmušė penkiskart per paskutines penkias lygos dvikovas. Ir Mančesterio, ir Liverpulio klubai sėkmingai rungtyniauja šio sezono UEFA Čempionų lygoje. „Liverpool“ šią savaitę užsitikrino bilietą į ketvirtfinalį. Jurgeno Kloppo auklėtiniai namie 0:0 sužaidė su „Porto“, bet svečiuose oponentus buvo nugalėję net 5:0. „United“ kitą savaitę namie antrosiose aštuntfinalio rungtynėse priims „Sevilla“ futbolininkus. Pirmojoje dvikovoje užfiksuotos lygiosios 0:0. Tiesioginių transliacijų per viaplay.lt ir „Viasat Sport Baltic“ tvarkaraštis: kovo 10 d. 14.20 val. „Manchester United“ – „Liverpool“, 19.20 val. „Chelsea“ – „Crystal Palace“; kovo 11 d. 15.20 val. „Arsenal“ – „Watford“, 17.50 val. „Bournemouth“ – „Tottenham Hotspur“; kovo 12 d. 21.50 val. „Stoke City“ – „Manchester City“.