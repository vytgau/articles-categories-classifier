Specialiame renginyje Lietuvos sportininkams sėkmės linkėjo Seimo pirmininkas Viktoras Pranckietis, Seimo nariai Kęstutis Smirnovas, Algirdas Sysas, Vilniaus vicemeras Gintautas Paluckas, neįgaliųjų sporto pradininkas Lietuvoje Vidas Stankevičius, Lietuvos kurčiųjų sporto komiteto prezidentas Aleksas Jasiūnas, ilgametis Regionų krepšinio lygos direktorius Aleksas Makulavičius ir kiti svečiai.  Rekordinė Lietuvos delegacija varžysis septyniose sporto šakose - paplūdimio tinklinyje, badmintone, krepšinyje, stalo tenise, orientavimosi sporte, lengvojoje atletikoje ir imtynėse. Lietuvos kurčiųjų sporto komiteto generalinis sekretorius Marius Minkevičius planuoja, kad lietuviai Samsune gali iškovoti iki 10 medalių. „Pas mus, kurčiųjų sporte dabar yra pakilimas. Tikimės, kad tiek krepšininkai, tiek krepšininkės parveš medalius, praktiškai iš visų sporto šakų, kuriose dalyvausime. Todėl lauksime apdovanojimų. Esame išsikėlę tikslą laimėti iki 10 medalių“, - sakė M. Minkevičius. Per visą istoriją Lietuvos sportininkai kurčiųjų žaidynėse yra iškovoję 46-is medalius. Lietuviai žaidynėse dalyvauja nuo 1993-ių metų. Geriausiai mūsiškiai pasirodė prieš ketverius metus Bulgarijoje, kur jie iškovojo keturis aukso, penkis sidabro ir keturis bronzos medalius. „Medalių rekordo neplanuojame, nes visame pasaulyje kurčiųjų sporto lygis smarkiai pakilęs. Pas mus vyksta kartų kaita, kai kurie veteranai jau baigia karjeras, o jaunimas dar nėra pasiruošęs iškovoti medalius. Dėl to mes apsidrausdami sakome, kad norime iki 10 medalių“, - pridūrė M. Minkevičius. Lietuvos kurčiųjų sporto komitetas 2011-ais metais atsiskyrė nuo Lietuvos parolimpinio komiteto (LPOK) ir apie naują susivienijimą nesvarsto. „Galbūt kažkas negražiai atrodo, bet mes sėkmingai išsiverčiame ir be LPOK globos“, - pabrėžė M. Minkevičius. M. Minkevičius prisipažino, kad nors kurčiųjų sporto finansavimas Lietuvoje yra menkas, bet ateitis yra gan šviesi. „Trūksta mums finansavimo, bet mes tyliai, ramiai dirbame ir stengiamės. Glaudžiai bendraujame su sportininkais ir su treneriais. Skatiname juos, nors atlygis yra labai mažas. Matome didelį norą mūsų veteranų dirbti treneriais ir prisidėti prie jaunųjų talentų ugdymo“, - sakė M. Minkevičius. Lietuvos rinktinė kurčiųjų žaidynėse: Paplūdimio tinklinis: Birutė Aleknavičiūtė ir Ingrida Milkintaitė. Badmintonas: Ignas Reznikas, Kazimieras Dauskurtas, Vaiva Žymantaitė ir Tomas Dovydaitis. Vyrų krepšinis: Arūnas Kubilius, Lukas Laurinaitis, Karolis Birieta, Andrejus Zenevičius, Martynas Vainius, Mantvydas Vaičiulis, Justinas Navlickas, Arvydas Bareikis, Lukas Gužauskas, Laurynas Sankauskas, Gediminas Žukas, Lukas Pečiulis ir Robertas Puzinas. Stalo tenisas: Gintautas Juchna, Deividas Takinas, Kęstutis Žižiūnas ir Viktoras Narkevičius. Graikų-romėnų imtynės: Mantas-Kazimieras Sinkevičius. Orientacinis sportas: Tomas Kuzminskis, Adrija Atgalainė, Gedvilė Diržiūtė, Judita Volungevičienė, Mantas Volungevičius ir Sandra Lukošienė. Lengvoji atletika: Larisa Voroneckaja, Mindaugas Jurkša ir Vytenis Ivaškevičius. Moterų krepšinis: Jurgita Šegždaitė, Gražina Jočytė, Deimantė Naruševičiūtė, Agnė Žegytė, Justina Burbaitė-Mačiulienė, Aušra Milašauskaitė, Sonata Bareikienė, Gabrielė Valaitytė, Ramunė Eskertaitė, Domantė Šerelytė, Jurgita Navickaitė, Eliza Dobilaitė ir Jurgita Jankutė-Meškinė. Pasaulio kurčiųjų žaidynėse vyks lengvosios atletikos, badmintono, krepšinio, paplūdimio tinklinio, boulingo, dviračių, futbolo, golfo, rankinio, dziudo, karatė, kalnų dviračių, orientacinių sporto, šaudymo, plaukimo, stalo teniso, tekvondo, teniso, tinklinio, laisvųjų imtynių ir graikų-romėnų imtynių varžybos. Pirmą kartą kurčiųjų žaidynės buvo surengtos dar 1924-ais metais Paryžiuje.