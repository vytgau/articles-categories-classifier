Vilniaus universiteto tinklininkės moterų čempionato ketvirtfinalyje du kartus nugalėjo Gargždų SC ekipą ir pirmą kartą istorijoje pateko į pusfinalį. VU komanda išvykoje laimėjo gana užtikrintai 3:0 (25:13, 25:17, 25:14), bet Vilniuje pralaimėjo pirmąjį setą Gargždų ekipai. Visgi tuomet VU tinklininkės susikaupė ir 3:1 (23:25, 25:13, 25:17, 25:11) įrodė savo pranašumą. Kitame ketvirtfinalyje savaitgalį sužaistos tik pirmosios rungtynės. Jonavos „Achema-KKSC“ išvykoje 3:1 (21:25, 25:19, 25:15, 25:23) nugalėjo Vilniaus „SM Tauro-VTC“ ekipą. „Žaidimą vertinu tik teigiamai, nes po praėjusių metų praradome daug žaidėjų ir jų vietą vėl užėmė jaunos tinklininkės, kurios dar turi per mažai tokio lygio rungtynių praktikos. Manau, kad sukovojome taip, kaip galėjome, – kalbėjo „SM Tauro-VTC“ trenerė Asta Jansonienė. – Čempionate mes įtemptų rungtynių turime nedaug, todėl tokių kovų reikėtų kuo daugiau. Galėtų čempionato struktūra būtų tokia, kad galėtume pažaisti ir su Baltijos lygos komandomis iš Lietuvos. Dabar mes su jomis susitinkame tik ketvirtfinalyje arba pusfinalyje ir nespėjame apsiprasti prie aukštesnio lygio. Apskritai smagu, kad mergaitės atidavė viską, ką galėjo ir suteikė rimtą kovą Baltijos lygos komandai. Jonavos ekipai tikrai nebuvo lengva ir ji turėjo taip pat vargti, kaip ir mes“. Kol Vilniaus miestas ir toliau abejingai žiūri į sportą, tai „SM Tauro-VTC“ komanda toliau užsiima jaunų žaidėjų auginimu ir kitų Lietuvos komandų stiprinimu. „Neseniai dvi mūsų komandos žaidėjos išvyko rungtyniauti į Alytų, todėl tai mums jau įprasta. Turime naujų jaunų, perspektyvių žaidėjų, kurias bandome įtraukti į žaidimą. Viena karta išeina, ateina kita, toks mūsų, trenerių, darbas“, – pridūrė A. Jansonienė. Tuo tarpu „Achemai-KKSC“ šis savaitgalis buvo gana įtemptas. Dieną prieš mačą Vilniuje, jonaviškės žaidė Baltijos lygos ketvirtfinalio rungtynes. „Iš tikrųjų tai didžiausia problema buvo kamuolys, nes Baltijos lygoje žaidžiame su vienos firmos kamuoliu, o Lietuvos – su kitos. Dėl to sunkiausia buvo su padavimais ir priėmimais. Kadangi varžovės buvo jaunos, greitos ir gana gerai gynėsi, tai mums be gerų padavimų ir priėmimų buvo sunku. Tai ir lėmė tokią atkaklią kovą, – teigė „Achemos-KKSC“ trenerė Raimonda Strelkauskaitė. – Sunku pasakyti, ar Jonavoje bus lengviau. Bet kokiu atveju, einame į aikštę tik laimėti“. Atsakomosios rungtynės bus žaidžiamos ketvirtadienį Jonavoje. Iškart į Lietuvos čempionato pusfinalį pateko Alytaus „Prekybos-Paramos“ ir „Kauno-ASU“ komandos. Lietuvos vyrų čempionato ketvirtfinalį pergale pradėjo šį sezoną pralaimėjimų dar nepatyrusi Marijampolės „Sūduva“. Ji išvykoje 3:1 (25:12, 21:25, 25:12, 25:11) nugalėjo Kauno „Starto-LSU“ tinklininkus. Atsakomosios rungtynės Marijampolėje vyks trečiadienį.