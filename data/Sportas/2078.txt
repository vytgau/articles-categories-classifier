Vienintelį įvartį lietuviams penktadienį antrame kėlinyje pelnė rezultatą išlyginęs trečio penketo puolėjas Vilius Bučys, kuris pripažintas geriausiu rungtynių žaidėju komandos gretose. Baudinių serijoje nei jam, nei kitiems trims Lietuvos žaidėjams įveikti Ukrainos vartininko Bogdano Djačenkos nepavyko. Ukrainiečiai realizavo du baudinius. Dviejų nerezultatyviausių pirmenybių komandų akistatos pradžioje ir dažniau, ir pavojingiau atakavo lietuviai. Abi ekipos po du kartus ant ledo turėjo žaidėjo persvarą. Jei ukrainiečiams regzti atakų nesisekė, Lietuvos ekipa sukūrė kelias progas: 15-ą min. Lukas Washco pataikė į vartų konstrukciją, po dviejų minučių laisvas iš maždaug dviejų metrų metęs Markas Kaleinikovas – į B. Djačenką. Per pirmas 20 min. lietuviai dominavo smūgių kategorijoje 11:2. Antrame kėlinyje ukrainiečiai atgijo. Nors galimybių turėjo Dominykas Bogdziulis, M. Kaleinikovas, žymiai rimčiau padirbėti teko ir lietuvių vartų sargui Laurynui Lubiui. O 29-ą min. negelbėjo ir jis. Pasinaudoję Pauliaus Rumševičiaus pašalinimu, į priekį išsiveržė Ukrainos ledo ritulininkai: pasižymėjo Denisas Mostovojus. 36-ą min. jau lietuviai, žaisdami penki prieš keturis, kėlė lazdas į viršų. Laisvydas Kudrevičius atliko perdavimą Kostui Gusevui, o jo metimą „pataisė“ ir įvartį įsirašė V. Bučys. Vos prasidėjus trečiam kėliniui, ukrainiečiai buvo pasiuntę ritulį į vartus, bet pasitarę teisėjai įvarčio neįskaitė. Netrukus po dviejų baudos minučių ant ledo grįžęs D. Bogdziulis pabėgo vienas prieš B. Djačenką, tačiau dvikovą laimėjo vartininkas. Iki pagrindinio rungtynių laiko pabaigos M. Kiero treniruojamos ekipos reikalus ginantis dar kelis kartus sutvarkė L. Lubys – daugiau įvarčių įmušta nebuvo, komandos išrikiavo po tris žaidėjus 5 min. trukmės pratęsimui. Tiek vieni, tiek kiti žaidė atsargiai ir vengė rizikos. Pratęsimo pabaigoje teisėjai sulaukė švilpimo tribūnose, kuomet nefiksavo pražangos prieš lazda parverstą Patriką Misiuką. O paskutinėmis sekundėmis puikią progą turėjo į kontrataką pasileidęs gynėjas Tomašas Krukovskis, bet varžovų vartininko, kuriam dar „padėjo“ ir virpstas, jis nenuginklavo. O baudinių serijoje B. Djačenka dar kartą užrakino savo vartus. L. Lubys praleido du pirmuosius varžovų baudinius, kurie buvo lemiami. Per rungtynes lietuviai į vartus metė ritulį 24, varžovai – 30 kartų. L. Lubys atrėmė 93,33 proc. metimų, B. Djačenka – 95,83 proc. Lietuvos rinktinė paskutiniame ture vertėsi be praėjusiose rungtynėse šoną susitrenkusio puolėjo Luko Žukausko ir anksčiau išvykti turėjusio gynėjo Arvido Domeikos.  Du taškus surinkę lietuviai turnyro lentelėje liko paskutiniai šešti. Geriausiu ekipos žaidėju turnyre pripažintas 4 įvarčius pelnęs puolėjas M. Kaleinikovas. Laipteliu aukščiau finišavo tiek pat taškų pelnę italai, paskutinėje dvikovoje 1:6 sutriuškinti slovėnų. Ukrainiečiai užėmė ketvirtą vietą (6 tšk.), varžybų šeimininkai – trečią (10 tšk.). Tikru čempionato desertu tapo lyderių mūšis dėl vienintelio kelialapio į aukštesnę grupę tarp Norvegijos ir Lenkijos. Iki pagrindinio laiko pabaigos likus 7 sek. lenkai išlygino rezultatą (2:2). Aukso medalių likimas sprendėsi baudinių serijoje, kuri sėkmingesnė buvo norvegams, triumfavusiems bendru rezultatu 3:2. Prieš tai turnyre Bledo ledo rūmuose lietuviai patyrė pralaimėjimus prieš Norvegiją (1:4), Slovėniją (3:4), Italiją (1:2) ir Lenkiją (1:4). Trečiame pagal pajėgumą pasaulio čempionato pirmo diviziono B grupės turnyre kovojama dėl 17-22-os vietų. Primename, kad Lietuvos rinktinė pernai laimėjo antro diviziono A grupės turnyrą Taline (Estija) ir po šešerių metų pertraukos grįžo į aukštesnį lygmenį. Ukrainiečiai pernai IB grupėje užėmė penktą vietą.