Marco Asensio ir Karimo Benzemos įvarčių užteko, kad Madrido „Real“ futbolininkai tvirtai suspaustų rankose Ispanijos Supertaurę ir iškeltų į viršų. Vadovaujant Zinedine'ui Zidane'ui ispanų karališkasis klubas iškovojo jau septintą trofėjų. „Barcelona“ pirmąkart per 25-ias pastarąsias rungtynes su „Real“ nepelnė nė vieno įvarčio. Nedidelis incidentas pateko į visų žiniasklaidos priemonių dėmesį. Baigiantis rungtynėms L. Messi mėgino atgauti iš S. Ramoso kamuolį, kad galėtų greitai atlikti laisvąjį smūgį. „Real“ kapitonas atrodė ketina kamuolį atiduoti, tačiau staiga jį išmetė 30-mečiui argentiniečiui virš galvos. Paprastai ramus ir provokacijoms nepasiduodantis L. Messi šįkart neišlaikė ir ispanų gynėją jo gimtąja kalba pavadino „močkrušiu“. Po rungtynių Z. Zidane'as kratėsi titulų šlovės ir gyrė komandą. Madrido ekipos pergalė buvo dar saldesnė dėl stratego sprendimo leisti pailsėti pagrindinės sudėties žaidėjams Isco ir Garethui Bale'ui. Nereikia pamiršti, kad nežaidė ir penkerioms rungtynėms diskvalifikuotas Cristiano Ronaldo. „Turiu įspūdingą komandą, – komentavo Z. Zidane'as. – Kai pakeiti keturis žaidėjus ir matai, kad ekipos dinamika nė kiek nepasikeitė, negali būti nepatenkintas. Šįkart vėl puikios rungtynės, reikia pasveikinti žaidėjus, kurie pasirodė fantastiškai“. 