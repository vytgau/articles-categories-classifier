Be Lietuvos ir Didžiosios Britanijos sportininkų, dėl čempionų titulų kovos Airijos, Belgijos, Ispanijos, JAV, Kanados, Kuveito, Lenkijos, Norvegijos, Olandijos, Pakistano, Prancūzijos, Rusijos, Švedijos ir Vengrijos atstovai. Tarp dalyvių yra ir keletas Europos bei Pasaulio čempionų. Lietuvai šį kartą atstovaus daugiau nei 20 sportininkų, tarp kurių yra Europos absoliučios svorio kategorijos čempionas Eventas Gužauskas, Pasaulio karatė organizacijos 7 reitingą turintis daugkartinis Europos čempionatų prizininkas Edgaras Sečinskis, Vytautas Cėpla, Kęstutis Radvila, Jevgenijus Jurutas, taip pat Europos moterų kiokušin karatė elitui priskiriamos Gabija Gudeliauskaitė, Nora Vaznelytė, Brigita Gustaitytė, Diana Mačiūtė. „Tikslai kiekvienose varžybose yra aukščiausi, ne išimtis ir šios, – prieš turnyrą sakė vienas Lietuvos rinktinės lyderių E. Gužauskas. – Pasirengimą vertinčiau vidutiniškai, nes po pasaulio čempionato, vykusio liepos pradžioje, reikėjo pailsėti, vasarą daug nesportavau. Bet savijauta gera, traumų nėra, tad tikiuosi, kad varžybos pavyks ir tikslai bus įgyvendinti.“ Panašiai sezono pradžioje yra nusiteikę visi pagrindiniai Lietuvos kovotojai. „Sportinė forma, aišku, nėra geriausia, bet jaučiu, kad gerėja. Varžyboms esu pasiruošęs, tačiau pagrindiniai darbai – pasirengimas gruodį vyksiančiam KWU pasaulio čempionatui – dar laukia priešakyje, – teigė E. Sečinskis. – Anglijoje tikiuosi įgauti patirties ir išbandyti naujas kombinacijas.“