Varžybų dalyviai startavo Vilniuje, Europos aikštėje (šalia sostinė miesto savivaldybės). Starto ceremonijoje dalyvavo Kūno kultūros ir sporto departamento generalinis direktorius Edis Urbanavičius, Lietuvos tautinio olimpinio komiteto prezidentė Daina Gudzinevičiūtė, Vilniaus miesto vicemeras Linas Kvedaravičius, Lietuvos dviračių sporto federacijos prezidentas Romualdas Bakutis bei generalinė sekretorė – direktorė Rasa Ališauskienė. Lenktynių pradžioje pliaupė lietus, o oro temperatūra siekė tik 10-imt laipsnių šilumos. Pirmajame etape dviratininkai važiavo maršrutu Vilnius – Sudervė – Dūkštos – Kernavė – Musninkai – Širvintos – Levaniškis – Šešuoliai – Ukmergė – Taujėnai – Raguva – Velžys – Panevėžys. Dviratininkai, įveikę 161 km, finišavo Panevėžyje, prie Laisvės aikštės. Tarpiniai sprinto finišai buvo Širvintose, Ukmergėje ir Taujėnuose. Pergalę iškovojo nugalėtojo titulą ginantis latvis Maris Bogdanovičs („Rietumu Banka – Riga“) – 4 val. 9 min. 46 sek. Nugalėtojo laikas įskaitytas 2-14 vietas užėmusiems dviratininkams. Rojus Adomaitis finišavo 12-as, Venantas Lašinis – 14-as, Justas Klimavičius (+28 sek.) – 20-as, Justas Beniušis (+31 sek.) – 21-as, Lukas Talačka (+6.38) – 22-as, Airidas Videika (+6.38) – 23-ias, o Arnoldas Valiauga (+6.38) – 30-as. Kiti Lietuvos dviratininkai – Tomas Gembeckas, Arūnas Gliaudelis, Edgaras Kovaliovas, Marius Bernatonis ir Povilas Šideikis į 30-uką nepateko, o Paulius Šiškevičius, Gediminas Kaupas, Matas Jankauskas bei Arvydas Birenis nefinišavo. Lenktynes pradėjo 68-i dviratininkai iš 12-os komandų. Lietuvai pirmą kartą atstovauja net trys komandos: šalies rinktinė, „Staki – Technorama“ ir „Top Team – Ultrabike“. Pirmo etapo nebaigė devyni dviratininkai. Komandų įskaitoje Lietuvos rinktinė po pirmo etapo užima trečią vietą. Lenktynėse, kurių prizų fondą sudaro 7400 eurų, dar dalyvauja po dvi Estijos, Latvijos ir Suomijos bei po vieną Izraelio, Norvegijos ir Švedijos komandą. Nugalėtojui atiteks 40-imt pasaulio reitingo taškų ir beveik 1000-is eurų. Varžybų komisarė – italė Rosella Bonfanti. „Baltic Chain Tour“ lenktynės, kurios yra simbolinis 1989 metų rugpjūčio 23 dieną Lietuvoje, Latvijoje ir Estijoje vykusios „Baltijos kelio“ akcijos paminėjimas, rengiamos nuo 2011 metų. Pirmąsias „Baltic Chain Tour“ lenktynes laimėjo estas Erki Putsep, antrąsias – lietuvis Gediminas Bagdonas, trečiąsias – vokietis Philipp Walsleben, ketvirtąsias – olandas Mathieu van der Poel, penktąsias – ukrainietis Andrij Kulyk, o šeštąsias – latvis Maris Bogdanovičs. „Baltic Chain Tour“ lenktynėse jau yra dalyvavę 30-ies šalių atstovai. Šiose varžybose jėgas jau yra išmėginę 39-i Lietuvos dviratininkai. D. Džervus nėra praleidęs nė vienerių „Baltic Chain Tour“ lenktynių. Penkis kartus šiose varžybose dalyvavo Žydrūnas Savickas, keturis – P. Šiškevičius, po tris – M. Bernatonis, G. Kaupas, M. Račiūnas, A. Videika ir Elijus Čivilis. 