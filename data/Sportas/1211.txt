Pjongčange, Pietų Korėjoje, įsibėgėja žiemos olimpinės žaidynės. Nors sportininkai jau ne kartą skundėsi ne itin palankiomis oro sąlygomis, konkrečiai – priešiškais vėjais, vasario 12 dieną ant slidžių netoliese esančiame Welli Hilli slidinėjimo kurorte stovėję robotai tokių skundų neturėjo. Įvairiausių dydžių ir formų robotai vos už valandos kelio nuo Pjongčango ant slidžių bandė atkartoti tikrąją olimpinę dvasią – svarbiausia dalyvauti, o ne laimėti, tačiau nepaliaujamai galvojo apie prizą. Aštuonios komandos, tarp kurių buvo universitetų, institutų ir vienos privačios bendrovės, varžėsi dėl 10 tūkst. dolerių prizo. Organizatoriai gyrėsi, kad tai pirmosios pasaulyje robotų slidinėjimo varžybos. Visi robotai buvo aprūpinti specialiais jutikliais ir kameromis, kurie padėjo vengti mėlynos ir raudonos – spalvų, kuriomis buvo pažymėta slidinėjimo trasa. Geriausiai pasirodė TAEKWAN-V komanda. Skelbiama, kad robotai buvo vertinami ne tik už greitį, per kurį įveikė trasą, bet ir skaičių stulpelių, pro kuriuos praskriejo. Visų robotai privalėjo būti aukštesni nei 50 centimetrų, stovėti ant dviejų kojų bei turėti sąnarių sistemą ir nepriklausomą energijos šaltinį.