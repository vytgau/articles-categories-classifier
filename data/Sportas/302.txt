Sportininkė stabiliai demonstruoja aukšto lygio pasiekimus ir iš visų turnyrų, kuriuose šiemet dalyvavo, parsivežė medalius (auksas – Jungtiniuose Arabų Emyratuose, bronza – Bulgarijoje, Ukrainoje ir Vokietijoje vykusiuose turnyruose). Pajėgiausia Lietuvos taekvondo kovotoja svorio kategorijoje iki 57 kg pirmojoje kovoje įveikė Taivano, o antrojoje – Portugalijos sportininkę, trečiojoje kovoje tik paskutinėmis sekundėmis nusileido Panamos kovotojai. Lietuvė iškovojo 3,5 reitingo taškų. Nors ir nelaimėjo medalių, tačiau sėkmingai kovojo ir kiti Lietuvos rinktinės nariai: Andrius Klemas svorio kategorijoje iki 63 kg nugalėjo japoną, bet pralaimėjo Izraelio atstovui ir liko devintas. Svorio kategorijoje iki 74 kg labai gerai, nors ir po anksčiau patirtos kojos traumos, debiutavo rinktinės naujokas Mantvydas Valčiukas. Jis visą kovą pirmavo prieš tituluotą JAV kovotoją, tačiau paskutinėmis sekundėmis vienu tašku pralaimėjo. Rezultatyviai kovojęs Edgaras Abromavičius (iki 68 kg) 25:26 pralaimėjo Rusijos atstovui. Kaunietė Gerda Gaižauskaitė (iki 62 kg) rungėsi su pajėgia Vokietijos atstove, tačiau po intensyvios ir permainingos kovos pripažino varžovės pergalę. Laukia svarbūs startai Europos čempionate Pasak vyriausiojo rinktinės trenerio Romualdo Montvido, komanda yra jauna ir turi didžiulį potencialą, nepaisant to, kad K. Tvaronavičiūtė ir E. Abromavičius šiemet laikys abitūros egzaminus ir todėl negali sportuoti įprastu tempu. Greičiausiai šios sudėties rinktinė dalyvaus ir Europos čempionate Kazanėje (Rusija) gegužės 7–13 dienomis. Treneris prognozuoja, kad Europos čempionate laukia sunkios kovos ir vienodai stipraus pajėgumo varžovai. Kiekvienoje svorio kategorijoje gali dalyvauti 2 kiekvienos šalies atstovai. Papildomai teisę atstovauti savo šaliai įgyja turnyro „President Cup“ nugalėtojai. Šiemet jis vyks Graikijoje. Ten vyrauja itin arši konkurencija. Jau dabar registruota arti 2 800 dalyvių.