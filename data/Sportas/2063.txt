Šeštadienį vakare Rūta Meilutytė 100 m krūtine finale distanciją įveikė per 1 min 03.79 sek. ir išplėšė nugalėtojos vardą. Sidabrą iškovojo beveik puse sekundės atsilikusi suomė Jennai Laukkanen (1:04.25), o bronza džiaugėsi ispanė Jessica Vall Monterro (1:04.80). R. Meilutytė žemyno čempione tapo penktąjį kartą karjeroje. „Slaptose svajonėse buvo du aukso medaliai, – prisipažino dukart Europos čempione Kopenhagoje tapusi lietuvė. – Savo rezultatais atsidėkoju gerbėjams. Ačiū treneriui, komandai, šeimai, draugams, kurie mane palaiko. Tikrai šie metai buvo nelengvi ir pabaigti taip, labai smagu. Juk daug darbo įdėta“. Atrankos plaukime penktadienį 100 m krūtine R. Meilutytė įveikė per 1 min. 06,09 sek. ir užėmė 9-ą vietą. Pusfinalyje ji plaukė daug greičiau – per 1 min. 04,95 sek. ir į finalą prasibrovė su antru geriausiu rezultatu. Tai jau antrasis Londono olimpinės čempionės trofėjus Danijos sostinėje. Pirmąją Europos čempionato dieną ji laimėjo auksą 50 m krūtine rungtyje. Du medalius jau anksčiau Kopenhagoje iškovojo ir Danas Rapšys, laimėjęs auksą 200 metrų laisvu stiliumi rungtyje bei bronzą 200 metrų distancijoje nugara. Paskutinę varžybų dieną R. Meilutytė dar turėtų startuoti 200 metrų plaukimo krūtine rungtyje. Priešpaskutinės čempionato dienos vakaras sėkmingai susiklostė kitam Lietuvos atstovui Simonui Biliui, kuris sugebėjo patekti į sekmadienio vakarą vyksiantį prestižinės rungties finalą. S. Bilis 100 metrų laisvu stiliumi nuplaukė per 47,11 sek. ir pusfinalyje užfiksavo septintą geriausią rezultatą. Deividas Margevičius šeštadienio vakarą 50 metrų plaukimo peteliške rungties pusfinalyje distanciją nuplaukė per 22,97 sek. bei tik 0,07 sek. pagerinęs atrankoje užfiksuotą rezultatą į finalą nepateko.