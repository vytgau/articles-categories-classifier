Lietuvos rinktinė trečiosiose atrankos rungtynėse spalio 10 dieną susitiks su Lenkijos bendraamžiais. Pirmą kartą šalies jaunimo komanda rungtyniaus Gargždų miesto stadione. Pasiruošimo stovykloje rinktinė turės ne vieną naujoką - pirmą kartą stovykloje dalyvaus „Sheffield Wednesday“ ekipai atstovaujantis vartininkas Arijus Bražinskas, puolėjas Ernestas Mickevičius ir Edgaras Dubickas. Po pertraukos rinktinės sudėtyje bus „Salernitana“ klubui išnuomotas vartininkas Marius Adamonis ir „Atlanto“ saugas Skirmantas Rakauskas. „Prieš šią stovyklą turime nuostolių. Manfredas Ruzgis negalės žaisti dėl traumos ir vietoje jo pakvietėme Ernestą Mickevičių. Taip pat nesame užtikrinti dėl Rimvydo Sadausko būklės ir jis gali nežaisti. Įprastai nesirenku žaidėjų, kurių būklė nėra aiški, bet kai kurie iš jų yra labai svarbūs ne tik dėl žaidimo aikštėje, bet ir buvimo kolektyve“, - teigė C. Falchas. Lietuviai sieks atsigauti po praėjusį mėnesį patirto skaudaus pralaimėjimo Danijos komandai. C. Falcho teigimu, būsimų oponentų žaidimo stilius bus parankesnis jo auklėtiniams, bet tai nereiškia, jog kova nuo to bus lengvesnė. „Pralaimėjimas nekeičia mūsų darbo krypties, o iš tokios nesėkmės gali daugiau išmokti nei iš pergalės. Lenkijos komanda yra tokio pat aukšto lygio. Joje yra žaidėjai iš aukščiausios Lenkijos lygos, Vokietijos „Bundesligos“, tad jie turi kokybės. Visgi, pamačius jų žaidimą, manau, kad jų braižas tinka mums labiau ir bandysime išspausti viską iš šios dvikovos“, - dėstė specialistas. Lietuvos jaunimo rinktinė susirenka į stovyklą ateinantį pirmadienį ir treniruosis Gargždų stadione. Dvikova su Lenkija įvyks spalio 10 dieną 19 valandą. Lietuvos jaunimo rinktinės kandidatų sąrašas: Vartininkai: Edvinas Gertmonas („Rennes“, Prancūzija), Marius Adamonis („Salernitana“, Italija), Arijus Bražinskas („Sheffield Wednesday“, Anglija). Gynėjai: Rimvydas Sadauskas (Kauno „Stumbras“), Ričardas Šveikauskas (FK „Palanga“), Audrius Laučys („Harlow Town“, Anglija), Dominykas Barauskas (Kauno „Stumbras“), Martynas Medelinskas („Royal Antwerp“, Belgija), Sigitas Olberkis (Mogiliavo „Dnepr“, Baltarusija). Saugai: Karolis Šilkaitis (FK „Jonava“), Domantas Antanavičius (Marijampolės „Sūduva“), Danielis Romanovskis (Vilniaus „Žalgiris“), Justas Lasickas („Zemun“, Serbija), Klaidas Janonis (Kauno „Stumbras“), Edvinas Kloniūnas („Kauno Žalgiris“), Domantas Šimkus (Klaipėdos „Atlantas“), Giedrius Matulevičius (Marijampolės „Sūduva“), Linas Mėgelaitis („Lecce“, Italija), Skirmantas Rakauskas (Klaipėdos „Atlantas“). Puolėjai: Edvinas Baniulis („Kauno Žalgiris“), Donatas Konikas (Kauno „Stumbras“), Ernestas Mickevičius („Kauno Žalgiris“), Edgaras Dubickas („Lecce“, Italija).