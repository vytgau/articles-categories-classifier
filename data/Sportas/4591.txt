Mačas Vilniuje su Razgrado „Ludogorec“ baigėsi žalgiriečių pergale 2:1 (0:1) – tai reškia, kad sostinės klubą tenkintų bet kokios lygiosios. Pasak M. Kuklio, būtų klaida svečiuose užsisklęsti savo aikštės pusėje, atsimušinėti nuo varžovų išpuolių ir saugoti trapią persvarą. – Kokios mintys po šių rungtynių Vilniuje? – Rezultatas geras, tik gaila, kad praleidome įvartį. Treneris akcentavo, kad labai pavojingos jų kontratakos, būtent po jos ir praleidome įvartį. Tačiau prieš tokį varžovą laimėti 2:1... Sunku būtų buvę patikėti, jei prieš mačą kas būtų pasakęs, kad šitaip laimėsime. Bet atidavėme kiekvienas save 100 procentų ir rezultatas ne veltui yra toks. – Kokio plano reikės laikytis atsakomosiose rungtynėse? Juk persvara gana slidi. – Turbūt svarbiausias planas – toliau žaisti taip, kaip tą darėme namuose. Nevažiuosime tikrai atsitraukti, saugoti teigiamą rezultatą. Svarbiausias dalykas – toliau spausti, taip pat atakuoti, stengtis įmušti įvartį. Tikrai nekeisime savo žaidimo, nes, kai važiuoji gintis, dažniausiai baigiasi blogai. Ваш браузер не поддерживает iframe. – Ar žaidimą keis tai, kad atsakomajame mače nebus Darvydo Šerno? – Taip, Darvydas svarbus komandoje, bet kaip treneris minėjo, turime 16-a lygiaverčių žaidėjų, kurie bet kada gali pakeisti komandos narį aikštėje, papildyti ekipą. Aišku, gaila ir Liviu (Antalio), kuris gavo traumą, Matija Ljujičiui traukė kojas mėšlungis. Atidavėme labai daug jėgų. Ne kiekvieną dieną turime tokias rungtynes, kurias šiandien žaidėme. Važiuosime su tais žaidėjais, kuriuos turime ir sieksime teigiamo rezultato. – Pirmoje mačo pusėje jūsų žaidime pasitaikydavo smulkių klaidų, jaudulys darė savo? – Tai ne dėl jaudulio. Nežinau, galbūt įtakos turėjo dėl smulkios traumos praleistos dvi savaitės be futbolo, nors draugiškame mače Borisove jaučiausi gerai. Bet čia viskas greičiau: varžovų spaudimas, priimami sprendimai. Negalima daryti tokių klaidų, kurias dariau aš šiandien. Svarbiausia, pasiekta pergalė. – Ar tai svarbiausias jūsų karjeroje įvartis? – Na, mes futbolininkai visada sakome, kad svarbiausias įvartis dar laukia ateityje. Norėčiau, kad jis dar būtų. Taip, šiuo momentu jis svarbiausias, jį skiriu ir savo šeimai, kuri mane palaiko, ir visiems sirgaliams, „Pietų-IV“ tribūnai, kuri buvo nereali. – Gal po savaitės pasieksite dar svarbesnį komandai įvartį. – Nesvarbu, kas pasižymės, bet svarbiausia, kad pagaliau įveiktume Čempionų lygos antrąjį etapą. 