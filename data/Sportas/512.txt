„Džiaugiamės, kad šįmet pavyko surinkti visus stipriausius Lietuvos regbio žaidėjus. Kitą savaitę dar atvyks keli vaikinai iš Anglijos. Šioje stovykloje daugiausia dėmesio skyrėme perdavimams ir žaidimui vadinamojoje „ruck“ zonoje – kai kovojama dėl kamuolio ant žemės“, – sakė Lietuvos vyrų regbio septintukų rinktinės vyr. trenerio asistentas Tomas Zibolis. Rinktinė rengiasi Europos regbio taurės varžyboms, kurių pirmasis etapas vyks šįmet Zagrebe (Kroatija) ir antrasis Šiauliuose. Šios varžybos – galimybė Lietuvos rinktinei patekti į aukštesnį divizioną ir kitąmet kovoti dėl kelialapio į Olimpines žaidynes Tokijuje (Japonijoje) 2020 metais. Regbio septyni prieš septynis varžybos yra olimpinė sporto šaka. Lietuvos rinktinei vadovauja vienu perspektyviausių trenerių laikomas Sabelo Kolanisi iš regbio tradicijomis turtingos Pietų Afrikos. Komandos branduolį sudaro regbio žaidėjai iš Kauno ir Šiaulių. Prieš stovyklą Šiauliuose lietuviai išmėgino jėgas tarptautiniame turnyre Gniezne (Lenkiją), kurį laimėjo. „Jei stovyklos – mokslai, tai tokie turnyrai – egzaminai. Treneris šiame turnyre davė daug erdvės improvizacijai. Blogomis oro sąlygomis sužaisti pavyko neblogai. Aišku, yra dar ką tobulinti, ypač standartines situacijas“, – sakė T. Zibolis. Dviejų dienų stovyklą rinktinė surengs ir ateinantį savaitgalį. Po to laukia išvyka į Gruziją, kur vyks tarptautinis regbio 7 turnyras. 