Kaunietė gruodžio pabaigoje dalyvavo atvirosiose Minsko apskrities pirmenybėse, tačiau tuomet dar nestartavo jojimo rungtyje. Sausio pabaigoje Budapešte (Vengrija) „Peridot“ taurės varžybų finale Gintarė Venčkauskaite-Juškienė jau užėmė trečiąją vietą, o praėjusį savaitgalį tapo ir Lietuvos čempione. Nacionalinėse pirmenybėse nestartavo Laura Asadauskaitė-Zadneprovskienė, tačiau ir be jos konkurencija buvo labai didelė. Dėl čempionės titulo G. Venčkauskaitei-Juškienei teko kovoti su Rio de Žaneiro olimpinių žaidynių dalyve Ieva Serapinaite, geriausių rezultatų per visą karjerą 2017 metais pasiekusia Lina Batulevičiūte ir itin perspektyvia Aurelija Tamašauskaite. Po trijų rungčių būsimoji čempionė bendrojoje įskaitoje buvo tik trečia. Nuo pirmavusios I. Serapinaitės ją skyrė net 1 min. 4 sek. o nuo antrojoje vietoje žengusios L. Batulevičiūtės - 19 sek. „Bėgdama pirmąjį kilometrą mačiau, kad neartėju net prie Linos, galvojau, kaip bus, taip bus. Žinojau, kad viskas spręsis paskutiniame kilometre. Atradau iš kažkur jėgų dar ir Ievą aplenkti, - po finišo kalbėjo G. Venčkauskaitė-Juškienė. - Kad pavyks pavyti Ievą pajutau tik bėgdama paskutiniuosius 400 metrų“. Lietuvos čempionė varžybose surinko 1363 taškus, antrąją vietą užėmusi I. Serapinaitė - 1358, o trečia finišavusi L. Batulevičiūtė - 1337. G. Venčkauskaitė-Juškienė šiais metais ketina vėl dalyvauti visose elitinėse varžybose, tačiau konkrečių tikslų sau nekelia. „Nieko neplanuoju, tiesiog darysiu viską, ką galiu, maksimaliai, - sakė penkiakovininkė. - Yra didelis noras. Šeima veda į priekį, tad tik pirmyn!„ Vis dėlto kaunietė yra nusiteikusi optimistiškai, nes sugrįžimas į didįjį sportą vyksta sklandžiai. „Praėjus mėnesiui po gimdymo pradėjau plaukioti, o nuo rugsėjo - bėgioti. Tad bėgioju dar tik penkis mėnesius, bandau po truputį įsivažiuoti, tačiau manau, kad jau sugrįžau į buvusią formą, jaučiuosi dar net geriau“, - sakė čempionė.