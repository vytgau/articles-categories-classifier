Šeštadienį elektrėničiai namuose 0:10 (0:3, 0:6, 0:1) neatsilaikė prieš nei vieno pralaimėjimo šiame sezone dar nepatyrusią praėjusio sezono čempionę Minsko „Junior“ ekipą. Rungtynių pradžioje abi komanos žaidė užtikrintai gynyboje ir nei viena nesukūrė pavojingesnių progų. Pirmieji šansą įmušti įvartį turėjo „Junior“ ledo ritulininkai, tačiau jų smūgiuotas ritulys pataikė į vartų virpstą. Septintą minutę puikaus perdavimo greitoje atakoje sulaukęs Vladimiras Rovba (6:58) išnaudojo jam suteiktą galimybę ir smūgiu iš arti nuginklavo „Energijos“ vartininką Aurimą Uscilą. Kitas įvartis į „Energijos“ vartus krito šeimininkams žaidžiant mažumoje – Michailas Krukas (12:52) pirmasis suskubo prie ritulio ir įstūmė jį į vartus (2:0). Kėlinio pabaigoje individualų meistriškumą pademonstravo Artiomas Bisliukas (18:12), kuris pranėrė pro visą šeimininkų gynybą ir įmušė trečią svečių įvartį (3:0). Netrukus „Junior“ ritulininkai sugebėjo įmušti dar vieną įvartį, tačiau epizodą peržiūrėję teisėjai nusprendė, kad tai buvo padaryta po sirenos. Antrasis kėlinys prasidėjo greitu V.Rovbos (20:17) įvarčiu, po kurio A. Uscilą vartuose pakeitė „Energijos“ veteranas Nerijus Dauksevičius. N.Dauksevičius pirmą krikštą gavo jau po penkių minučių, kai pasižymėjo A.Bisliukas (26:45), o netrukus Nikita Žukas (27:11) pridėjo ir šeštą įvartį (6:0). Kėliniui artėjant į pabaigą dar po vieną įvartį pelnė Aleksejus Pacenkinas (36:10) ir Michailas Krukas (37:57), o vienose iš grumtynių prie borto nuo varžovo lazdos nukentėjo Karolis Kubilius, kuris tik po kurio laiko pakilo nuo ledo ir nučiuožė iki atsarginių žaidėjų suolelio. Trečiojo kėlinio pradžioje „Energijos“ ekipa ilgą laiką žaidė daugumoje, tačiau net ir kiekybinė persvara nepadėjo pralaužti varžovų gynybos. Sulėtinę tempą, „Junior“ pasižymėjo tik kėlinio pabaigoje, kai įvartį įmušė Viktoras Kučerenko (55:32). „Energija“ šiose rungtynėse užsidirbo 7 pašalinimus (14 baudos minučių), tuo tarpu „Junior“ – 11 pašalinimų (22 baudos minutės). „Junior“ per septynerias rungtynes nėra patyrę nei vieno pralaimėjimo, tačiau vieną tašką prarado, kai tik po pratęsimo 3:2 įveikė Minsko „BFSO Dinamo“ komandą. „Energijai“ sezonas klostosi daug sunkiau – per penkis susitikimus lietuviai neiškovojo nei vienos pergalės ir šiuo metu užima paskutinę turnyrinės lentelės vietą. „Energijos“ sudėtis rungtynėse su „Junior“: Gynėjai: Artūras Katulis, Lukas Jonuška, Rolandas Aliukonis, Lukas Manomaitis, Aurimas Gaidauskas, Karolis Kubilius. Puolėjai: Dominykas Škadauskas, Mauras Baltrukonis, Mantas Stepanavičius, Deividas Kazlauskas, Laisvydas Kudrevičius, Rokas Bazys, Mantas Stankius, Donatas Vitte, Danielius Nomanovas, Dovydas Kulevičius. Vartininkai: Aurimas Uscila, Nerijus Dauksevičius. 