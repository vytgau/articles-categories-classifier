Organizatoriai visus dalyvius kvietė suburti kuo didesnį einančių artimųjų būrį ir kartu keliauti po vaizdingas Verkių regioninio parko vietoves. Buvo galima eiti kartu su savo augintiniais ar įveikti trasą stumiant vežimėlius. Renginio organizatorė Vlada Musvydaitė džiaugėsi, kad Verkių regioninis parkas jau trečius metus noriai prisideda prie iniciatyvos, kad galima pasivaikščioti šiuo ypatingu mišku. Oficialioje varžybų mobilioje programėlėje „#walk15“ esanti virtuali trasa padėjo geriau pažinti gamtos objektus ir įdomias vietas. Šia programėle galima skaičiuoti žingsnius ir rasti aštuonias virtualias trasas iš ankstesnių renginių. Visų varžybų trasą įveikusių dalyvių laukė dovanos – rankų darbo medaliai. Šiais metais kitoje jų pusėje galima pamatyti skiauterėtąjį tritoną. Jis yra įrašytas į Lietuvos Raudonąją knygą. Šį varliagyvį, tik gerokai didesnį, galima išvysti šalia Pavilnių ir Verkių regioninių parkų direkcijos esančiame Verkių dvaro sodybos parke. Čia stovi didelė skiauterėtojo tritono gamtinė skulptūra.