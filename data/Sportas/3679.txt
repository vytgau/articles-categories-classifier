Ketvirtadienį nuo 9.00 val. sostinės Europos aikštėje (šalia Vilniaus miesto savivaldybės) vyks komandų pristatymas, o 10.00 val. numatytas paradinis startas. Į starto ceremoniją pakviestas Kūno kultūros ir sporto departamento generalinis direktorius Edis Urbanavičius, Lietuvos tautinio olimpinio komiteto prezidentė Daina Gudzinevičiūtė ir Vilniaus miesto meras Remigijus Šimašius. Po paradinio starto visa lenktynių dalyvių kolona važiuos Konstitucijos prospektu, Narburto gatve ir Pilaitės prospektu. Techninis startas bus duotas Pilaitės prospekto pabaigoje. Tolesnis pirmo etapo maršrutas: Sudervė – (kelias Nr. 171) – Dūkštos – (kelias Nr. 108) – (kelias Nr. 116) – Kernavė – Musninkai – Širvintos – (kelias Nr. 4301) – Levaniškis – Šešuoliai – (kelias Nr. 115) – Ukmergė – Vilniaus g. – Kauno g. – (kelias Nr. 145) – Deltuvos g. – Žiedo g. – Ramygalos g. – Deltuvos g. – (kelias 174) – Taujėnai – Raguva – (kelias Nr. 121) – Velžys – Panevėžys – Beržų g. – J. Basanavičiaus g. – Elektros g. Dviratininkai, įveikę 161 km, finišuos apie 14.00 val. Panevėžyje, prie Laisvės aikštės. Tarpiniai sprinto finišai bus Širvintose, Ukmergėje ir Taujėnuose. Varžybų organizatoriai kviečia išlydėti ir sutikti tarptautinių varžybų dalyvius. Varžybų dalyvių saugumą užtikrins policijos ekipažai bei dešimt motociklininkų-teisėjų – Enduro klubo nariai bei jų draugai. Antras etapas (170 km) penktadienį vyks Latvijoje (Jelgava – Sigulda), trečias (220 km) – Estijoje (Tartu – Talinas), o ketvirtas (160 km) – Suomijoje (Helsinkis – Porvas – Helsinkis). Lietuvos komandų sudėtys: Lietuvos rinktinė – Darijus Džervus, Justas Beniušis, Arvydas Birenis, Rojus Adomaitis, Justas Klimavičius, Airidas Videika; „Staki – Technorama“ – Paulius Šiškevičius, Gediminas Kaupas, Venantas Lašinis, Kasparas Punkrys, Mykolas Račiūnas, Tomas Gembeckas; „Top Team – Ultrabike“ – Edgaras Kovaliovas, Arūnas Gliaudelis, Arnoldas Valiauga, Lukas Talačka, Marius Bernatonis, Povilas Šideikis. Lenktynėse, kurių prizų fondą sudaro 7400 eurų, dar dalyvaus po dvi Estijos, Latvijos, Norvegijos ir Suomijos bei po vieną Alžyro, Izraelio ir Švedijos komandą. Nugalėtojui atiteks 40-imt pasaulio reitingo taškų ir beveik 1000-is eurų. Varžybų komisarė – italė Rosella Bonfanti. „Baltic Chain Tour“ lenktynės, kurios yra simbolinis 1989 metų rugpjūčio 23 dieną Lietuvoje, Latvijoje ir Estijoje vykusios „Baltijos kelio“ akcijos paminėjimas, rengiamos nuo 2011 metų. Pirmąsias „Baltic Chain Tour“ lenktynes laimėjo estas Erki Putsep, antrąsias – lietuvis Gediminas Bagdonas, trečiąsias – vokietis Philipp Walsleben, ketvirtąsias – olandas Mathieu van der Poel, penktąsias – ukrainietis Andrij Kulyk, o šeštąsias – latvis Maris Bogdanovičs. „Baltic Chain Tour“ lenktynėse jau yra dalyvavę 30-ies šalių atstovai. Šiose varžybose jėgas jau yra išmėginę 39-i Lietuvos dviratininkai. D. Džervus nėra praleidęs nė vienerių „Baltic Chain Tour“ lenktynių. Penkis kartus šiose varžybose dalyvavo Žydrūnas Savickas, keturis – P. Šiškevičius, po tris – M. Bernatonis, G. Kaupas, M. Račiūnas, A. Videika ir Elijus Čivilis.