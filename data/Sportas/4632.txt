„Graži vieta, puikus ežeras, idealios sąlygos, draugiška atmosfera ir gražus Vilniuje praleistas laikas! Ačiū Ričardui Lažinskui už varžybų organizavimą”, – šiuos žodžius savo socialinio tinklo paskyroje parašė Baltarusijos vandens slidininkė Marija Leščenko, „Vilnius Open 2017“ varžybose iškovojusi auksą moterų iki 21 metų amžiaus grupėje. Gėlužės ežere surengtos Tarptautinės vandens slidinėjimo standartus oficialiai atitinkančios varžybos – pirmas tokio lygio renginys Baltijos šalyse. Į Vilnių išbandyti jėgas slalomo trasoje susirinko 29 sportininkai iš penkių šalių – kartu su šeimininkais startavo Baltarusijos, Latvijos, Norvegijos ir Rusijos atstovai. Jie kovojo ne tik dėl medalių, bet ir dėl Europos reitingo taškų. „Net žvelgdamas labai savikritiškai galiu pasakyti, kad pirmas blynas jei kiek ir prisvilo, tai tikrai nesudegė. Ir mūsų, ir užsienio sportininkai, ir iš kitų šalių atvykę teisėjai išsakė tik teigiamus vertinimus“, - džiaugėsi pagrindinis varžybų organizatorius, klubo „Skriejantieji bangomis“ vadovas R. Lažinskas. Jis pats kovojo trasoje ir šventė pergalę stipriausioje, „Open“ grupėje. Aukso medalius be M. Leščenkos ir R. Lažinsko taip pat iškovojo Anna Purina (Latvija; mergaitės iki 12 m.), Tomas Rungis (Latvija; berniukai iki 12 m.), Peteris Purinis (Latvija; vaikinai iki 14 m.), Adrija Rungė (Latvija; merginos iki 17 m.), Lukas Vacanas (Latvija; vaikinai iki 17 m.), Paulas Kurzemniekas (Latvija; vyrai iki 21 m.), Meilė Linkevičienė (Lietuva; moterys virš 35 m.), Simonas Masalskas (Lietuva; vyrai virš 35 m.), Ineta Cinė (Latvija; moterys virš 45 m.), Dzintaras Kaufmanas (Latvija; vyrai virš 45 m.), Vytautas Valentėlis (Lietuva; vyrai virš 55 m.). Kai kuriems sportininkams Vilniuje pavyko pasiekti asmeninius rekordus. Iš penkių Lietuvos atstovų be medalio liko gausiausioje, septynis dalyvius sutraukusioje vyrų amžiaus grupėje – virš 45 m. – šeštąją vietą užėmęs Arvydas Celencevičius. „Jei žiūrėtume į kiekvieną grupę atskirai, dalyvių atrodo nedaug. Bet bendras jų skaičius tikrai džiugina. Žinoma, tikimės kitąmet sulaukti dar daugiau vandens slidininkų. Nes šiemet mūsų renginys vyko tuo pat metu, kaip ir tradicinės varžybos Vokietijoje, Austrijoje ir Italijoje, tad daug pajėgių sportininkų rinkosi ne kelionę į Vilnių, o kitus maršrutus. Bet pirmose varžybose mums svarbiausia buvo ne dalyvių skaičius, o paties renginio įvykdymas be klaidų, savo sugebėjimų įvertinimas. Dabar jau galime lengviau atsipūsti, varžybos įvyko, jų rezultatus skelbia Europos vandens slidinėjimo federacijos svetainė“, - teigė R. Lažinskas. Vandens slidinėjimo entuziastas tiki, jog tokie renginiai bei klubo „Skriejantieji bangomis“ ne pirmus metus vykdomi projektai padės šia sporto šaka sudominti daugiau visuomenės. Puikiomis oro sąlygomis vykusias „Vilnius Open“ varžybas vilniečiai galėjo patogiai stebėti iš viešojo paplūdimio, greta kurio įrengtas trasos startas. Šiemet Gėlužėje – vienintelėje likusiose vandens slidinėjimo bazėje Lietuve – vyks dar dvejos varžybos. Rugpjūtį – šalies čempionatas, o rugsėjo ir spalio sandūroje – tradicinės sezono uždarymo varžybos „Auksinis ruduo“. Aukščiausio lygio varžybų prizininkas R. Lažinskas rengiasi ir svarbiems tarptautiniams startams. Rugsėjo pradžioje jis dalyvaus pasaulio čempionate Prancūzijos sostinėje Paryžiuje, o dar po kelių savaičių keliaus į Austriją, kur vyks Europos čempionatas. Čia jis turėtų dalyvauti visų trijų vandens slidinėjimo rungčių – slalomo, figūrinio važiavimo ir šuolių nuo tramplino – varžybose. Būtent šuoliai nuo tramplino yra stipriausia R. Lažinsko rungtis. Jam priklauso Lietuvos rekordas – 61,1 m. Lietuvis yra tapęs ir pasaulio, ir Europos čempionato prizininku. Gal R. Lažinsko planuose ir į „Vilnius Open“ programą įtraukti šuolius nuo tramplino. „Apie tai jau kalbėjomės su „Vilnius Open“ dalyviais ir teisėjais. Žinoma, būtų įdomu, bet tam reikia didesnio techninio pasirengimo. Tad šuolius nuo tramplino ir figūrinį važiavimą į programą įtrauksime dar ne kitais metais. Bet kiek tolimesnėje ateityje galvojame apie bendras visų trijų rungčių varžybas. Aišku, būtų daug daugiau darbo, nes renginys turėtų vykti mažiausiai tris dienas. Bet, manau, susidorotume su šiuo iššūkiu“, - teigė pajėgiausias šiuo metu Lietuvos vandens slidininkas.