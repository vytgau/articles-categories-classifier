„Atlantas“ (23 tšk.) turnyro lentelėje užima ketvirtą vietą, o „Jonava“ (20 tšk.) - šeštą. Rezultatas: „Atlantas“ 0 – 1 „Jonava“ 53' Mindaugas Grigaravičius [0 - 1]  Labai nykiame pirmame kėlinyje stadione susirinkę žiūrovai jokių pavojingų momentų neišvydo. Abi komandos bandė ieškoti kelių prie varžovų vartų, kėlė kampinius, siuntė kamuolius link vartų, bet tiek klaipėdiečių, tiek jonaviečių gynybos linijos dirbo be klaidų. Iš toli savo laimę pabandė „Atlanto“ žaidėjai Davidas Andronicas ir Justas Raziūnas. Tuo tarpu bene pavojingiausią „Jonavos“ išpuolį pražanga netoli baudos aikštelės nutraukė Markas Beneta, nugriaudamas greitoje atakoje galėjusį pabėgti M. Grigaravičių. Būtent M. Grigaravičius po pertraukos išvedė „Jonavą“ į priekį. Aurimui Tručinskui atlikus perdavimą iš krašto, suklydo kamuolio nesugavęs vartininkas Deividas Mikelionis, jį numušdamas tiesiai jonaviškiui, kuriam beliko pataikyti į vartus 53-ią minutę. Praleidęs įvartį, „Atlantas“ pabudo iš miego ir užgulė svečių vartus. Aktyviai nuo suolo į žaidimą įsijungė Donatas Kazlauskas, kitame krašte gynėjams daug rūpesčių kėlė Dmitrijus Germanas. Atodūsis stadione nuvilnijo po to, kai būtent šis baltarusis labai aštriu perdavimu perpjovė visą svečių baudos aikštelę, tačiau nesurado nei vieno komandos draugo. Vėliau jau už galvos griebėsi Maksimas Čyžas, kai laisvas baudos aikštelėje sulaukė kamuolio, bet apmaudžiai slystelėjo ir pasiuntė jį toli nuo virpsto. Didelėmis pajėgomis prie savo vartų atsitraukusi „Jonava“ sėkmingai gynėsi nuo uostamiesčio ekipos šturmo ir, sulaukusi erdvių, surengė kelis pavojingus išpuolius mačui artėjant prie pabaigos. Sykį po M. Grigaravičiaus perdavimo baudos aikštelėje kamuolį susistabdęs Maksimas Marusičius paslydo ir prarado progą smūgiui. Kitos greitos atakos metu svečių legionierius iš Ukrainos pabandė laime iš toli ir į vartus nepataikė. Jau per arbitro pridėtą laiką M. Marusičius išsivadavo nuo gynėjo priežiūros, bet jo perdavimą visiškai laisvam Klaudijui Upstui šuoliu atrėmė D. Mikelionis, išgelbėdamas komandą nuo garantuoto antrojo įvarčio. Nuaidėjus mačo pabaigą paskelbusiam teisėjo švilpukui, kone visa klaipėdiečių komanda griuvo ant vejos, neslėpdama apmaudo dėl pralaimėjimo, kuris dar pagilino jau ir taip gilią „Atlanto“ duobę. Turnyro lentelė:  