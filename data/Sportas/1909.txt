106 sezoną gyvuojanti Petah Tikvos „Maccabi“ praėjusiame sezone Izraelio pirmenybėse buvo ketvirta, bet šį sezoną po 16 turų 16 taškų turinti komanda užima tik 10 vietą. Ryškiausias pergales ekipa iškovojo „Toto“ taurės turnyre, kuriame dalyvauja dviejų pajėgiausių futbolo lygų klubai. Petah Tikvos „Maccabi“ šią taurę laimėjo 1995, 2000, 2004 ir 2016 metais. „Maccabi“ ekipoje rungtyniauja keli buvę Izraelio jaunimo ir nacionalinės rinktinės futbolininkai, tarp legionierių yra ir Čekijos rinktinės narys Tomašas Sivokas, Graikijos rinktinės žaidėjas Sotiris Ninis bei vyresnysis „Manchester United“ ekipos žaidėjo Athony Martialio brolis Johanas. Taip pat Petah Tikvos ekipoje žaidžia ir legionierius iš Brazilijos Romario Piresas. 2014 metais Lietuvoje debiutavęs Elivelto profesionalo karjerą pradėjo Panevėžyje ir vilkėdamas „Ekrano“ aprangą visuose turnyruose sužaidė 37 rungtynes bei įmušė 13 įvarčių. 2015 m. persikėlęs į „Žalgirį“, žalių ir baltų gretose per tris sezonus sužaidė 99 rungtynes, pelnė 32 įvarčius ir atliko 20 rezultatyvių perdavimų. Pernai Elivelto „Žalgirio“ marškinėlius vilkėjo 38 kartus, o 35 mačus pradėjo starto sudėtyje. Brazilas įmušė 13 įvarčių bei atliko 5 rezultatyvius perdavimus. Iš viso per savo karjerą A lygoje Elivelto sužaidė 113 rungtynių, pelnė 39 įvarčius ir atliko 21 rezultatyvų perdavimą. Savo ruožtu, žaisdamas „Žalgiryje“ jis du kartus tapo Lietuvos čempionu bei po tris kartus iškovojo LFF taurę ir Supertaurę. Naują karjeros stotelę atrado ir po praėjusio sezono su „Žalgiriu“ atsisveikinęs Matija Ljujičius. 24 metų futbolininkas iš Serbijos persikėlė į Australijos aukščiausioje lygoje rungtyniaujančią Velingtono „Phoenix“ ekipą. Šioje komandoje nuo praėjusių metų vidurio žaidžia ir kitas buvęs žalgirietis – rezultatyviausias 2016 m. A lygos futbolininkas Andrija Kaludjerovičius. 