Mačą, kuris truko 41 min., sėkmingiau pradėjo U. Andriukaitytė su I. Zobnina. Praėjusių metų turnyro vicečempionės pirmajame sete mažiau klydo ir išsiveržė į priekį. Vis dėlto kiek labiau patyrusios I. Dumbauskaitė ir M. Povilaitytė antrajame sete išlygino rezultatą, o lemiamame sete kontroliavo žaidimą ir pratęsė turnyro Vilniuje pergalių seriją.   I. Dumbauskaitė ir M. Povilaitytė jau pateko į turnyro pusfinalį ir dėl patekimo į finalą kausis sekmadienį 13.30 val. Būsimos varžovės paaiškės vėliau. Tuo tarpu U. Andriukaitytei ir I. Zobninai turnyras taip pat dar nesibaigė. Tarp šešių stipriausių porų patekusios mūsiškės sekmadienį 11 val. kausis dėl patekimo į pusfinalį. „Rezultatai yra puikūs. Turime dvi poras šešete, o vieną - jau ketverte. To ir tikėjomės. Žaidimas kol kas yra vidutiniškas. Tikimės, kad rytoj žaidimas dar pagerės, nes to reikės norint kautis dėl pačių aukščiausių vietų, - pasakojo Lietuvos sportininkių treneris Marius Vasiliauskas. - Vyksta mokomasis procesas, mokomės iš padarytų klaidų ir tikimės toliau tobulėti. Labai smagu, kad į Vilnių atvažiavo daug stiprių komandų. Mūsų merginoms dar tik po 20-22 metus, jos žaidžia su moterimis, todėl viskas yra puiku“. M. Vasiliauskas mano, kad Irina ir Urtė yra pajėgios patekti į ketvertą, o turnyro favoričių išskirti negalėjo. „Visos komandos ketverte bus panašaus pajėgumo, todėl viską lems mažos detalės ir pademonstruotas žaidimas lemiamą dieną“, - pridūrė Lietuvos tinklinio federacijos viceprezidentas M. Vasiliauskas. Turnyro prizų fondą sudaro 4 tūkst. eurų.