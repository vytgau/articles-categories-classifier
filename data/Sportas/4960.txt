Sportininkams važiuojant paskui saugos automobilį, Sebastianas Vettelis atsitrenkė į brito bolido galą. Vokietis vėliau teigė, kad „Mercedes“ pilotas tyčia staiga sulėtino tempą. Po susidūrimo sekė S. Vettelio atsakas. Vokietis susilygino su L. Hamiltono bolidu ir trenkėsi į jo šoną. Už tokius veiksmus sportininkas buvo nubaustas teisėjų. J. Stewartas mano, kad S. Vettelis susigadino savo reputaciją, bet įvykusiame incidente įžvelgia ir L. Hamiltono kaltę. „Sebastianas tikrai susigadino savo reputaciją. Bet reiktų nepamiršti dėl ko visa tai įvyko“, – kalbėjo J. Stewartas. „Sebastianą nustebino Lewiso elgesys, jam tai buvo netikėta. Štai kodėl jis vėliau norėjo išsiaiškinti kodėl Lewisas taip pasielgė. Tai, ką po to padarė Vettelis yra nepriimtina. Toks elgesys yra tiesiog nepateisinamas. Bet kaltinti tik vieną žmogų būtų per daug paprasta. Taip blogai pasielgti Sebastianą paskatino tai, kas įvyko akimirka anksčiau.“ „Lewisas staigiai sulėtino tempą ir Sebastianas į jį atsitrenkė. Nekaltinu Lewiso dėl incidento, bet iki šiol neteko matyti, kad kas nors taip stipriai sulėtintų tempą vos išvažiavęs iš posūkio. Taip elgiasi tik sportininkas, kuris siekia nustebinti kitą pilotą.“  Britas J. Stewartas F-1 čempionatą yra laimėjęs tris kartus – 1969, 1971 ir 1973 metais. Šiuo metu jam yra 78-eri. Daugiau F-1 naujienų rasite čia.