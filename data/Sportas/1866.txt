Kol eSporto gerbėjai visame pasaulyje plūsta į didžiausias arenas išvysti savo mėgstamų atletų, o dar didesnė dalis gerbėjų kompiuterinių vaizdo žaidimų transliacijas stebi internetu, Lietuvoje ši sporto šaka dar tik žengia pirmuosius žingsnius. Tačiau žengia užtikrintai – jau šį savaitgalį visi eSporto šalininkai turės progą apsilankyti turnyre, kokio Baltijos šalys dar nėra mačiusios. Sausio 6-7 d. Kaune, KTU Santakos slėnyje, vyks didžiausio „Nations Elite Esports“ Pabaltijo eSporto turnyro finalas, kurio metu atletai varžysis dėl rekordinio prizinio fondo, o visi norintys galės varžybas stebėti gyvai. Kaip teigia vienas iš įmonių grupės „Helis“, kuriai priklauso eSporto turnyrus organizuojanti bendrovė, įkūrėjų Žygimantas Mikšta, į šį finalą pateko keturios geriausiai atrankiniuose turnyruose pasirodžiusios eSporto komandos iš Lietuvos, Latvijos ir Estijos. Jos išsidalys net 4 tūkst. eurų prizinį fondą bei įgys teisę išplaukti į pasaulinius eSporto turnyrų vandenis. „Šiuo turnyru norime įrodyti, kad lietuviai, garsinantys šalį kaip stiprūs IT specialistai, gali gerai pasirodyti ir eSporto pasaulyje. Organizuodami eSporto turnyrus siekiame sukurti industrijos standartą, pagal kurį sektų ir kiti organizatoriai. Nors panašių turnyrų mūsų šalyje jau yra buvę, mes kol kas siūlome didžiausią žaidimo „League of Legends“ žaidimo prizinį fondą. Patys būdami iš Lietuvos ir matydami, kiek talentingų žaidėjų turime savo šalyje, norime juos paskatinti įsitraukti į varžybas ir būti pastebėtiems pasaulinio lygio organizacijų“, – pasakoja vienas „Helis“ vadovų. Viso turnyro metu tikimasi sulaukti virš 10 tūkst. unikalių žiūrovų. Transliacijos gyvai vyks platformoje Twitch.tv, kanale „Nations Elite Esports: Baltics“. Organizatoriai pabrėžia, jog tuo pačiu metu KTU Santakos slėnyje užvirs ir daugiau virtualių kovų, kuriose galės varžytis visi norintys, kadangi registracija į „offline“ turnyrą yra atvira visiems Baltijos šalių žaidėjams. „Renginys neapsiribos vien tik finalu, čia vyks ir daugiau atrakcijų. Renginio dalyviai taip pat galės pasivaržyti specialiai įrengtose „vienas prieš vieną“ zonose, išbandyti virtualios realybės įrenginius. Renginys visiškai nemokamas, todėl visi, norintys pamatyti, kas yra eSportas, savaitgalį laukiami KTU Santakos slėnyje“, – teigia Ž. Mikšta. Pasaulyje žaibiškai populiarėjantis eSportas iš esmės apima daugybę įvairiausių kompiuterinių žaidimų, kurie atitiks kiekvieno pomėgius. Atletai dažniausiai varžosi „Counter Strike“, „Dota“ „League of Legends“ arenose, tačiau tai tėra tik maža dalis žaidimų, kuriuos renkasi tiek profesionalūs eSporto atletai, tiek ir mėgėjai. Prognozuojama, jog per artimiausius keletą metų eSportas pateks tarp penkių populiariausių sporto šakų, o kažkada galbūt aplenks krepšinį ar futbolą. Jau dabar kai kurie eSporto žaidimų finalai sutraukia didesnes auditorijas, nei tai daro populiariausio tradicinio sporto lygos. Didžiausiu pasaulyje įvardijamas eSporto renginys kiekvienais metais yra rengiamas kaimyninėje Lenkijoje, Katovicuose. Skaičiuojama, jog pernai jame iš viso dalyvavo daugiau kaip 173 tūkst. žmonių, o tiesiogines varžybų transliacijas internetu stebėjo maždaug 46 mln. eSporto entuziastų visame pasaulyje. „Nations Elite Esports“ Pabaltijo eSporto turnyro varžybos „Samsung Nations Elite Esports LoL Cup“ vyks sausio 6-7 d. Kaune, KTU Santakos slėnyje. Renginio pradžia abi dienas – 11 val. Šeštadienį vyks pirmasis pusfinalis, kuriame nuo 12 val. varžysis komandos „Iron Wolves” ir “Team Exanimo”, bei antrasis pusfinalis – nuo 15 val. – kuriame susitiks komandos „GameplayDNA” ir „Falcon gaming”. Sekmadienį nuo 12 val. vyks mačas dėl trečios vietos, o nuo 15 val. vyks finalas, kuriame paaiškės nugalėtojų komanda. Viso renginio metu veiks atskira VR zona, kurioje renginio dalyviai galės išbandyti naujausius virtualios realybės stebuklus. Taip pat vyks „League of Legends” 1v1 turnyras, kur visi norintys gales išbandyti savo jėgas.