Sekmadienį „Credit24“ Baltijos Čempionų lygos rungtynėse namuose Raseinių klubas 3-1 (14:25, 25:16, 25:19, 25:18) nugalėjo Talino TTU (Estija) ekipą. Raseinių ekipai 17 taškų pelnė Artūras Vincelovičius, po 10 – Patrikas Stankevičius ir Audrius Knašas. Šeštadienių „Norvelita“ taip pat namuose 1-3 (25:23, 19:25, 21:25, 22:25) nusileido „Saaremaa VK“ (Estija) komandai. Šiame mače raseiniškiams 15 taškų pelnė A. Vincelovičius, 13 – Jaroslavas Bogdanovičius. „Maždaug prieš trejus metus aš su žmona nuvykau į Latviją stebėti Baltijos lygos rungtynių ir tuomet pasvajojau, kad kada nors galėčiau dalyvauti šioje lygoje ir iškovoti pergalę. Dabar esu laimingiausias treneris pasaulyje, nes pasiekėme pirmą pergalę, – džiaugėsi „Norvelitos“ treneris Robertas Nekrašas. – Rungtynių su TTU pirmas setas manęs visiškai netenkina, nes išėjome į aikštę visiškai nenusiteikę. Savaime rezultatas neateina. Mums reikėjo tiesiog nedaryti klaidų. Nuo antro seto juos spaudėme ir privertėme klysti. Puikiai į rungtynes įsijungė Patrikas Stankevičius, kuris mane sužavėjo. Matas Navickas pasitaisė po nesėkmingų pirmų rungtynių ir antrose sužaidė kaip už tris žmones. Džiaugiuosi visa komanda. Pirma pergalės mums suteiks daug motyvacijos ateinančioms rungtynėms“. Nesėkmingai Baltijos lygos startas susiklostė Lietuvos vicečempionei Šiaulių „Elgos-Master Idea-SM Dubysos“ komandai. Šiauliečiai šeštadienį 0-3 (23:25, 17:25, 26:28) nusileido TTU ekipai. Šiaulių klubui po 13 taškų pelnė Arnas Rumševičius bei Audrius Aleknavičius, 11 – Badris Nucubidzė. Sekmadienį šiauliečiai namuose 0-3 (13:25, 18:25, 16:25) neatsilaikė prieš „Saaremaa VK“ komandą. Rezultatyvumu vėl išsiskyrė A. Rumševičius (15 tšk.). Pirmoje vietoje po pirmųjų dviejų turų atsidūrė „Parnu Vorkpalliklubi“ (Estija) ekipa, kuriai atstovauja Edvinas Vaškelis ir Robertas Juchnevičius. Rezultatyviausių lygos žaidėjų sąraše „Norvelitos“ lyderis A. Vincelovičius (32 tšk.) užima antrąją vietą. Kitą savaitgalį abi Lietuvos komandos vyks į Latviją ir žais su „Jėkabpils Luši“ ir Daugpilio „Ezerzeme/DU“ ekipomis.