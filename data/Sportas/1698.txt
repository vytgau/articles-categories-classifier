Grupės lyderių akistatoje Lietuvos rankininkai sekmadienį 29:27 (15:15) nugalėjo Latvijos komandą ir iškovojo trečiąją pergalę iš tiek pat galimų. Lietuviai sėkmingiau pradėjo rungtynes ir pirmavo 6:3. Visgi latviai greitai rezultatą išlygino 7:7. Vėliau mūsiškiai vėl įgijo trijų įvarčių pranašumą (12:9), bet pirmojo kėlinio pabaigoje Latvijos rinktinė išsiveržė į priekį 15:14, tačiau Mindaugas Dumčius per kelias sekundes reto grožio įvarčiu sugebėjo išlyginti rezultatą 15:15. Antrajame kėlinyje Aideno Malašinsko ir Mindaugo Dumčiaus vedami lietuviai dar kelis sykius buvo įgiję trijų įvarčių persvarą, bet latviai nepasidavė ir bandė priešintis iki mačo pabaigos. Likus žaisti dvi minutes, lietuviai vėl susikūrė trijų įvarčių pranašumą (29:26) ir nebepaleido pergalės iš savo rankų. Lietuvos komandai net 10 įvarčių pelnė Aidenas Malašinskas, 6 – Mindaugas Dumčius, po 4 – Laurynas Palevičius bei Rolandas Bernatonis, 2 – Gintaras Cibulskis, po 1 – Skirmantas Plėta, Žanas Gabrielius Virbauskas bei Karolis Stropus. Lietuvos rankininkai pateko į pasaulio čempionato atrankos atkrintamąsias varžybas. Dabar yra aiškūs 13 galimų Lietuvos rinktinės varžovų kovojant dėl vietos pasaulio čempionate – Austrija, Baltarusija, Kroatija, Čekija, Ispanija, Vengrija, Islandija, Makedonija, Juodkalnija, Norvegija, Slovėnija, Serbija ir Švedija. Pasaulio čempionato atrankos atkrintamosios varžybos bus žaidžiamos birželio mėnesį. 2019 metų pasaulio čempionatas vyks Danijoje ir Vokietijoje. Jame dalyvaus 24 komandos, tarp jų 13 – iš Europos. Vietą planetos pirmenybėse jau turi titulą ginanti Prancūzija bei šeimininkės Danija ir Vokietija. Į planetos pirmenybes taip pat pateks 2018 metų Europos čempionė. 12 iš 13 likusių Europos čempionato komandų pateks į planetos pirmenybių atrankos atkrintamąsias varžybas.