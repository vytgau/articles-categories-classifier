Puolėjo ir saugo pozicijose galintis rungtyniauti naujokas yra jau antrasis Kauno „Stumbro“ futbolininkas iš PAR. Sezono pradžioje ekipą papildė kitas saugas Kgaogelo Sekgota, kuris per pirmąją sezono pusę puikiai žaidė „Stumbro B“ gretose ir neseniai pasirašė naują, ilgalaikę sutartį su Kauno klubu. J. Cliffordas ilgiau nei savaitę dalyvavo „Stumbro“ peržiūroje ir komandos treneriams paliko teigiamą įspūdį. „Kauno „Stumbras“ yra labai gera komanda, puikiai dirbanti su jaunais žaidėjais. Džiaugiuosi tapęs „Stumbro“ dalimi. Visų pirma noriu tobulėti kaip žaidėjas, taip pat tikiuosi gauti žaidybinio laiko. Savaime suprantama, noriu pergalių. Tikiu, jog galime ženkliai pagerinti mūsų poziciją turnyro lentelėje“, – fcstumbras.lt kalbėjo naujokas. „Prieš atvykdamas į Lietuvą apie šią šalį, atvirai kalbant, žinojau labai mažai, tačiau dabar stengiuosi su ja kur kas labiau susipažinti“, – šypsodamasis atviravo J. Cliffordas. Žaidėjo karjerą J. Cliffordas pradėjo gimtinėje, kur atstovavo „Bidwest Wits“, „Stars of Africa Football Academy“ ir „SuperSport“ jaunimo komandose. 2015 m. liepą jis persikėlė į Europą ir papildė Maltos aukščiausios lygos „Gudja United“ gretas. Čia per 15 rungtynių jis pelnė du įvarčius. 2016 m. rudenį J. Cliffordas pasirašė sutartį su kitu Maltos klubu „Mqabba“, kur sužaidė šešis mačus bei dar du kartus į aikštę žengė taurės turnyre. „Laikotarpis Maltoje man buvo tikras išbandymas. Pirmą kartą rungtyniavau užsienyje, o futbolas Europoje labai skiriasi. Pietų Afrikoje mes žaidžiame labai technišką futbolą, o čia viskas kitaip. Pradžioje prisitaikyti buvo sudėtinga“, – apie metus Maltoje pasakojo puolėjas. „Stumbro“ gretose jis jau debiutavo kontrolinėse rungtynėse Alytuje su DFK „Dainava“. Vienus LFF Pirmos lygos lyderių kauniečiai tuomet sutriuškino rezultatu 3:0.