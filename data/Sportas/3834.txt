Pasaulio čempione tapo Kauno šuolių į vandenį veteranų klubo „Salto“ atstovė Asta Girdauskienė. 55-59 metų amžiaus grupėje ji neleido niekam suabejoti savo pranašumu šuoliuose nuo žemiausio tramplino. Šuoliuose nuo 3 metrų tramplino ir bokšto A. Girdauskienė užlipo ant antro apdovanojimų laiptelio. Toje pačioje amžiaus grupėje dalyvavusi Liucija Balsienė džiaugėsi antra vieta 1 metro tramplino rungtyje. Vilniaus šuolių į vandenį klubo sportininkės sąskaitoje – 8-a ir 4-a vietos, šokant nuo 3 metrų tramplino ir bokšto. Vyrų 75-79 metų amžiaus grupėje tris medalius iškovojo Lietuvai atstovaujantis amerikietis Johnas Deiningeris. Pasaulio vicečempionu veteranų klubo „Salto“ narys tapo bokšto rungtyje, tuo tarpu šuoliuose nuo abiejų tramplinų jis pasidabino bronzos apdovanojimais. 65-69 metų amžiaus dalyvių grupėje vilnietis Kęstutis Autukas pasiekė antrą rezultatą bokšto rungtyje, o šokdamas nuo žemiausio aukščio tramplino liko per laiptelį nugalėtojų pakylos. Dar vienas veteranų klubo „Salto“ atstovas Kostas Karpavičius 70-74 metų amžiaus grupėje šoko tik nuo bokšto ir užėmė 5-ą vietą.