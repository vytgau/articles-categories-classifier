Primename, kad pirmose rungtynėse Rimanto Viktoravičiaus auklėtinės šventė pergalę 4:0 prieš Slovakijos čempionę Bardejovo „Partizan“ vienuolikę. Įvarčiai: „Gintra-Universitetas“: L. Vaitukaitytė (56′; 79′ min.) – 2, A. Alekperova (5′ min.) – 1, J. Čubrilo (28′ min.) – 1, Z. Coleman (64′ min.) – 1, S. Veličkaitė (89′ min.) – 1. Sudėtis: Greta Kaselytė, Vestina Neverdauskaitė, Toriana Patterson, Liuba Gudčenko (84′ min. Paulina Sarkanaitė), Algimantė Mikutaitė, Dovilė Gailevičiūtė (72′ min. Lolita Žižytė), Ana Alekperova (63′ min. Anika Kyžaitė), Simona Veličkaitė, Jelena Čubrilo, Liucija Vaitukaitytė, Zenatha Coleman. Šiose rungtynėse pirmojo įvarčio ilgai laukti nereikėjo. Jau 5 -ąją susitikimo minutę pavojingą baudos smūgį iš maždaug 18 metrų realizavo Ana Alekperova, kuriai tai buvo jau antrasis įvartis šiame turnyre. Gruzinės nepaisant praleisto įvarčio išsidėstymo aikštėje nepakeitė ir toliau stengėsi koncentruoti gynybą ties baudos aikštelės prieigomis. „Gintra-Universitetas“ kūrė vieną po kito pavojingus momentus prie varžovių vartų, tačiau Zenathos Coleman smūgis praskriejo visiškai greta virpsto, Liubos Gudčenko virš skersinio, tuo tarpu stiprus Dovilės Gailevičiūtės smūgis sudrebino oponenčių vartų konstrukciją. Antrą įvartį pavyko pelnyti 28 -ą rungtynių minutę, kuomet techniškai baudos aikštelėje kamuolį susistabdžiusi Jelena Čubrilo nuginklavo „FC Martve“ komandos vartininkę ir padvigubino rezultatą – 2:0.  Vos prasidėjus antrajam kėliniui Lietuvos čempionės ir toliau spaudė gruzines ir tai netrukus pasiteisino. Po puikaus Z. Coleman perdavimo pirmąjį savo įvartį atrankos turnyre pelnė Liucija Vaitukaitytė. Po kelių akimirkų dar vieną nuostabų šansą pelnyti savo antrąjį įvartį šiame mače turėjo J. Čubrilo.  Varžovėms didelė galvos skausmą kairiajame krašte kėlusi serbė uždirbo vienuolikos metrų baudinį, tačiau jo realizuoti nesugebėjo. Vis tik jau po kelių minučių ketvirtasis įvartis vis dėlto krito, pasižymėjo namibietė Z. Coleman – 4:0. Tuo aikštės šeimininkių košmaras nesibaigė, 79 -ąją rungtynių minutę juvelyriniai tiksliu smūgiu varžovių vartininkę dar kartą nuginklavo L. Vaitukaitytė – 5:0. Paskutinį dūrį Gruzijos komandai smeigė Simona Veličkaitė ir teisėja užfiksavo lietuvaičių pergalę – 6:0. Paskutines atrankos turnyro rungtynes „Gintra-Universitetas“ žais pirmadienį, rugpjūčio 28 -ą dieną 18 val. Lietuvos laiku. Šiauliečių varžovėmis bus Izmiro „Konak Belediyespor“ komanda iš Turkijos. 