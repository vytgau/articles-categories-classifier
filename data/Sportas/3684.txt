Svoryje iki 59 kg (30 dalyvių) Justas Petravičius rezultatu 5-2 pralaimėjo kvalifikacinę kovą japonui Kenichiro Fumitai. Vėliau šių metų Azijos čempionas įveikė armėną Vazgeną Chačatrianą, Rusijos atstovą Stepaną Marianianą ir kirgizą Kanybeką Žolčiubekovą ir paliko viltį Justui kovoti dėl apdovanojimo paguodos turnyre. Pirmą varžovą imtyje dėl bronzos Vazgeną Chačatrianą iš Armėnijos tauragiškis nugalėjo rezultatu 6:4, tačiau antras žingsnis buvo per sunkus – Europos žaidynių nugalėtojui Stepanui Marinianui iš Rusijos pralaimėta 0:9. Kristupui Šleivai (66 kg, 33 dalyviai) dinamiškoje akistatoje su bulgaru Konstantinu Stasu teko pripažinti pastarojo pranašumą (4:11). Bulgaras suklupo šešioliktfinalyje ir tuo pačiu palaidojo Kristupo viltis kovoto dėl bronzos. Svorio kategorijos iki 130 kilogramų (27 dalyviai) kvalifikacijoje Mantas Knystautas lygioje imtyje nusileido ukrainiečiui Mykolai Kučmijui (1:2). Deja, pastarasis netapo lietuvio gelbėtoju – ketvirtfinalyje ukrainietis nusileido estui Heiki Nabiui. 