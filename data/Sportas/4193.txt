Merginų imtynių turnyro mažajame finale svorio kategorijoje iki 70 kilogramų lietuvės ir rusės Valerijos Trifonovos akistata baigėsi lygiosiomis 4:4, tačiau papildomi kriterijai buvo palankesni Šiaulių sporto gimnazijos vienuoliktokei. K. Gaučaitė dvikovos metu atliko du dviejų taškų vertės techninius balus, o jos oponentės sąskaitoje – vienas dvitaškis ir du vieno taško veiksmai. Remiantis UWW taisyklėmis, pirmenybė teikiama atletei arba atletui, kuris atlieka daugiau kokybiškesnių arba didesnės vertės veiksmų. Pagal iškovotus medalius pasaulio ir Europos čempionatuose K. Gaučaitė mina ant kulnų tituluočiausiai šalies imtynininkei Danutei Domikaitytei, mat iškovojo antrą svarų pasiekimą. Jos pirmasis trofėjus – pasaulio čempionato bronzos medalis laimėtas, 2015 metais Tbilisyje (Gruzija). K. Gaučaitė ir D. Domikaitytė yra treniruočių partnerės. Nuo kitų metų trenerių Aivaro Kaselio, Andriaus Stočkaus ir Arūno Paplausko auklėtinė varžysis jaunimo (iki 20 metų) čempionatuose. „Kamilė yra asmenybė su sudėtingu psichologiniu profiliu. Ji save sugeba nuteikti lemiamiems mūšiams, tačiau visai netikėtai gali pralaimėti kvalifikaciją eilinei imtynininkei. Jei pavyks ją išmokyti rimtai startuoti nuo pirmų sekundžių, tikrai bus malonių akimirkų jos sportiniame gyvenime“, – sakė A. Stočkus.