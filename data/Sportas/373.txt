„Velomaratonas“ startuoja. Tradiciškai su dviratininkais susitiksime priešpaskutinįjį rugpjūčio savaitgalį ir drauge įveiksime trasą gražiausiomis Vilniaus gatvėmis. Kaip ir kasmet kviečiame ne tik minančius, bet ir palaikančius, „Velomaratonas“ – tai šventė visai šeimai“, - teigia „Velomaratono“ idėjos autorius, Nacionalinio automobilių klubo vadovas Benediktas Vanagas. Organizatoriai ragina dviratininkus registruotis iš anksto. Registracija į „Velomaratoną“ mėgėjams ir vaikams yra NEMOKAMA iki BIRŽELIO 18 dienos. Registracija į sportininkų važiavimą iki birželio 18 d. – 10 Eur, vėliau registracijos mokestis brangs. Kaip visada prie starto linijos rikiuosis „Sport“ ir „Mėgėjų“ važiavimų dviratininkai. Taip pat ir mažieji dviračių mėgėjai, kuriems reiks įveikti 2,5 km trasą. Šio važiavimo dalyviai nelenktyniaus. Antrąsyk vyks atskiri paspirtukų, riedlenčių ir riedučių važiavimai. Dviratininkų ir miesto svečių lauks pramogų miestelis, įvairios rungtys. „Velomaratono“ partneriai „Amway“ ketvirtus metus iš eilės mažųjų miestelių bendruomenes kviečia registruotis į „Nutrilite Challenge“ ir laimėti modernų riedlenčių parką savo miestui. Gegužės mėnesį toks parkas iškils Kėdainiuose. 208 šio miestelio aktyvaus laisvalaikio entuziastai stojo prie starto linijos „Velomaratone“ 2017 m. ir garbingai iškovojo prizą. Jau devintąjį kartą vykstantis „Velomaratonas“ yra vienas didžiausių masinių sporto renginių Lietuvoje. Kasmet dalyvių skaičius auga ir dviratininkai vienai dienai užkariauja sostinės gatves.