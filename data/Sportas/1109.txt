A. Kušniras, 2014-ųjų Sočio olimpinėse žaidynėse iškovojęs aukso medalį, šeštadienį netikėtai nepateko į akrobatinio slidinėjimo varžybų šuolių rungties finalą, surinkęs vos 0,45 balo mažiau nei šeštą vietą užėmęs šveicaras Mischa Gasser. Atiduoti savo balso savivaldybių rinkimuose atėjęs A. Lukašenka žurnalistams sekmadienį tvirtino, kad rusų, kinų ir šveicarų teisėjai į finalą pasiuntė savo šalių atstovus ir neleido dėl medalio kovoti talentingiausiam sportininkui. „Jie paprasčiausiai išmetė jį iš varžybų, – sakė Baltarusijos prezidentas. – Jie suprato, kad jei leistų jį į finalą, tai būtų galas visiems.“ „Tai yra visiška gėda“, – pridūrė šaliai nuo 1994-ųjų vadovaujantis A. Lukašenka. „Turėjau naktį skubiai pakelti Užsienio reikalų ministeriją, aktyvuoti ambasadą (Pietų) Korėjoje, išsiųsti skubią vyriausybės telegramą (Tarptautinio olimpinio komiteto prezidentui Thomasui) Bachui“, – Minske žurnalistams sakė Baltarusijos lyderis. „Pasakiau jam viską, ką galvoju, tik švelnesniais žodžiais“, – pykčio neslėpė A. Lukašenka. Jis teigė, kad netrukus galbūt vyks į Tarptautinio olimpinio komiteto posėdį ir išsakys savo skundus jame. 33-ejų metų A. Kušnirui Pjongčango olimpiada yra jau ketvirtoji jo karjeroje. Pietų Korėjoje jis tikėjosi apginti čempiono titulą. Akrobatinio slidinėjimo varžybų šuolių rungties aukso medalis sekmadienį atiteko ukrainiečiui Oleksandrui Abramenkai. Antrąją ir trečiąją vietas iškovojo atitinkamai kinų ir rusų sportininkai.