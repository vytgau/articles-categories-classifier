6:3, 6:4, 3:6, 4:6, 15:13 – tokiu nekasdieniu rezultatu 15 „Didžiojo kirčio“ turnyrų laimėjusį R. Nadalį, kuris Vimbldone triumfavo 2008 ir 2010 metais, parklupdė tik antrą kartą per visą karjerą į aukščiausio rango varžybų ketvirtfinalį žengęs Liuksemburgo atstovas. G. Mulleris geriau pradėjo mačą, laimėdamas du setus paeiliui. Atsitokėjęs R. Nadalis atsakė identišku rezultatu laimėdamas kitus du. O tuomet prasidėjo kautynės taškas į tašką.  Dešimtame lemiamo seto geime G. Mulleris pirmavo 40:15 paduodant varžovui ir turėjo dvi galimybes laimėti mačą. Bet R. Nadalis išsaugojo šaltus nervus ir išlygino svarstykles. Prasidėjus penktai susitikimo valandai, galo bekompromisei kova vis dar nebuvo matyti – penktame sete tie-break'as nėra žaidžiamas. Neįtikėtinai užsitęsusiame 19-ame geime R. Nadalis penkis kartus buvo arti mačo eigos perlaužimo, bet plėšte išplėšti taško paduodant varžovui jam taip ir nepavyko. Kitame geime jau G. Mulleris gavo dar dvi progas švęsti pergalę, tačiau nepasinaudojo ir jomis. Dviejų kairiarankių akistata jau ritosi link šeštos valandos, kuomet G. Mulleris galiausiai padėjo pergalingą tašką, 29-ame geime laimėdamas priešininko padavimus.  Beje, prieš mačą eidamas koridoriumi iš rūbinės į aikštę R. Nadalis galva skaudžiai trinktelėjo į durų staktą.  Epinė G. Mullerio ir R. Nadalio kaktomuša truko taip ilgai, kad toje pačioje Vimbldono aikštėje turėjusį vykti serbo Novako Djokovičiaus ir prancūzo Adriano Mannarino susitikimą dėl saulėlydžio teko perkelti į antradienį. Tuo metu čempiono titulą ginantis britas Andy Murray be didesnių problemų žengė į turnyro ketvirtfinalį. 30-mečiui geriausiam planetos tenisininkui prancūzas Benoit Paire (ATP-46) nervus pakuteno tik pirmame sete, o mačą A. Murray laimėjo rezultatu 7:6 (7:1), 6:4, 6:4. Nesunkią pergalę pasiekė ir rekordinius septynis kartus Vimbldone nugalėtoju tapęs 35-erių šveicaras Rogeris Federeris. Kiti rezultatai 7-Marinas Čiličius (Kroatija, ATP-6) – 18-Roberto Bautista Agutas (Ispanija, ATP-19) 6:2, 6:2, 6:2 24-Samas Querrey (JAV, ATP-28) – Kevinas Andersonas (PAR, ATP-42) 5:7, 7:6 (7:5), 6:3, 6:7 (11:13), 6:3 11-Tomašas Berdychas (Čekija, ATP-15) – 8-Dominicas Thiemas (Austrija, ATP-8) 6:3, 6:7 (1:7), 6:3, 3:6, 6:3 3-Rogeris Federeris (Šveicarija, ATP-5) – 13-Grigoras Dimitrovas (Bulgarija, ATP-11) 6:4, 6:2, 6:4 6-Milošas Raoničius (Kanada, ATP-7) – 10-Alexanderis Zverevas (Vokietija, ATP-12) 4:6, 7:5, 4:6, 7:5, 6:1 Ketvirtfinalio poros Andy Murray – Samas Querrey Marinas Čiličius – Gilles Mulleris Milošas Raoničius – Rogeris Federeris Tomašas Berdychas – Novakas Djokovičius/Adrianas Mannarino