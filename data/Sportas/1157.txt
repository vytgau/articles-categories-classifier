Nugalėjo dvi baudos minutes užsidirbęs 24-erių metų norvegas Johannesas Thingnesas Boe – 48 min. 3,8 sek. Antrąją vietą užėmė 30-metis slovėnas Jakovas Fakas (+5,5 sek.), trečiąją – 29-erių metų austras Dominikas Landertingeris (+14,2 sek.). Abu sportininkai šaudė be klaidų. Pasaulio taurės varžybų lyderis ir Pjongčango žaidynių persekiojimo lenktynių čempionas 29-erių metų prancūzas Martinas Fourcade'as (+42,4 sek.) paskutinėje šaudymo serijoje suklydo du kartus ir turėjo tenkintis penktąja pozicija. Jį dar aplenkė persekiojime sidabrą iškovojęs 20-metis švedas Sebastianas Samuelssonas (+29,1 sek.; 1 b. min.). 27-erių metų T. Kaukėnas nugalėtojui pralaimėjo 7 min. 34,6 sek., o 25-erių metų V. Strolia – 8 min. 23,2 sek. „Šiandien slidės nelabai gerai slydo. Kankinausi trasoje, nebuvo to malonumo, kaip ankstesnėse varžybose. Bet nenoriu visko suversti ant slidžių. Keista buvo ir mano savijauta. Nors iš ryto jaučiausi labai gerai. Bet kartais nutinka, kad kai savijauta būna gera, tada rezultatai prasti. Ir atvirkščiai. Būtent taip ir nutiko. Per pirmąsias dvejas varžybas lyg ir sirguliavai, bet trasoje gerai jaučiausi. O šiandien kažkodėl negalėjau sutelkti dėmesio. Nespėjau pailsėti po pirmų dviejų rungčių. Po persekiojimo labai blogai miegojau, kitą dieną prastai jaučiausi, skaudėjo galvą. Ir tik vakar diena buvo normali. Gal ligos pasekmės tik dabar pasireiškė?“, – svarstė prieš pat žaidynes peršalimą gydęsis T. Kaukėnas. Nepaisant šios nesėkmės, T. Kaukėnas pateko tarp 30-ties geriausių olimpinių žaidynių biatlonininkų, sekmadienį kovosiančių prestižinėse bendro starto lenktynėse. Kelialapį į jas lietuviui užtikrino galingas startas olimpiadoje – 17-oji vieta 10 km sprinte ir 13-oji pozicija 12,5 km persekiojimo lenktynėse. „Dabar reikia žiūrėti į priekį. Mėginsiu kažką nuveiki bendro starto lenktynėse“, – po individualių varžybų teigė T. Kaukėnas. Jis kartu su V. Strolia ir Natalija Kočergina bei Diana Rasimovičiūte dar dalyvaus mišrioje estafetėje. Tuo tarpu V.Strolia kaip tik džiaugėsi geru slidžių slydimu, tačiau negalėjo atsakyti, kas nutiko šaudykloje: „Dar nežinau, bet tai mano klaidos, nes stipraus vėjo nebuvo. Gal ir nuovargis prisidėjo, o greičio netrūko. Žinoma, jis galėjo būti dar didesnis, jei būtų daugiau taiklių šūvių. Kai taikliai šaudai, tada ir psichologiškai lengviau. Būtų labiau dėl ko stengtis. Nors ir taip atiduodi visas jėgas, bet kai jauti, kad gali būti geras rezultatas, jų iš kažkur dar atsiranda. Slidės tikrai gerai slydo. Du ar tris ratus važiavau su Dominiku Landertingeriu. Tai leidžiantis į pakalnę jis nieko negalėjo man padaryti“. V. Strolia tikisi, kad lietuviai dar parodys savo stiprybę mišrios estafetės varžybose: „Dar ne viskas prarasta. Nebūna taip, kad visąlaik sektųsi, kažkada būna ir prasčiau. Tikiuosi, kad šiandien ir buvo ta prasta diena. Nusiminti neverta, nes komandos rezultatas olimpinėse žaidynėse tikrai neblogas. Dabar pailsėsime daugiau dienų, tai nuovargio estafetėje neturėtų būti. Ir stengsimės, kad olimpiada pasibaigtų gera nuotaika“. Lenktynėse dalyvavo 86 biatlonininkai.