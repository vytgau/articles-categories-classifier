„Renginys Kaune prilygo aukščiausio lygio suaugusiųjų čempionatams, – sakė EJU prezidentas Sergejus Soloveičikas. – Dėkoju Lietuvos dziudo federacijos prezidentui, kuris subūrė fantastišką komandą ir padovanojo mums įspūdingą šventę. Galiu pasakyti, jog po tokio svaraus pareiškimo, rimtai svarstome galimybę kitais metais Kaune surengti jubiliejinį 70-tą Europos dziudo kongresą“. Birželio 30-liepos 2 dienomis „Žalgirio“ arenoje varžėsi stipriausi atletai iš 42 kontinentinės Europos šalių. Penktadienį ir šeštadienį sportininkai kovojo individualiai, o sekmadienį vyko komandų varžybos, kuriose registravosi rekordinis dalyvių skaičius: 19 merginų ir 19 vaikinų komandų iš 24 šalių. Gruzijos vaikinų triumfas Po individualių kovų aukščiausiai medalių lentelėje vaikinų tarpe buvo Rusija, antri – gruzinai. Burtai lėmė, kad čempionato lyderiai santykius aiškinosi pusfinalyje: į finalą gruzinai išėjo su rezultatu 3:2 ir čia susitiko su Vengrijos komanda. „Déją vu“, kaip pasakytų dziudo specialistai: šiais metais Kaune pasikartojo pernykštis Europos dziudo čempionato scenarijus. Gruzinai ir vengrai finale - laimėtojų taurę kelia gruzinai. Auksinė buvo antra kova, kurią laimėjo vakar Europos čempionu svorio kategorijoje iki 73 kg tapęs Laša Bekauris. „Gruzijos vaikinų komanda visada stipri komandų varžybose. Visų pirma šie vaikinai labai daug treniruojasi. Gyvenime jiems pirmiausia yra dziudo, o tik paskui visa kita. Be to, mes, gruzinai visi esame lyg broliai, mes lyg kumštis, – sakė Gruzijos komandos vyriausiasis treneris Georgė Kizilašvilis, pridūręs, kad sunkiausia buvo įveikti Rusijos komandą. – Jie buvo verti finalo, bet burtai lėmė kitaip“. Bronzos medalius komandų varžybose iškovojo Italijos ir Rusijos vaikinų komandos. Vokietės stipriausios Po individualių kovų, merginų tarpe aukščiausiai medalių lentelėje rikiavosi Vokietija, antroje vietoje - Serbija. Šių šalių merginų komandos susitiko išsiaiškinti lyderių komandų varžybų finale. Deja, intriga baigėsi po pirmos kovos. Pranašumas nuo pat pradžių buvo vokiečių pusėje, mat serbės turėjo tik tris dalyves iš penkių. Tai reiškia, kad Vokietijos komanda pradėjo finalą jau su dviem pergalėmis. Pirma finalo kova baigėsi vokietės Mašos Balhaus (Mascha Ballhaus) pergale ir likusios serbių kovos nebeteko prasmės. Galutinis rezultatas - 3:2. „Didžiuojuosi savo merginomis. Jos puikiai pasirodė individualiose kovose ir įrodė, kad yra stipriausios paskutinę varžybų dieną, o tai tikrai nebuvo lengva. Jautėsi nuovargis po dviejų varžybų dienų. Be to mums tekusios komandos buvo išties stiprios: Serbiją, Rusiją ir Olandiją įveikėme tik minimaliu skirtumu“, – sakė Vokietijos komandos merginų trenerė Lena Goldi. Bronzos medalius komandinėse varžybose iškovojo Rusijos ir Prancūzijos merginos. Lietuviai – be medalių Europos dziudo čempionate aukščiausią septintąją vietą tarp lietuvių iškovojo Justina Kmieliauskaitė (per 63 kg). Komandų varžybose abi lietuvių komandos iškrito po pirmo susitikimo. Vaikinai nesugebėjo pasipriešinti olandams. Merginoms sekėsi kiek geriau: kovose su Lenkijos komanda pergales iškovojo Aida Vasiliauskaitė (iki 63 kg) ir Justina Kmieliauskaitė (per 63kg), tačiau galutinę pergalę šventė lenkės, laimėjusios 2:3. „Labiausiai noriu padėkoti prie čempionato organizavimo dirbusiai komandai. Su nedidelėmis pajėgomis ir minimaliu biudžetu jie padarė neįmanoma. Tikėjausi, kad viską padarysime 100 procentu, tačiau galutinis rezultatas yra dešimtkart geresnis, o sportininkų rezultatus tegul vertina ir išvadas daro treneriai“, – sakė Lietuvos dziudo federacijos prezidentas Vigmantas Sinkevičius. 2018 metais Europos jaunių dziudo čempionatas vyks Bosnijos ir Hercegovinos sostinėje Sarajeve. Kaune vykusios ceremonijos metu jiems oficialiai perduota čempionato vėliava.