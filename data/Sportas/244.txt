7 – žengęs ant ledo pasaulio ledo ritulio čempionato IB diviziono mačuose Kaune, Darius Kasparaitis vyriausio šio diviziono debiutanto rekordą pagerins 7 metais. Šių metų pasaulio ledo ritulio čempionate Kaune pagaliau turėtume išvysti ilgai lauktą Dariaus Kasparaičio oficialų debiutą planetos pirmenybėse vilkint Lietuvos rinktinės marškinėlius. Pasirodęs ant ledo 45-erių metų veteranas ne tik išpildys savo ilgai brandintą svajonę, tačiau ir įsirašys savo pavardę pagerindamas ne vieną pirmenybių rekordą. Vyriausias Lietuvos rinktinės debiutantas pagal šį rodiklį neturės lygių ir šiame divizione: iki šiol IB diviziono vyriausiais debiutantais galėjo vadintis 2014 metais Kroatijai pirmą kartą atstovavęs Alanas Letangas bei pernai Didžiosios Britanijos marškinėlius apsivilkęs Brendanas Brooksas. Abiem šiems žaidėjams debiuto metu buvo po 38 metus. Skaičiuojant debiutus per visą I diviziono istoriją, tai D. Kasparaitis rekordą atims iš Franko Banhamo, kuris 2015 metais IA divizione Vengrijos rinktinėje pirmą kartą pasirodė būdamas 40-ies metų. Verta pastebėti, kad lietuvio amžiaus žaidėjų šis divizionas iki šiol apskritai nematė, tad Lietuvos rinktinės debiutantas susižers ir vyriausio ledo ritulininko titulus. IB divizione iki šiol vyriausias buvo Ioanas Timaru, kuris Rumunijos garbę 2016 metais gynė būdamas 42-erių metų, o bendrai I divizione šį rekordą savo sąskaitoje turėjo Tomašas Sille iš Vengrijos, kuris 2013 metais savo šalies rinktinei atstovo sulaukęs 43 metų. Tokio paties amžiaus I divizione kovojo ir olandas Davidas Livingstonas, tačiau jis žaisdamas savo paskutinį mačą buvo jaunesnis keturiais mėnesiais. Lietuvos rinktinėje būdamas 38-erių metų amžiaus IB diviziono kovose vis dar varžėsi Egidijus Bauba, o ir šį rekordą D. Kasparaitis taip pat kėsinasi pagerinti. Dar daugiau rekordų ilgametis NHL žaidėjas pagerintų įmušęs įvartį ar atlikęs bent vieną rezultatyvų perdavimą. Vyriausias IB divizione rezultatyvumo tašką surinkęs žaidėjas – jau minėtas I. Timaru, kuris paskutinį savo tašką surinko būdamas 42-erių, o įvartį pelnė būdamas 41-erių metų. Per I diviziono istoriją šiais rekordais gali pasigirti dar vienas jau paminėjimo sulaukęs žaidėjas – D. Livingstonas, kuris būdamas 43-erių metų amžiaus ne tik pelnė 2 įvarčius, tačiau ir surinko 6 taškus. D. Kasparaičio pasirodymas planetos pirmenybėse Kaune jam leis tapti ne vieno sunkiai pagerinamo rekordo autoriumi, tačiau tiek pats žaidėjas, tiek ir likusi rinktinė vien šiais rekordais pasitenkinti nežada: lietuviai prieš pirmenybes taikosi į iki šiol neiškovotus aukso medalius, o rinktinės atstovai viliasi, jog juos pasiekti padės ir gausus žiūrovų palaikymas namuose įvyksiančiame turnyre. Pasaulio čempionato IB diviziono kovose Kauno „Žalgirio“ arenoje balandžio 22-28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus į visas čempionato kovas galima įsigyti bilietai.lt puslapyje.