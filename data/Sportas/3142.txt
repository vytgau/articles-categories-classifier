Lengviau tai padarė Milda Valčiukaitė ir Ieva Adomavičiūtė, pusfinalio pirmajame plaukime užėmusios antrąją vietą. Mūsiškės 2 km nuirklavo per 6 min. 57,86 sek. ir į finalą žengė kartu su amerikietėmis Meghan O'Leary ir Ellen Tomek (6.55,29) bei prancūzėmis Helene Lefebvre ir Elodie Ravera-Scaramozzino (6.59,81). Tuo metu Mindaugas Griškonis ir Saulius Ritteris savo tikslą pasiekė tik distancijos paskutinėje – ketvirtojoje – dalyje. Įveikus 500 m olimpiniai vicečempionai buvo šešti, po 1000 m – penkti, o po 1500 m – ketvirti. Vis dėlto paskutinius 500 m lietuviai įveikė galingai ir sugebėjo gerokai aplenkti iki tol 3-ojoje vietoje irklavusius britus. Mūsiškiai 2 km įveikė per 6 min. 17,04 sek., o juos aplenkė prancūzai Matthieu Androdiasas ir Hugo Boucheronas (6.15,39) bei Naujosios Zelandijos atstovai Johnas Storey ir Christopheris Harrisas (6.16,33). Deja, nepavyko prasimušti į finalą Augustui Navickui. Žmonių su negalia vienviečių pusfinalio antrajame plaukime lietuvis užėmė 5-ąją vietą (11 min. 16,40 sek.) ir pasaulio čempionatą užbaigs startu B finale. Tuo metu keturvietė be vairininko, kurią irkluoja Povilas Stankūnas, Saulius Ilonis, Giedrius Bieliauskas ir Dominykas Jančionis, penktadienį startu C finale užbaigė savo pasirodymą pasaulio čempionate. Lietuviai distanciją įveikė per 6 min. 10,86 sek. ir užėmė trečiąją vietą. Tai reiškia, kad galutinėje įskaitoje mūsiškiai užėmė 15-ąją vietą.