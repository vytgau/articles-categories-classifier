Moterų porinių dviviečių pusfinalio antrajame plaukime Ieva Adomavičiūtė ir Milda Valčiukaitė 2 km distanciją įveikė per 7 min. 0,5 sek. ir užėmė antrąją vietą. Kartu su mūsų merginomis į finalą žengė dvi Prancūzijos komandos, užėmusios pirmąją ir trečiąją vietas. Pirmajame pusfinalyje kelialapius į finalą pelnė Naujosios Zelandijos, JAV ir Australijos irkluotojos. Vyrų porinių keturviečių varžybose po paguodos plaukimų paaiškėjo, kad Martynui Džiaugiui, Sauliui Ritteriui, Rolandui Maščinskui ir Aurimui Adomavičiui iššūkį lemiamame etape mes irkluotojai iš Olandijos, Naujosios Zelandijos, Didžiosios Britanijos, Italijos ir Lenkijos. Dviems Lietuvos įguloms nepavyko įveikti pusfinalio barjero. Tiek vienvietę irklavęs Mindaugas Griškonis (7.40,87), tiek porinėje dvivietėje darbavęsi Dovydas Nemeravičius ir Armandas Kelmelis (6.49,55) savo plaukimuose finišavo šešti ir turės tenkintis startais B finaluose. Taip pat vienvietę irkluojantis Žygimantas Gališanskis šiandien dalyvavo E finale, jame buvo ketvirtas (7.25,57) ir galutinėje įskaitoje užėmė 22-ąją vietą. Paskutinė lietuvių valtis – keturvietė be vairininko, kurią irkluoja Mantas Juškevičius, Povilas Stankūnas, Giedrius Bieliauskas ir Saulius Ilonis, – startavo C finale, jame užėmė 2-ąją vietą (6.08,02) ir bendrojoje įskaitoje liko 14-ojoje pozicijoje.