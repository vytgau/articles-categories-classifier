Sekmadienį Astanos „Daulet“ arenoje ant tatamio kopė penki pirmą čempionato dieną „balne išsilaikę“ Lietuvos kovotojai. Dar išvakarėse mažiausiai bronzą užsitikrinusi I. Mikštaitė svorio kategorijos iki 60 kg pusfinalyje stojo prieš kazachę Jekateriną Gurovą ir pralaimėjo po pratęsimo teisėjų sprendimu. Europoje ilgus metus dominuojanti 36-erių kaunietė pasaulio čempionato medalį pelnė po aštuonerių metų pertraukos – 2009-aisiais Sankt Peterburge (Rusija) ji taip pat ant kaklo užsikabino bronzą. L. Kubilius sekmadienį savo pasirodymą pratęsė nuo ketvirtfinalio, kuriame nokautavo japoną Kazuya Yamamoto. Bet kelią į finalą 34-erių klaipėdiečiui užtvėrė pastarojo tautietis – ryškiausia Japonijos kiokušin karatė žvaigždė Juji Shimamoto. Lietuviui nepavyko atsikeršyti už pralaimėjimą 2015 metais Tokijuje vykusiame pasaulio čempionate be svorio kategorijų. Tuomet abu kovotojai taip pat susitiko pusfinalyje, J. Shimamoto tapo čempionu, o L. Kubilius pelnė bronzą. Prieš ketverius metus Vilniuje sunkiasvoris iš Lietuvos ant apdovanojimų pakylos stovėjo laipteliu aukščiau – užėmė antrą vietą. Kiti lietuviai pusfinalių nepasiekė. Ties paskutiniu barjeru, skyrusiu nuo medalio, suklupo ir Valdemaras Gudauskas (iki 85 kg), ir Edgardas Sečinskis (per 85 kg), ir Eventas Gužauskas (per 85 kg). Pastarasis nuveikė daug, kad bent jau palengvintų užduotį savo treneriui L. Kubiliui. Ketvirtfinalyje 22-ejų sportininkas iš Naujosios Akmenės du pratęsimus kaip lygus su lygiu kovojo su J. Shimamoto ir vienu metu netgi buvo arčiau pergalės. Galiausiai nepavyko nei jam, nei išvarginto japono taip ir nepalaužusiam L. Kubiliui. E. Sečinskis neatsilaikė prieš kitą Japonijos rinktinės lyderį Kembu Iriki, o V. Gudauskas pralaimėjo tribūnų karštai palaikomai Kazachstano karatė įžymybei Vladimirui Artiušinui. Šeštadienį – pirmą čempionato dieną – iš kovos dėl medalių pasitraukė 8 Lietuvos kovotojai iš 13: Justina Šišaitė, Daiva Kriščiūnienė, Rūta Brazdžionytė, Gabija Gudeliauskaitė, Nora Vaznelytė, Monika Ryžkovaitė, Andrius Miseckas ir Vytautas Cėpla. Publika Astanoje išvydo dar vieną japonų triumfo žygį: karatė pradininkai dominavo beveik visose svorio kategorijose ir susižėrė 7 aukso apdovanojimus iš 8. Vienintelis Salahatas Hasanovas iš Azerbaidžano įsiterpė į naują pasaulio čempionų laidą. Svorio kategorijoje iki 75 kg japonai liko be medalių, bet iš viso jų pelnė net 14 (7 aukso, 3 sidabro, 4 bronzos). Antrą vietą pagal medalių skaičių užėmė šeimininkai kazachai (2 sidabro, 6 bronzos), treti buvo rusai (2 sidabro, 1 bronzos). Kaip ir Lietuva, du apdovanojimus surinko Gruzija (1 sidabras, 1 bronza), po vieną pelnė Azerbaidžanas (auksas) ir Ukraina (bronza). Pasaulio pirmenybėse dalyvavo beveik 200 kovotojų iš trijų dešimčių valstybių.  Primename, kad Pasaulinės karatė organizacijos (WKO) organizuojamos planetos pirmenybės, kuriose kovojama pasidalinus į svorio kategorijas, kas ketverius metus rengiamos nuo 1997-ųjų. 2013 metais Vilniuje vykęs turnyras pateko į istoriją kaip sėkmingiausias lietuviams: šeimininkai susižėrė aštuonis apdovanojimus iš 24 (tiek vyrai, tiek moterys buvo suskirstyti į tris svorio kategorijas). Varžybose triumfavo Orestas Procas ir Margarita Čiuplytė, L. Kubilius tapo vicečempionu, bronzą pelnė A. Miseckas, Diana Balsytė, G. Gudeliauskaitė, Diana Mačiūtė ir R. Pivoriūnaitė. Visos lietuvių kovos (paryškinti nugalėtojai) Moterys Pusfinalis (iki 60 kg) Inga Mikštaitė – Jekaterina Gurova (Kazachstanas). Paskutinė Lietuvos moterų rinktinės viltis buvo kiek aktyvesnė per pagrindinį akistatos laiką, bet jos persvara įsitikino tik du teisėjai – likę trys nusprendė leisti oponentėms galynėtis dar dvi minutes. 21-erių kazachei pratęsimas išėjo į naudą labiau nei 15 metų vyresnei kaunietei. Nors po jo nuomonės toliau nebuvo vienareikšmiškos (vienas teisėjas pergalę skyrė I. Mikštaitei), daugumos balsas į finalą išvedė J. Gurovą. Vyrai Ketvirtfinaliai Iki 85 kg: Valdemaras Gudauskas – Vladimiras Artiušinas (Kazachstanas). Žemesnis, bet tvirtai suręstas kazachas iškart užėmė tatamio vidurį, o techniškasis lietuvis ieškojo progų kontratakoms. Šįkart V. Gudausko kova nebepriminė žaismingo šokio – tai buvo nuožmus mūšis, kuriame svarbi kiekviena smūgių serija. Po pagrindinio laiko nugalėtojas dar nebuvo aiškus, susikurti persvaros Lietuvos kovotojui nepavyko ir per pratęsimą. O suteikti daugiau laiko teisėjai nebenorėjo – vietos publikos numylėtinio pergalė paskelbta vienbalsiai. Per 85 kg: Lukas Kubilius – Kazuya Yamamoto (Japonija). Pats lengviausias tarp sunkiasvorių (85 kg) kovotojas 20 kg sunkesniam klaipėdiečiui nebuvo kietas riešutas. Artėjant į pabaigą pagrindiniam dvikovos laikui L. Kubilius sutvarkė visus reikalus smūgiu alkūne per petį, po kurio varžovas liko gulėti paslikas ant tatamio („ippon“). Edgardas Sečinskis – Kembu Iriki (Japonija). Vienas pajėgiausių planetos kovotojų iš Tekančios saulės šalies išanalizavo E. Sečinskio silpnąsias vietas ir pasirinko tinkamą kovos taktiką: kojomis nuolat atakavo lietuvio kojas, o rankomis talžė į korpusą. E. Sečinskio kontrargumentų buvo per maža, ir teisėjų verdiktas po pagrindinio laiko buvo nepalankus Lietuvos karatė meistrui. Eventas Gužauskas – Juji Shimamoto (Japonija). Ilgiausias iš vyrų ketvirtfinalių tarp dabartinių pasaulio ir Europos pirmenybių be svorio kategorijų nugalėtojų atnešė garsų nusivylimo švilpesį į nedidelę lietuvių sirgalių tribūną. Po lygaus pagrindinio dvikovos laiko pratęsime E. Gužauskas perėmė iniciatyvą ir užbaigė papildomas dvi minutes galingų smūgių serija. Bet tik du teisėjai (įskaitant Lietuvos kiokušin karatė federacijos Vidmantą Poškaitį) pakėlė vėliavėles, signalizuodami E. Gužausko pergalę. Likę trys (tarp jų – tatamio teisėjas iš Japonijos) skelbė lygiąsias – skirtas antras ir lemiamas pratęsimas. Abu kovotojai jau buvo išsekę ir nepajėgė nusverti svarstyklių į savo pusę, o lemtingą klaidą lietuvis padarė tiksint paskutinėms sekundėms, kai atliko draudžiamą smūgį, kuris, pagal taisykles, pergalę atnešė japonui. Pusfinalis (per 85 kg) Lukas Kubilius – Juji Shimamoto (Japonija). Revanšas neįvyko – prieš dvejus metus Tokijuje vykusio planetos pirmenybių be svorio kategorijų pusfinalyje J. Shimamoto nusileidęs L. Kubilius buvo priverstas dar kartą pripažinti pralaimėjimą. Nors dalį dvikovos Lietuvos sunkiasvoris kontroliavo tempą, ramiai tvarkydamasis su japono antpuoliais ir pats dalindamas varžovui galingus smūgius, pabaigoje užsidegęs J. Shimamoto „sprogo“ ir pelnytai prasibrovė į finalą. Pasaulio čempionato prizininkai Iki 50 kg: 1. Miki Shoguci (Japonija) 2. Liudmila Ustiugova (Kazachstanas) 3. Auyu Takeya, Yui Kikukawa (abi – Japonija) Iki 55 kg: 1. Juri Minamihara (Japonija) 2. Sayaka Kato (Japonija) 3. Anastasija Mironenko (Kazachstanas), Chisa Kato (Japonija) Iki 60 kg: 1. Chisaki Araki (Japonija) 2. Jekaterina Gurova (Kazachstanas) 3. Inga Mikštaitė (Lietuva), Joana Belych (Kazachstanas) Per 60 kg: 1. Emi Shoguchi (Japonija) 2. Misaki Sato (Japonija) 3. Ana Višniakova (Rusija), Nahoko Tanioka (Japonija) Iki 65 kg: 1. Harutaka Okazaki (Japonija) 2. Andrejus Zinčenka (Gruzija) 3. Jerkebulanas Beisembajevas (Kazachstanas), Dmitrijus Moisejevas (Kazachstanas) Iki 75 kg: 1. Salahatas Hasanovas (Azerbaidžanas) 2. Maksimas Smoliakovas (Rusija) 3. Michailas Ciklauris (Gruzija), Aleksandras Svynarenka (Ukraina) 1. Shota Maeda (Japonija) 2. Nazaras Nasirovas (Rusija) 3. Daiki Kato (Japonija), Vladimiras Artiušinas (Kazachstanas) 1. Yuji Shimamoto (Japonija) 2. Kembu Iriki (Japonija) 3. Lukas Kubilius (Lietuva), Ilja Jakovlevas (Kazachstanas)