Šiandien (13 val. Lietuvos laiku) vyksiančiame žiemos olimpinių žaidynių dalyvių parade lietuviai olimpinio stadiono take pasirodys neįprastai anksti – penkiolikti, nors dažniausiai žygiuodavo daug vėliau. Pirma tradiciškai stadiono taku žengs šiuolaikinių olimpinių žaidynių pradininkė Graikija. Po jos plojimais bus pasitikta ne, kaip įprasta, valstybė, kurios pavadinimas prasideda A raide, bet Gana. Už jos: Nigerija, Pietų Afrika, Nyderlandai, Norvegija, Naujoji Zelandija, Danija, Vokietija, Rytų Timoras, Latvija, Libanas, Rumunija, Liuksemburgas ir Lietuva. Pirma valstybė, kurios pavadinimas prasideda A raide – Armėnija – parade pasirodys tik 42-a. Iš viso žaidynėse dalyvauja 91 delegacija. Lietuviams skirta kvota atidarymo parade – 15 žmonių. Iš devynių sportininkų iškilmėse nedalyvaus tik biatlonininkė Diana Rasimovičiūtė. Patyrusi atletė, kuriai šios žaidynėse jau penktosios, nutarė pailsėti prieš vasario 10-osios startą – 7,5 km sprinto lenktynes. Prieš aštuonių sportininkų atidarymo parade prisijungs septyni delegacijos nariai. „Anksčiau Lietuvoje juokdavosi, kad per atidarymo ceremoniją eina vien funkcionieriai, o sportininkų neleidžia. Išties sportininkai patys nenorėdavo eiti. Šįkart atsisakė tik Diana Rasimovičiūtė, tad aptarnaujančiam personalui surengsime loteriją“, - teigė viena Lietuvos olimpinės misijos vadovių, olimpinė čempionė Vida Vencienė, pati iškilmes stebėsianti per televizorių. Nors atidarymo iškilmės vyks spaudžiant iki 14 laipsnių šalčiui, organizatoriai parūpins įvairių priemonių apsisaugoti nuo šalčio – nuo specialių šildančių pagalvėlių ant kėdžių tribūnose, iki uždangalų nuo vėjo ir šildymo zonų stadione. „Mūsų delegacijos apranga ir batai labai šilti, be to, sportininkams nereikės stovėti vietoje. O pražygiavus parade visi galės iškart važiuoti į kaimelį“, - paaiškino V.Vencienė. Lietuvos vėliavą per atidarymą neš biatlonininkas Tomas Kaukėnas, o iškilmes iš tribūnų stebės mūsų šalies prezidentė Dalia Grybauskaitė. Kitą dieną 10 val. ryte ji aplankys lietuvių olimpiečius Pjongčango olimpiniame kaimelyje. Čia Lietuvos sportininkai įsikūrę tame pačiame pastate, bet jų dienos režimas skiriasi. Slidininkai ir kalnų slidininkai jau baigia vaduotis iš aklimatizacijos gniaužtų ir vis rečiau dieną juos vargina žiovulys. „Rytais šiek tiek norisi miego, per pirmas treniruotes pulsas gana greitai padažnėdavo. Bet dabar jau viskas gerai“, - teigė slidininkas Mantas Strolia. Jam pritarė ir kalnų slidininkė Ieva Januškevičiūtė: „Pirmas dienas buvo sunkoka. Naktį prabusdavau apie trečią ir keletą valandų negalėdavau užmigti, norėdavosi valgyti. Dabar jau šie dalykai praėjo. Nors nuovargis dar kiek jaučiasi.“ O štai mūsų šalies biatlonininkai nutarė Pietų Korėjoje jaustis kaip namuose – jie gyvena atsižvelgdami ne į vietos, o į Lietuvos laiką – keliasi ir gulasi taip, kaip įpratę Europoje, nesvarbu, kiek tuo metu valandų Pjongčange.  Kadangi dauguma olimpinių varžybų vietos laiku vyks antroje dienos pusėje, kai Lietuvoje dar rytas arba pietų metas, biatlonininkams nesunku prisitaikyti prie pasirinktos dienotvarkės. Kitokį grafiką pasirinkę delegacijos nariai biatlonininkams netrukdo, nes šiems išskirtas atskiras butas. Visi devyni Lietuvos olimpiečiai kasdien po keletą valandų skiria pratyboms trasose. Pasitreniruoti jau spėjo ir tik vakar į Pjongčangą atskridęs kalnų slidininkas Andrejus Drukarovas. „Andrejus kelionėje pasigavo slogą, kiek peršti gerklę. Bet nieko baisaus, jo startas dar negreit“, – teigė V.Vencienė. Sveikata jau kelias dienas yra viena pagrindinių temų Pjongčange, kur į žaidynes aptarnaujančio personalo gretas įsisuko norovirusas. Užsikrėtusiųjų skaičius jau perkopė šimtą ir toliau auga. Tarp asmenų, užsikrėtusių šia viduriavimą ir vėmimą sukeliančia virusine žarnyno infekcija sportininkų nėra. „Kai tik pradėjo plisti šis virusas, iškart buvo imtasi priemonių. Kaimelio valgykloje metalinius įrankius pakeitė vienkartiniais plastikiniais, pastatyta dar daugiau specialių higienos purkštukų rankų dezinfekcijai“, – pasakojo Lietuvos misijos vadovas Einius Petkus. Kaip ir kiekvienose žaidynėse, olimpinio kaimelio gyventojai milžiniškoje valgykloje gali paragauti skirtingų pasaulio virtuvių maisto. „Su maistu viskas tikrai gerai“, – tikino I.Januškevičiūtė. Jos žodžius patvirtino ir E.Petkus: „Maistas man patinka. Gal kiek karštesnis galėtų būti. Bet bent jau man čia skaniau nei Rio de Žaneire.“ Sąlygas Pjongčange su ankstesnėmis žaidynėmis – 2014 m. Sočio – palygino ir I. Januškevičiūtė. „Sočyje oro ir sniego sąlygos buvo ekstremalios, nes buvo pakankamai šilta. O čia trasos geros, kietos. Treniruočių trasa išvis pasaka, varžybų – labai kieta. Kažkiek primena Druskininkų „Snow Arenos“ sportininkams skirto šlaito dangą. Tik čia kiek kitokia ledo struktūra. Aišku, fiziškai nebus lengva, bet, manau, bus geriau nei Sočyje“, - teigė prieš ketverius metus abiejų rungčių – slalomo ir didžiojo slalomo – finišo olimpinėse žaidynėse nepasiekusi kalnų slidininkė.