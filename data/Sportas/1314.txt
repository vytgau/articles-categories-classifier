„Open Sud de France“ turnyro vienetų varžybų pirmame rate 21-erių metų Rusijos atstovas Karenas Chačanovas (ATP-49) po atkaklios kovos 6-7 (5-7), 6-3, 6-4 palaužė 35-erių metų ispaną Davidą Ferrerą (39). Tad antrame rate 27-erių lietuvis susikaus su K. Chačanovu. Tenisininkų akistata numatoma vasario 8 d. Abu tenisininkai kartą jau buvo susitikę, tiesa, akistata vyko dar 2014 m. spalio pabaigoje. Tuomet lietuvis rusą pranoko 7:5, 6:4. Rusijos tenisininkas praėjusių metų rugpjūtį ATP reitinge buvo pakilęs iki 29 pozicijos. Primename, kad R. Berankis pirmoje akistatoje 6:3, 7:6 (8-6) įveikė 36-erių metų kortų šeimininką, prancūzą Julieną Benneteau (ATP-55). Patekdamas į aštuntfinalį, R. Berankis jau užsitikrino 20 ATP reitingo taškų ir 8565 eurų premiją. Turnyro prizų fondą sudaro 501 tūkst. eurų.