Šeštadienį „Premier“ lygos rungtynėse su „Newcastle United“ (4:1 pergalę šventė „Manchester United“) nuo atsarginių suolo pakilęs Z. Ibrahimovičius aikštėje pasirodė pirmą kartą nuo šių metų balandžio. „Jei žmonės žinotų visas traumos aplinkybes, jie būtų šokiruoti, kaip aš apskritai dar galiu žaisti. Tai buvo daugiau nei kelio trauma, tačiau detales paliksiu sau – nusprendžiau apie tai nekalbėti“, – britų žiniasklaidai kalbėjo puolėjas. „Reabilitacijos nesistengiau greitinti. Šešis su puse mėnesio nežaidžiau futbolo. Stengiausi laikytis nustatyto grafiko diena iš dienos, – pasakojo Ibra. – Vienintelė paslaptis – dirbau negailėdamas savęs. Artimi žmonės žino, per ką turėjau pereiti. Per dieną dirbau po 5–6 valandas“. "Now I just have to give back, and that's what I will do."@Ibra_official on repaying the support shown to him during his injury. #MUFC pic.twitter.com/IrrcbWg5ES — Manchester United (@ManUtd) November 18, 2017  Pastarąjį sezoną vilkėdamas „Manchester United“ marškinėlius visuose turnyruose švedas pelnė 28 įvarčius ir rugpjūtį pasirašė su klubu naują vienerių metų sutartį. Veteranas po sezono gali vėl papildyti bedarbių eilę, tačiau ateitimi jis kol kas nesirūpina: „Šiuo metu aš tiesiog dėkingas, kad galiu bėgti ir žaisti futbolą. Nežinau, kas bus ateityje. Esu tokio amžiaus, kad galiu pats spręsti, ką daryti toliau“. Z. Ibrahimovičius teigė, kad jį visiškai palaiko ir komandos strategas Jose Mourinho. „Vėl žaisti jausmas yra fantastiškas. Treneris sakė, kad daryčiau tai, ką noriu, ir kad visiškai manimi pasitiki. Taigi, jokio nerimo nėra. Tiesiog darau savo darbą“, – teigė jis. Trečiadienį „Manchester United“ žais UEFA Čempionų lygos išvykos rungtynes su „Basel“. Be pralaimėjimų žengiantys J. Mourinho auklėtiniai su 12 taškų yra A grupės lyderiai. Z. Ibrahimovičius dar turi ką nuveikti šiame turnyre. Jei sužais dar 7 rungtynes, pakils į 6-ą vietą daugiausiai mačų UEFA Čempionų lygoje sužaidusių futbolininkų. Švedas aplenks Andresą Iniestą, Roberto Carlosą ir Paulą Scholesą. Dar du įvarčiai padėtų jam įsirašyti savo pavardę į 50 įvarčių Čempionų lygoje pelniusių žaidėjų klubą. Tokių žaidėjų yra kol kas šeši – Cristiano Ronaldo, Lionelis Messi, Raulis Gonzalezas, Ruudas van Nistelrooy, Karimas Benzema ir Thierry Henry.