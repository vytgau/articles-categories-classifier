Nors visų rungtynių metu pliaupė lietus, tai nesutrukdė abiem komandoms demonstruoti kokybiško žaidimo. Lietuvos regbininkai sėkmingiau pradėjo susitikimą ir Justinas Vasiliauskas jau 4-ąją min. prispaudė kamuolį varžovų įskaitiniame plote. Vėliau penkis taškus pelnė Kęstutis Marcišauskas, o Donatas Vilimavičius tiksliai smūgiavo abu realizacijos smūgius ir lietuviai pirmavo 14:3. Vis dėlto pirmojo kėlinio viduryje iniciatyvą perėmė latviai. Išnaudodami kamuolio kontrolę, šeimininkai dar iki pertraukos išsiveržė į priekį 16:14. Antrojo kėlinio pradžioje latviai tiksliai realizavo baudos smūgį ir pirmavo 19:14. Per vargus lietuviams pavyko surengti rezultatyvią ataką ir išsiveržti į priekį 21:19. Tuomet pavojingomis atakomis apsikeitė abi komandos, bet lietuviai sugebėjo apsiginti, o patys rungtynių pabaigoje surengė dar dvi rezultatyvias atakas ir iškovojo pergalę. Už atliktus penkis žeminimus lietuviams atiteko papildomas taškas. „Pradžia buvo labai gera, bet vėliau viskas išsilygino. Džiaugiuosi vyrų pasirodymu antrajame kėlinyje, ypač gynyboje. Oro sąlygos turėjo būti palankesnės latviams, bet mes buvome tam pasirengę. Neabejoju, kad panašios sąlygos bus ir po savaitės rungtynėse namuose su Ukraina. Smagu, kad mus palaikyti atvyko nemažai sirgalių iš Lietuvos, todėl galėjome jaustis kaip namie“, - sakė vienas Lietuvos rinktinės trenerių Gediminas Marcišauskas. Antrąsias rungtynes lietuviai žais po savaitės Panevėžyje su turnyro favorite Ukrainos komanda. Praėjusiame cikle iš aukštesnio diviziono iškritę ukrainiečiai pirmosiose rungtynėse namuose 29:8 nugalėjo Švedijos regbininkus.