Kauno „Stumbras“ – „Jonava“. Balandžio 4 dieną 18 val. Kaunas, NFA stadionas. Nors abi ekipos praėjusiais metais buvo laikomos čempionato vidutiniokėmis, tačiau jonaviečiams dar nė karto A lygoje nepavyko nugalėti būsimų varžovų. Per devynis tarpusavio mačus A lygoje net šešias pergales iškovojęs „Stumbras“ praėjusiame ture Kauno derbyje iškovojo itin svarbius tris taškus. Kita vertus, puolimas ir toliau šlubuoja. Atmetus Tomo Snapkausko į savo vartus pelnytą įvartį, šį sezoną „Stumbro“ ekipoje pasižymėjo tik puolėjas Nasro Boucharebas. Vis dėlto „Jonava“ nė sykio šiemet neišlaikė savo vartų „sausų“, tad tai geras ženklas kauniečiams. Filipe Ribeiro treniruojamos komandos potencialą savo kailiu praėjusiame ture pajautė suklupęs Vilniaus „Žalgiris“. Atakuojanti linija su Laurynu Stonkumi, Vytautu Lukša bei Ernestu Veliuliu atrodė itin grėsmingai, be to, į rikiuotę grįžo vienas iš ekipos lyderių Tadas Eliošius. Per pastaruosius dvejus metus „Stumbrui“ vis pavykdavo išnešti sveiką kailį net ir iš kebliausių situacijų, galbūt šį sykį „Jonava“ pribrendo pirmai pergalei? Maža to, susitiks dvi komandos, kurias treniruoja specialistai iš Portugalijos. „Palanga“ – „Kauno Žalgiris“. Balandžio 5 dieną 18 val. Klaipėda, centrinio stadiono dirbtinės dangos aikštė. Laikinosios sostinės derbyje antausį gavę ir nukraujavę žalgiriečiai sieks grįžti į pergalių kelią mače su pirmo laimėjimo karštligiškai siekiančia „Palanga“. Įdomi tendencija: Valdo Trakio kariauna kol kas visus taškus iškovojo savo laikinuosiuose namuose – Klaipėdoje. Tris kartus palangiškiai buvo išsiveržę į priekį, tačiau visus sykius nesugebėdavo išlaikyti pergalingo rezultato. Emocinga akistata su Klaipėdos „Atlantu“ „Palangai“ kainavo nemažai. Artėjančioms rungtynėms yra diskvalifikuotas du įvarčius pelnęs rezultatyviausias ekipos futbolininkas Simonas Urbys. Šiuo aspektu „Kauno Žalgirio“ situacija dar niūresnė. Tiek Povilas Malakas, tiek Jurijus Mamajevas Kauno derbyje buvo nubausti raudonomis kortelėmis, tad ir taip ne itin skaitlingos kauniečių gretos dar labiau praretėjo. Praėjusiam mačui buvo registruotas saugas Edvinas Kloniūnas ir tai Kauno klubui gali būti labai svari pagalba. Iškovojusi pergalę „Palanga“ turnyro lentelėje sukeltų dar didesnį sąmyšį, o trečią laimėjimą į savo sąskaitą įsirašę kauniečiai įsitvirtintų tarp pirmaujančių ekipų. Marijampolės „Sūduva“ – Klaipėdos „Atlantas“. Balandžio 5 dieną 20 val. Marijampolė, „Arvi“ arenos maniežas. Čempionato lyderiams teks nelengvas iššūkis – vos tris įvarčius per penkerias rungtynes praleidęs uostamiesčio „Atlantas“. Vieną už kitą gražesnius įvarčius 5-ojo turo susitikime į „Trakų“ vartus mušę marijampoliečiai atitrūko penkiais taškais tiek nuo pastarųjų, tiek nuo nesėkmę patyrusio sostinės „Žalgirio“. Jau septyni „Sūduvos“ futbolininkai šį sezoną jau yra atidarę įvarčių sąskaitas. Maža to, tokie žaidėjai kaip Robertas Vėževičius bei Rigino Cicilia savo pasirodymų metu taip pat nelieka nuošalyje, atlikdami rezultatyvius perdavimus. Marijampolės klubo potencialas – milžiniškas, tad „Atlantui“ bus itin sunku nuspėti, kokiu ginklu „Sūduva“ gali smogti. Vis dėlto šios rungtynės titulą ginantiems čempionams tikrai nebus lengvos. „Atlanto“ strategas Algimantas Briaunys po rungtynių su „Palanga“ pripažino, jog jo komandai yra kur kas palankiau žaisti „antru numeriu“. Tą galime pamatyti ir artėjančiame mače. Būtent nuo atlantiečių kontratakų kentėjo „Trakai“ ir „Stumbras“, kai uostamiesčio klubas sutelkdavo skaitlingesnes pajėgas savo aikštės pusėje. Dviejuose mačuose iš eilės pasižymėjęs Edvinas Baniulis sulauks savęs vertų oponentų „antrame aukšte“, tačiau ir be jo „Atlantas“ atakoje turi savo kozirių. Vilniaus „Žalgiris“ – „Trakai“. Balandžio 7 dieną 13 val. Vilnius, LFF stadionas. 6-ojo turo kovas užbaigs įdomios rungtynės sostinėje, kur akis į akį stos komandos, sezoną pradėjusios ne taip, kaip norėtų. Itin prasta antro kėlinio atkarpa, kurios metu žalgiriečiai atrodė kaip reikiant pasimetę, lėmė du praleistus įvarčius bei pirmąjį sezono pralaimėjimą. Išskyrus tiksliu smūgiu pasižymėjusį Serge‘ą Nyuiadzį, savo pačių šešėliuose liko tiek Tomašas Malecas, tiek Louisas Ogana, kuris dažniausiai būdavo pranašesnis tose dvikovose, kai priimdavo kamuolį nugara į vartus. Dar viena nesėkmė žalgiriečius po šio turo, susiklosčius prasčiausiam scenarijui, gali nustumti net į šeštą turnyro lentelės vietą. Vidurio gynėjo Justino Januševskio trūkumas buvo akivaizdus – „Trakų“ gynyba buvo toli gražu ne tokia užtikrinta. Tiek vidurio gynėjai, tiek vidurio saugai darė sau nebūdingai daug klaidų savo aikštės pusėje, kurios po to virsdavo įvarčiais arba pavojingomis „Sūduvos“ progomis. Olegas Vasilenka pasidžiaugė, jog pamažu atsigauna Svajūnas Čyžas ir Rokas Gedminas, tačiau komandai vis dar trūksta Vaidoto Šilėno bei lyderio – Dinijaro Biljaletdinovo.