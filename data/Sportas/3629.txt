Tarptautinis turnyras, kokio Lietuvoje dar nebuvo – taip reklamuojamas šeštadienį sostinėje laukiantis bokso renginys. Žiūrovai išvys aštuonias profesionalų kovas. Kartu su lietuviais į ringą kops Šveicarijos, Prancūzijos, Belgijos sportininkai, bet didžiausias desantas atvyko iš Rusijos. Ir išvakarėse viename Vilniaus kazino surengtame turnyro pristatyme rusų boksininkai galėjo jaustis kaip namuose. Ypač nesivaržė Salambekas Baisangurovas, suremsiantis pirštines su Šveicarijos atstovu Yoannu Kongolo. Atletas iš Čečėnijos spaudos konferencijoje pasirodė vilkėdamas marškinėlius su buvusio respublikos prezidento Achmato Kadyrovo atvaizdu. Pastarasis pirmojo Čečėnijos karo metu (1994-1996 metai) buvo nepriklausomybę paskelbusios šalies prezidento Džocharo Dudajevo rėmėjas ir kovėsi prieš Rusijos armiją. Vėliau A. Kadyrovas persimėtė į kitą stovyklą ir antrajame Čečėnijos kare jau stojo prieš savo tautiečius, o Rusijos pajėgoms perėmus šalies kontrolę tapo respublikos prezidentu. 2004-aisiais A. Kadyrovas žuvo per paradą Grozno stadione sprogus bombai. Atsakomybę dėl išpuolio prisiėmė vėliau taip pat nukautas čečėnų islamistų lyderis Šamilis Basajevas. „Jis buvo pirmasis mūsų šalies lyderis, pirmasis prezidentas ir daug padarė mano tėvynei. Man garbė vilkėti marškinėlius su jo atvaizdu“, – paprašytas paaiškinti, kokią žinutę nori pasiųsti, teigė S. Baisangurovas. Praėjus trejiems metams po A. Kadyrovo mirties absoliučią valdžią Čečėnijoje uzurpavo pastarojo sūnus Ramzanas, iki šiol vadovaujantis Rusijos Federacijai priklausančiai Kaukazo respublikai. Kremliui lojaliam prezidentui pavaldūs nereguliarios kariuomenės daliniai kovėsi priešakinėse linijose karuose Gruzijoje ir Ukrainoje. Politinių oponentų persekiojimu, laisvių užgniaužimu, žmonių grobimais, kankinimais ir susidorojimais tarptautinių organizacijų kaltinamas Čečėnijos diktatorius yra aistringas kovinio sporto gerbėjas. Jis Grozne įkūrė ir pats vadovauja klubui „Achmat“, taip pat pagarsėjo mažamečių vaikų mišrių kovos menų dvikovų organizavimu, o šią vasarą pasiūlė žinomiausiems UFC kovotojams kautis su čečėnais iš jo klubo iki mirties. „Achmatas buvo pirmasis mūsų prezidentas, bet jo sūnus – irgi puikus lyderis, tęsia tėvo darbus. Ir klubas čia niekuo dėtas“, – DELFI paklaustas, kodėl pagerbia R. Kadyrovo tėvą, o ne patį dabartinį prezidentą, patikino S. Baisangurovas. Boksininko atsiliepimus apie Kadyrovus spaudos konferencijoje buvę kiti Rusijos sportininkai, treneriai ir bokso vadybininkai sutiko audringais plojimais ir šūksniais „bravo!“. Šeštadienį Vilniuje S. Baisangurovas kovos dėl WBC tarptautinio sunkaus svorio kategorijos diržo. Lietuvišką publiką labiausiai turėtų intriguoti Virgilijaus Stapulionio dvikova su kitu Rusijos atstovu Pavelu Mamontovu dėl IBF Pabaltijo šalių vidutinio svorio kategorijos čempiono diržo. 31-erių pasvaliečio statistika profesionaliose kovose – 28 pergales (19 – nokautais), 5 pralaimėjimai ir 1-erios lygiosios. Jo varžovas, nors ir vyresnis trejais metais, tokiu laimėjimų bagažu pasigirti negali. P. Mamontovo sąskaitoje – 12 pergalių (1 – nokautu), 4 pralaimėjimai ir 2-ejos lygiosios. Todėl patirtį nebe pirmą kartą IBF Pabaltijo šalių diržo sieksiantis V. Stapulionis laiko savo pagrindiniu pranašumu. Nors nepritaria spėjimams, kad jo oponentas bus „patrankų mėsa“. „Nenuvertinu jo, kiekvienas varžovas stiprus. Skaičiai ant popieriaus – viena, kova ringe – kas kita“, – sakė Lietuvos boksininkas. „Neatvažiavau čia pralaimėti. Kas galvoja kitaip, mažai apie mane žino. Tegul nelaukia, kad pasiduosiu“, – karingas buvo ir pats P. Mamontovas. Beje, turnyrui Vilniuje V. Stapulionis tris savaites ruošėsi Suchumyje – Maskvos remiamos nepripažintos Abchazijos, kurią savo teritorija tebelaiko Gruzija, sostinėje. „Mane ten pakvietė treniruotis, sąlygos buvo puikios, daug sparingo partnerių“, – paklaustas, kodėl treniruotėms pasirinko Abchaziją, sakė sportininkas.  Šeštadienį bus užjuosti dar du diržai. Du rusai – Aleksejus Papinas ir Aleksandras Kubučas – susigrums dėl IBF Pabaltijo šalių sunkaus svorio kategorijos diržo, o dar vienas Rusijos boksininkas Isa Čanijevas dvikovoje su Pierre'u Bauwensu (Belgija) sieks IBF tarpžemyninio lengvo svorio kategorijos diržo. Tarpžemyniniai, tarptautiniai ir regioniniai diržai neturi aiškios hierarchijos ir paprastai nebūna ginami. Tai – profesionalų bokso organizacijų rengiamų kovų dėl pasaulio čempiono titulų žemesnio rango versijos.