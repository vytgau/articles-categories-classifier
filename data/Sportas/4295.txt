„Sūduva“ rungtynes Utenoje pradėjo labai neįprasta sudėtimi, joje nebuvo daugumos pagrindinių žaidėjų, kurie dažniausiai būna aikštėje per svarbiausias rungtynes. Mačą su „Uteniu“ ant atsarginių žaidėjų suolo praleido vartininkas Ivanas Kardumas, gynėjai Vaidas Slavickas ir Algis Jankauskas, tik antrajame kėlinyje į aikštę žengė Paulius Janušauskas ir Ovidijus Verbickas, o Semiras Kerla, Radanfah abu Bakras ir Karolis Laukžemis net nebuvo registruoti rungtynėms. Komandoje taip pat nebuvo traumą per rungtynes su „Liepaja“ patyrusio Povilo Leimono ir Roberto Vėževičiaus. Marijampolės komandos vyriausiasis treneris Vladimiras Čeburinas teigė, kad tokie keitimai buvo būtini atsižvelgiant į artėjančias rungtynes su „Sion“. „Keletui žaidėjų buvo būtina leisti kiek atsikvėpti, nes jiems teko nemažas krūvis žaidžiant ir A lygoje, ir Europos lygos turnyre. Tos keletas dienų padės mums sunkiose rungtynėse ketvirtadienio vakarą, - sakė futbolo specialistas. - Kai kurie pasikeitimai buvo ir priverstiniai, nes pastarosios rungtynės su „Liepaja“ kainavo tikrai nemažai – buvo traumų, sumušimų. Kita vertus, jaunimui irgi reikia žaisti, sėdėdami ant atsarginių suolo jie netobulės.“ Vis dėlto permainos kainavo ir prarastus 3 taškus. „Negaliu sakyti, kad kažkas nesistengė, nevykdė jiems skirtų užduočių. Vaikinai kovojo, tiesa, judėjimas aikštėje buvo ne toks greitas, kokio norėjome, - konstatavo V. Čeburinas. - Rungtynės buvo gana įdomios. Žaidėme su nauja, mums nepažįstama komanda, pradėjome rungtynes atsargiau, tarsi atlikdami žvalgybą. Sukūrėme pakankamai pavojingų momentų, gal net aštresnių nei varžovai. Bet jeigu nepataikome į vartus būdami patogiose pozicijose, kaip mes galime laimėti?“ Rungtynės tarp „Sūduvos“ ir „Sion“ Marijampolės „Arvi“ arenoje prasidės liepos 27-ąją (ketvirtadienį) 20 val. Futbolo gerbėjai jau gali įsigyti bilietus į rungtynes bilietai.lt tinklalapyje ir kasose, o nuo antradienio bilietais bus prekiaujama ir Marijampolės stadiono kasoje.