Pekine sidabrą laimėjusio ruso Chasano Barojevo kraujyje aptikus draudžiamų preparatų, Tarptautinis olimpinis komitetas (IOC) oficialiu raštu pranešė, jog Rusijos atstovas diskvalifikuojamas, o M. Mizgaitis gali vadintis olimpiniu vicečempionu. Diskvalifikuoto ruso sidabras turi atitekti lietuviui, lietuvio bronza - prancūzui Yanickui Ščepanikui. Savo bronzos medalį Lietuvos olimpietis grąžino dar prieš metus. Tuomet kalbintas M. Mizgaitis nebuvo užtikrintas, kada mainais gaus sidabrinį ir ar išvis gaus. Ateinantį pirmadienį (spalio 9 d.) sidabrinį Pekino olimpinių žaidynių medalį jam įteiks Vilniuje viešėsiantis IOC prezidentas Thomas Bachas ir Lietuvos tautinio olimpinio komiteto prezidentė Daina Gudzinevičiūtė. Abu šie asmenys - olimpiniai čempionai, patys patyrę medalio spalvos svarbą ir svorį. „Pagaliau Mindaugo medalis atsiras ten, kur jam vieta - ant jo kaklo. Dėl to labai džiaugiamės, tačiau kaip sportininkė suprantu, kad ne viskas stos į absoliutaus teisingumo vėžes. Laiko neatsuksime ir galimybės susikauti dėl aukso medalio Mindaugui niekas nedovanos“, - sakė LTOK prezidentė Daina Gudzinevičiūtė. Į teisybės atstatymą panašiai reaguoja ir pats graikų-romėnų imtynininkas M. Mizgaitis. „Pekine buvau stiprus ir turėjau vienintelį tikslą. Kuo toliau, tuo labiau jaučiu, jog iš manęs buvo pavogtas finalas. Žinoma, sidabras geriau nei bronza, bet ne taip gerai kaip auksas. Vienintelė paguoda - diskvalifikuoti nesąžiningai besivaržantys sportininkai“, - kalbėjo apie profesionalaus sportininko karjeros pabaigą jau paskelbęs M. Mizgaitis. Imtynininko bronzinį medalį pakeitus sidabro, nepriklausomos Lietuvos olimpinių žaidynių kraityje bus 6 aukso, 7 sidabro ir 12 bronzos medalių. IOC prezidentas T. Bachas į Lietuvą atvyksta dalyvauti „Moterų lyderystės stiprinimo Europoje forume“, susitikti su Lietuvos prezidente Dalia Grybauskaite, 25 metų sukakties proga pagerbti Barselonos olimpinių žaidynių prizininkus.