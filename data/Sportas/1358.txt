Olimpinei čempionei Fidžio rinktinei tai buvo pirmasis laimėtas pasaulio serijos etapas nuo praėjusių metų balandžio mėnesio. Efektingomis atakomis pažymėtame finale PAR rinktinė 17:5 laimėjo pirmąjį kėlinį, bet antroje rungtynių pusėje Fidžio regbininkai atsakė įspūdinga atakų banga, taip pat išnaudojo kiekybinį pranašumą, kurį gavo geltoną kortelę užsidirbus vienam iš PAR žaidėjų, ir išplėšė įspūdingą pergalę. "Mes šiame turnyre keletą kartų išsigelbėjome ir laimėjome sunkias rungtynes. Finalo antrajame kėlinyje mes nusprendėme, kad turime žaisti geriau nei PAR ir tą padarėme, - džiaugėsi Fidžio rinktinės treneris Garethas Baberis. - Komandos charakteris, tikėjimas ir meilė savo šaliai vedė mus į priekį. Mes žinojome, kad galime pelnyti taškus iš bet kurios aikštės vietos. Turėjome tikėti savo jėgomis ir išnaudoti savo šansus". Net tris žeminimus nugalėtojams pelnė geriausiu finalo žaidėju pripažintas Alasio Sovita Naduva. Tikras trileris vyko mažajame finale, kuriame Australijos rinktinė 8:7 įveikė Naująją Zelandiją. Penktąją vietą užėmė Samoa komanda, šeštąją - Kenija. PAR rinktinė išsaugojo lyderės poziciją bendroje įskaitoje. Ji turi 77 taškus. Antra yra Naujoji Zelandija (69 tšk.), o Fidžis (62 tšk.) pakilo į trečiąją poziciją. Penktasis pasaulio regbio-7 serijos etapas (iš 10) vyks kovo 2-4 dienomis Las Vegase (JAV). Pasaulio regbio-7 serijos lyderių lentelė po keturių etapų: 1. PAR 77 tšk. 2. Naujoji Zelandija 69 3. Fidžis 62 4. Australija 60 5. Argentina 48 6. Anglija 47 7. JAV 36 8. Kenija 35 9. Samoa 35 10. Prancūzija 29. 