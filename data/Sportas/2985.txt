Istorija sena, bet įdomi. 2008-iais Pekino olimpinėse žaidynėse imtynininkas Mindaugas Mizgaitis iškovojo bronzos medalį. Tačiau po bene aštuonių metų paaiškėjo, kad lietuvis buvo vertas daugiau. Pekine sidabrą laimėjusio ruso Chasano Barojevo kraujyje aptikus draudžiamų preparatų, Tarptautinis olimpinis komitetas (IOC) oficialiu raštu pranešė, jog Rusijos atstovas diskvalifikuojamas, o M. Mizgaitis gali vadintis olimpiniu vicečempionu. Diskvalifikuoto ruso sidabras turi atitekti lietuviui, lietuvio bronza – prancūzui Yanickui Szczepanikui. Maždaug tokia buvo IOC rašto esmė. Savo bronzos medalį LTeam komandos narys grąžino prieš metus. Tuomet kalbintas M. Mizgaitis nebuvo užtikrintas, kada mainais gaus sidabrinį. Ir ar išvis gaus. Gavo. Valdovų rūmuose vykusios šventės metu M. Mizgaitis olimpinį sidabro medalį gavo iš Tarptautinio olimpinio komiteto Thomo Bacho rankų, imtynininką sveikino Lietuvos Respublikos ministras pirmininkas Saulius Skvernelis ir Lietuvos tautinio olimpinio komiteto prezidentė Daina Gudzinevičiūtė. Olimpinio vicečempiono garbei skambėjo Olimpinis ir Lietuvos valstybės himnai. Imtynininko bronzinį medalį pakeitus sidabro, Nepriklausomos Lietuvos olimpinių žaidynių kraityje yra 6 aukso, 7 sidabro ir 12 bronzos medalių. T. Bachas po nepriklausomybės atgavimo aktyviai rėmė Lietuvos sugrįžimą į tarptautinę olimpinę areną. T. Jam tapus TOK prezidentu, finansinė parama Lietuvos tautiniam olimpiniam komitetui išaugo dvigubai. Premjeras Saulius Skvernelis dėkojo T. Bachui už paramą Lietuvai bei džiaugėsi olimpiniais pasiekimais. „Labai vertiname Jūsų paramą Lietuvos sugrįžimui į tarptautinę olimpinę šeimą. Esame dėkingi už Jūsų nuolat rodomą dėmesį Lietuvos olimpiniam sąjūdžiui. Mūsų valstybė ypač didžiuojasi savo sportininkų pasiektomis pergalėmis ir iškovotais rezultatais. Puikiai prisimenu, kaip atkūrusi nepriklausomybę Lietuva pirmą kartą dalyvavo olimpinėse žaidynėse Barselonoje. Tada iškovoti medaliai buvo mūsų visų žmonių pergalė ir nepakartojamas džiaugsmas, kuris mus vienijo ir telkė dar didesniems iššūkiams“, – sakė premjeras. Vyriausybės vadovas pasidžiaugė, kad nuo 2008 metų Pekino olimpinių žaidynių Lietuva išlieka 12 vietoje pagal olimpinių medalių skaičių milijonui gyventojų. Anot S. Skvernelio, tai – didelis mažos tautos pasiekimas. Premjeras taip pat pažymėjo, jog Lietuva vertina TOK siekį, kad sportas būtų švarus ir olimpiniame judėjime būtų nesitaikstoma su dopingo vartojimu. Prieš 25 metus Lietuva, tik atgavusi nepriklausomybę, sudalyvavo Barselonos žaidynėse ir parsivežė garbingų medalių – disko metikas Romas Ubartas iškovojo Nepriklausomai Lietuvai pirmąjį aukso medalį, o mūsų krepšininkai pasipuošė olimpiados žaidynių bronza. Tai buvo pirmosios Lietuvos olimpinės žaidynės po 64-rių metų pertraukos. TOK prezidentas Th. Bachas pagerbė Barselonos žaidynių medalininkus ir prizininkus. Drauge su Prezidentu Valdu Adamkumi ir Lietuvos tautinio olimpinio komiteto prezidente D. Gudzinevičiūte jis įteikė LTOK apdovanojimus Lietuvos olimpiečiams ir jų treneriams. „Barselonos olimpinės žaidynės buvo labai ypatingos – jose ne tik pirmą kartą kaip nepriklausomos šalys pasirodė Lietuva, Latvija ir Estija, bet ir 28 metus dėl apartheido politikos nedalyvavusiai Pietų Afrikos Respublikai leista vėl varžytis. Man, kaip vokiečiui, šios žaidynės taip pat buvo išskirtinės – Vokietija vėl dalyvavo kaip vieninga valstybė po šalies susivienijimo. Nelsonas Mandela yra sakęs, kad sportas turi galią pakeisti pasaulį. Barselonos olimpinės žaidynės yra puikus to pavyzdys“, – kalbėjo Th. Bachas. Priimdamas jam įteiktą aukščiausią LTOK apdovanojimą – Garbės ženklą, TOK prezidentas pabrėžė, kad šis įvertinimas yra skirtas ne tik jam, bet ir dvejiems prieš jį TOK vadovavusiems ir aktyviai su LTOK bendradarbiavusiems prezidentams – Chuanui Antonijui Samarančui ir Žakui Rogui. Pirmasis atkurtos nepriklausomos Lietuvos olimpinis čempionas disko metikas Romas Ubartas, atsiimdamas apdovanojimą, neslėpė jaudulio. „Barselonos olimpinės žaidynės man yra nepamirštamos, juk pirmą kartą atstovavome nepriklausomai Lietuvai. Tik ką įvykusi olimpinio medalio teikimo ceremonija mane sujaudino ir priminė tas akimirkas prieš dvidešimt penkerius metus. Tai ­- nepamirštama. Garbės ir atsakomybės jausmas užplūsta kylant Lietuvos trispalvei. Esu dėkingas visiems, kurie padėjo pasiruošti ir išvykti į olimpines žaidynes. Esu dėkingas savo šviesios atminties treneriui Vytautui Jarui. Jis manimi visada tikėjo“, – sakė R. Ubartas. Apdovanojimai įteikti ir legendinei bronzinei Lietuvos vyrų krepšinio rinktinei, vadovaujamai vyriausiojo trenerio Vlado Garasto. Taip pat pagerbtas ir Barselonos žaidynių 5 vietos laimėtojas boksininkas Gitas Juškevičius bei Lietuvos bokso rinktinės treneris Nikolajus Jerofejevas. Lietuvos tautinio olimpinio komiteto prezidentė Daina Gudzinevičiūtė dėkojo gausiai susirinkusiems svečiams ir prezidentui T. Bachui už parodytą dėmesį ir paramą. „Esu tikra, kad kiekvienas žmogus Lietuvoje atsimena tą vienybės jausmą, kai matėme savo olimpiečius Albervilyje ir jaudinančius momentus stebint krepšinio varžybas ir džiaugsmą laimėjus bronzą. Esu tikra, kad kiekvienas iš jų atsimena tą pasididžiavimo jausmą, kai Romas Ubartas laimėjo auksą ir mes klausėmės Lietuvos himno pirmą kartą skambėjusio olimpiniame stadione. Mes tęsiame šias tradicijas, bet jie buvo pirmieji“. IOC prezidentas Th. Bachas Lietuvoje dar dalyvaus „Moterų lyderystės stiprinimo Europoje“ forume, susitiks su Lietuvos prezidente Dalia Grybauskaite.