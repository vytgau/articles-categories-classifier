Vien SSRS čempionatuose „Žalgirio“ garbę gynė daugiau nei 200 futbolininkų, o vėliau gausus būrys jaunesnės kartos futbolininkų svariai prisidėjo prie legendinės komandos pergalių Lietuvos pirmenybėse. Antradienį į LFF stadioną susirinko beveik keturios dešimtys skirtingoms „Žalgirio“ kartoms priklausiusių žalgiriečių. Vyriausias šventės dalyvis 79-erių metų Romualdas Biliūnas karjerą meistrų komandoje pradėjo kai ji vadinosi Vilniaus „Spartaku“ ekipoje, o jauniausias – Deividas Šemberas, „Žalgirio“ aprangą vilkėjo dar 2015 metais. Prieš rungtynes aikštėje išsirikiavusius legendinius žalgiriečius plojimais pagerbė į LFF stadioną susirinkę žiūrovai. Plojimais taip pat buvo prisiminti ir Anapilin iškeliavę žalgiriečiai. Šventės dalyvius pasveikino vyriausias šventės dalyvis Jo Ekscelencija Lietuvos Prezidentas Valdas Adamkus, atminimo dovanas įteikė Vilniaus miesto meras Remigijus Šimašius, mero pavaduotojas Linas Kvedaravičius ir „Žalgirio“ direktorė Vilma Venslovaitienė. Priėmę sveikinimus ir dovanas, buvę žalgiriečiai turėjo galimybę ne tik pažiūrėti „Žalgirio“ ir Geteborgo IFK rungtynes, bet ir pabendrauti, susitikti su seniai matytais draugais ir buvusiais bendražygiais. „Ilgai laukta šventė atėjo. Prisipažinsiu, neskaičiavau bėgančių metų ir nežinojau, kad „Žalgiris“ šiais metais švenčia jubiliejų, bet sulaukęs pakvietimo į šventę priėmiau jį be dvejonių. Tikrai malonu sugrįžti į Lietuvą, susitikti su buvusiais savo komandos draugais, kurie šiuo metu turi atskirus gyvenimus, pakalbėti, prisiminti. Malonu, kad mus visus pagerbė. Norėtųsi, kad tokių švenčių būtų tik daugiau. Ir dažniau!“, – sakė prieš tris dešimtmečius „Žalgirio“ gretose žibėjęs Robertas Fridrikas.  Prieš 28-erius metus vykusiose pirmose „Žalgirio“ ir Geteborgo IFK rungtynėse būtent R. Fridrikas pelnė du įvarčius ir padėjo savo komandai iškovoti pergalę. Tad nenuostabu, kad būtent jam buvo patikėta simbolinė užduotis pradėti „Žalgirio“ ir Geteborgo IFK komandų rungtynes išspiriant kamuolį iš aikštės vidurio. „Tai tikrai labai malonus įvertinimas. Tose rungtynėse man viskas sekėsi, galima sakyti, kad buvo mano diena. Įmušiau du įvarčius, o Lietuvos komanda pirmą kartą istorijoje iškopė į antrą UEFA taurės turnyro etapą. Gaila, kad toliau nukeliauti nepavyko, bet tokios rungtynės lieka atmintyje visam gyvenimui“, – samprotavo R. Fridrikas. „Žalgirio“ gerbėjų atmintyje išliko ir du nuostabūs R. Fridriko įvarčiai. Pasak jų autoriaus, antras buvo efektingesnis, bet pirmas irgi vertas dėmesio. „Perėmėme kamuolį savo aikštės pusėje, o Valdas Ivanauskas perdavė man kamuolį nežiūrėdamas kur aš esu. Vadinasi, jis žinojo, kad aš būsiu priekyje ir atliko tobulą „aklą“ perdavimą. Antrą įvartį irgi iki šiol puikiai pamenu. Atakos smaigalyje buvome dviese su Vidmantu Rasiuku, vienu metu aš pargriuvau, bet spėjau atsikelti, perėmiau kamuolį, tačiau nebuvo kam atlikti perdavimo. Buvo tik vartai. Mušiau ir pataikiau. Tikrai gera diena. Visi buvome laimingi, iki šiol tie atsiminimai yra labai malonūs“, – konstatavo R. Fridrikas.  Kalbėdamas apie dabartinio „Žalgirio“ ir Geteborgo akistatą žalgirietis teigė, kad rungtynės jam padarė gerą įspūdį. „Manau, kad „Žalgirio“ vyrai tikrai turi didelį potencialą. Tik reikia dar sunkiau dirbti per treniruotes, atiduoti visas jėgas. Suprantu, kad „Žalgiriui“ sunku Lietuvos čempionate, nes jie praktiškai neturi konkurentų. Jei tektų kiekvieną savaitę susitikti su pajėgiais varžovais, komandos lygis nuolat kiltų, tada būtų lengviau ir Europos taurėse“, – sakė auksinės „Žalgirio“ futbolininkų kartos atstovas. Liepos 12-ą d. „Žalgiris“ savo aikštėje susitiks su Bulgarijos čempionais Razgrado „Ludogorec“ futbolininkais. Tai bus UEFA Čempionų lygos antro atrankos etapo pirmos rungtynės. Atsakomas mačas Razgrade įvyks liepos 19-ą d. Vertindamas „Žalgirio“ galimybes patekti į kitą varžybų etapą R. Fridrikas teigė, kad viskas yra įmanoma. „Jei pasitaikys gera diena, kaip kad mums 1989 metais su Geteborgu, tai ir dabartinis „Žalgiris“ gali iššauti. O po to jau bus matyti, kaip seksis svečiuose. Vyrai jauni, sveiki ir stiprūs. Jei jie gali taip žaisti su Geteborgo komanda, tai ir su kitais varžovais gali kovoti“, – pareiškė R. Fridrikas.