Apie pasitraukimą iš didžiojo sporto O. E. Bjorndalenas paskelbė antradienį, praėjusius 3 mėnesiams po to, kai jam nepavyko prasibrauti į olimpinę norvegų delegaciją, vykusią į Pjongčango žaidynes. Jis teigė, kad turėjo bėdų su prieširdžio virpesiais besiruošdamas sezonui. Pjongčango olimpiada buvo pirmoji, kurią biatlono asas praleido nuo 1994 metų ir tai jį gerokai supykdė. „Tikrai apmaudu, kad negalėjau vykti. Manau, kad būčiau atradęs sportinę formą per žaidynes“, – sakė jis. „Norėčiau pasakyti, kad pavargau, ar esu sotus nuo biatlono. Tačiau viskas ne taip. Aš vis dar motyvuotas ir mielai dar keletą metų varžyčiausi. Tačiau dabar turiu atsisveikinti su sportu, nes man taip pataria medikai ir šeima. Tai ir darau“, – per specialiai antradienį surengtą spaudos konferenciją sakė O. E. Bjorndalenas. „Šeima čia buvo labai svarbi. Velykas šventėme visi kartu, su giminaičiais. Paskutinį kartą tai dariau prieš 25 metus. Štai ką reiškia varžytis aukštame lygyje, – tęsė jis. – Norėčiau padėkoti visiems norvegams. Turėjau įspūdingą palaikymą, trenerius ir sportininkus, padėjusius man. Vasarą buvo įvykis, kuris sujaukė mano pasirengimą. Pirmą kartą susidūriau su širdies problemomis. Po kurio laiko priepuolis pasikartojo. Jaučiausi taip, lyg visą laiką kažką vyčiausi“, – kalbėjo biatlono karalius. O. E. Bjorndaleno karjera viena įspūdingiausių sporto istorijoje. Per 25 varžybų sezonus jis laimėjo 94 pasaulio taurės lenktynes, 20 pasaulio čempiono titulų, o olimpinėse žaidynėse 8 kartus pasidabino auksu nuo 1998 iki 2014 metų. Žiemos sportą dievinančioje Norvegijoje superžvaigžde tapęs biatlonininkas metų sportininku buvo renkamas nuo 2002 iki 2014 metų. Jau dabar jis įvardijamas kaip pasaulio biatlono federacijos prezidento Anderso Bessebergo įpėdinis. Vis dėlto tikima, kad pirmiausiai savo dėmesiu sportininkas lepins savo šeimą. Kartu su baltaruse biatlonininke Darja Domračeva jie augina dukrą Kseniją.