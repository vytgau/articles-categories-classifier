Vienas gausiausių čempionatų šiais metais sunkiai susirado tinkamą laiką startui. Dėl įvairių priežasčių buksavę klubai prašė vienokių ir kitokių išlygų, tad čempionato organizatoriams teko išmėginti savo kantrybę. Ir ji atsipirko. Ilgokai svarsčiusi kaip pasiskirstyti jėgas žaidimui dviem frontais Baltarusijos ir Lietuvos čempionatuose, į rinktinės žaidėjų kalvę norinti pretenduoti „Energija“ apsisprendė žaisti dviem frontais, tuo labai pradžiugindama varžovus. Mat pastarieji žaisdami su „Energija“ sulaukia daugiau žiūrovų, o ir nukankinti Baltarusijoje energetikai gali būti labiau pažeidžiami namų aikštelėse. Po „Energijos“ dvejonių dar šiek tiek laiko susitvarkyti kiemo reikalus paprašė Klaipėdos „Baltija“, kuri po vidinių problemų panoro rimčiau įsivertinti savo pajėgumus žaisti Lietuvos mastu. Abu klubai jau prie starto linijos ir kartu su kitais penkiais ledo virtuozų kolektyvais leidžiasi į greičiausios komandinės sporto šakos lenktynes dėl šalies čempionų titulo. Keturi ratai, po kurių pirmi du klubai keliauja iškart į skirtingus pusfinalius. 3-6 vietas užėmę klubai ketvirtfinalyje išsiaiškins du laiminguosius, keliausiančius į pusfinalį. Septintąją vietą reguliariajame sezone užėmusi komanda pirma baigs sezoną. Hockey.lt portalas žvilgtelėjo į klubų rūbines ir bandys supažindinti su komandų pajėgumais ir prognozuoja jų vietas čempionate. Elektrėnų „Energija“. Flagmanas Lietuvos mastu, tačiau tvarkaraščio įkaitas. Neabejotina šalies čempionato favoritė prieš sezoną daug neįkalbinėdama sulaukė veteranų pagalbos. Tiesa, Artūras Katulis „Energijai“ kol kas padės Baltarusijoje, o Mauras Baltrukonis komandoje dar neregistruotas, tačiau šie du buvę „Juodupės“ žaidėjai Elektrėnų klubui Lietuvos čempionate labai reikalingi. Mat jauna komanda šiemet dar labiau remsis Dariaus Kasparaičio ledo ritulio mokyklos auklėtiniais, kurie šį sezoną žais ne trimis frontais. Prie minėtų dviejų čempionatų, 18-mečiai ir jaunesni ledo ritulininkai žais savo amžiaus Latvijos čempionate. Pats Darius Kasparaitis sugrįžo į gimtojo miestelio komandą, kuriai kažin ar pavyks padėti ženkliai. Tad šiais metais reguliariajame sezone nuo kitų šalių čempionatų pavargusi „Energija“ yra tikrai įveikiama varžovams. Finalinių kovų metu, kuomet artės 2018-ųjų pasaulio čempionatas Kaune ir „Energijos“ smogiamoji jėga vis labiau norės patikti šalies rinktinės treneriams, šis klubas kažin ar pralaimės bent vienerias rungtynes. Hockey.lt prognozė – 1 vieta. Juodupės „Juodupė“. Iš esmės išsaugojusi komandos branduolį, rėmėjus ir netekusi dviejų vilniečių, „Juodupė“ gali būti dar labiau pavojingesnė varžovė „Energijai“, ypač lemiamų kovų metu. Puolėjas Dmitrijus Beliakovas, vartininkas Michailas Kolioglovas – legionieriai iš Rusijos, kurie visa galva buvo stipresni už varžovus Lietuvoje, tačiau jiems pritrūko komandos draugų pagalbos. Šį sezoną „Juodupė“ finaliniame etape „Energijai“ gali būti dar labiau pavojingesnė, ypač jei varžovai draskydamiesi keliomis kryptimis prisirinks traumų. Hockey.lt prognozė – 2 vieta. Vilniaus „Hockey Punks“. Praėjusiame sezone neblogai atrodę, tačiau sezono viduryje dėl vidinių problemų buksuoti pradėję „pankai“ sezoną pradeda šiek tiek apipešiotomis šukuosenomis. Jei Dariaus Kasparaičio perėjimas į „Energiją“ labiau simbolinis praradimas, tai Edgaro Rybakovo pagalba „Geležiniam vilkui“ ir Dovydo Kulevičiaus grįžimas į „Energiją“ ir noras karjerą baigti pasaulio čempionatu Kaune tapo rimtais praradimais. Naujai įtrauktas Tadas Kumeliauskas viešai pareiškė, jog kol kas jis dirbs treneriu ir žaisti artimiausiu metu negali. Jei klubas sugebės savo fantastišką komandinę dvasią perkelti iš nuotraukų facebooke į aikštę, vilniečiai bus trejetuke. Kitu atveju, komandą po savimi palikti gali ir „Rokiškis“. Hockey.lt prognozė – 4 vieta. Rokiškio „Rokiškis“. Praktiškai nepasikeitusi komanda namų aikštėje, bet tik po Naujų metų bus kietas riešutas bet kam. Po Naujų metų todėl, kad iki šiol normaliai sezono pradėti negalintys ir vėlai ledą atviroje dirbtinio ledo aikštelėje liejantys rokiškėnai sezono pradžioje priversti dalinti taškus, o kai juos reikia skaičiuoti, tenka prisiminti prastą pradžią. Iki atkrintamųjų nusikapstę rokiškėnai bet kuriai komandai bus kietas riešutėlis. Hockey.lt prognozė – 5 vieta. Vilniaus „Geležinis vilkas“. Vilniečiai jau kelintus metus tvirtai laikosi tos pačios strategijos: ledo ritulio mokyklos auklėtiniai kartu su keliais vyresniais žaidėjais semiasi patirties vyrų ledo ritulio čempionate. Patirtis sunki ir pralaimėjimais lydima, tačiau naudinga. Ne išimtis bus ir naujasis sezonas, kuriame metais vyresni vilniečiai vėl kovos su labiau patyrusiais varžovais. Panašu, kad sostinės klubas sezone neturėtų likti paskutinis ir gali pakilti iš paskutiniosios vietos – ženklai iš čempionato debiutantų, Klaipėdos „Baltijos“ stovyklos rodo, kad dvikovose su šiuo klubu pergalių balansas turėtų būti teigiamas. Hockey.lt prognozė – 6 vieta. Kauno „Kaunas Hockey“. Asociacijos „Hockey Lietuva“ prezidentas Petras Nausėda vardan ledo ritulio eilinį kartą pademonstravo narsą ir atkaklų tikslo siekimą nekreipiant dėmesio į aplinkinius. Gavęs pasiūlymą sutvarkyti ledo ritulį Kaune, P. Nausėda nepabūgo galimo interesų konflikto ir sutiko imtis Kauno ledo ritulio lyderio vaidmens. Krepšinio federacijos prezidentu tapus A. Saboniui, pastarasis iškart buvo spaudžiamas dėl galimo „Žalgirio“ palaikymo. Tačiau ledo ritulys ne krepšinis, o norinčių dirbti ant ledo ir šalia jo - vienetai. Beje, prezidentas pats mausis pačiūžas ir tiesiogiai bus atsakingas už „Kaunas Hockey“ praleistus įvarčius. Pačiai komandai skiriame mažiau dėmesio, mat klube didžiąja dalimi praėjusio sezono penktosios vietos nominantų, „Kauno „Tigrų“ žaidėjai. „Kaunas Hockey“ pagrįstai gali tikėtis geresnio rezultato ne tik dėl viešoje erdvėje ir rūbinėje buriamos komandinės dvasios, tačiau ir dėl keturių legionierių iš Rusijos. Jie kol kas - didžiausia klubo paslaptis. Tačiau jau dabar už atliktą ikisezoninį darbą klubui prognozėje duodame avansą. Hockey.lt prognozė – 3 vieta. Klaipėdos „Baltija“. Plojimai komandai gali skambėti jau dabar. „Pliko“ entuziazmo dėka Klaipėdoje atsirado klubas, apie kurio reikalingumą mieste kalbėta jau seniai, tačiau kalbų barjeras taip ir nebūdavo peržengtas. Darbo ėmėsi buvęs rinktinės žaidėjas Andrius Židkovas, kurio nesustabdė ir prieš pat sezoną iš klubo pasitraukęs partneris. Žiūrint į komandos sudėtį, plojimų aidi mažiau, o sezono metu jų gali ir išvis nebesigirdėti. Klube yra žaidėjų, kurie dar pamena kaip žaidė legendinėje „Baltijoje“, kuri gali pasigirti kelerius metus iš čempionų sosto išvertusi pačią „Energiją“. Suburti patys geriausi Klaipėdos įvairaus amžiaus ledo ritulininkai turės paspirtį iš keturių legionierių iš Rusijos, kurių geriausias, ko gero, vartininkas Maksimas Ponomarenka. Belieka palinkėti šiam vartininkui nepatirti traumos – antruoju komandoje užregistruotas 58-erių Andrejus Šutovas. Klaipėdos entuziastai gali ir driokstelėti. Jei tik pavyks perlipti per mėgėjišką ledo ritulio supratimą ir dirbti komandos labui. Beje, Klaipėdos klubas Lietuvos ledo ritulio čempionato namų rungtynes žais prekybos centre. Hockey.lt prognozė – 7 vieta.