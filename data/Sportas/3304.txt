Jau beveik dešimtmetį ši jauna sporto šaka Lietuvoje pritraukia per 1000 dalyvių sostinėje, kurie nori išbandyti save ir perkopti per savo galimybių ribas. Šį šeštadienį „Vilnius Challenge“ koncepcija debiutavo Lietuvos uostamiestyje – Klaipėdoje. Sudėtingiausioje juodojoje trasoje lygių sau neturėjo „Igtisos-Compressport“ sportininkai Regimantas Kavaliauskas ir Vitalijus Petrulis. Ilgamečiai multisporto lyderiai distanciją įveikė per 5 val. 5 min. Tarp mišrių komandų nugalėjo daugkartiniai „Vilnius Challenge“ čempionai ir prizininkai Ramunė Arlauskienė ir Dainius Mačiulis („Nordic Cab“ komanda). Juodos trasos moterų grupėje sužibėjo komanda „Strong&Magic“ Sandra Valančauskaitė ir Miglė Mačionytė. Iš viso dalyviai varžėsi skirtingose trasose – be sudėtingiausios juodos (apie 60 km), buvo galima įveikti oranžinę (~33 km) ir žalią trasą (~17 km). Visi dalyviai įveikė orientavimosi, bėgimo, dviračių, alpinistines ir vandens rungtis. Pagrindinis jų vedlys buvo prieš startą jiems įduotas žemėlapis. Taip pat tai buvo ne tik fizinės jėgos išbandymas – reikėjo pasukti ir galvą. Varžybų metu laukė daug užduočių bei galvosūkių. Gausi dalyvių minia renginio dieną būriavosi pačiame senamiesčio širdyje prie gerai klaipėdiečiams žinomos vietos – Kultūros fabriko, kur buvo įsikūręs varžybų centras. Patys organizatoriai Klaipėdoje dalyvius pasitiko šūkiu: „Patirk nuotykį pajūry!“. Ir išties, naujas miestas, per kurį driekėsi iššūkių kupina trasa – atvėrė daug naujų galimybių. Varžybų organizavimo estafetę Klaipėdoje perėmęs patyręs orientacininkas Justinas Liubinskas teigė, kad trasą pavyko suplanuoti pakankamai įvairią: „Nors trasos pagal kilometražą atrodė gan grėsmingai, bet įvertinę riziką, nutarėme jų netrumpinti. Klaipėdoje nėra tiek kalnų, kaip Vilniuje. Be to, dalyviai irgi pastebėjo, kad trasoje nebuvo monotonijos ir visi kilometrai, tiek bėgte, tiek dviračiu, buvo išskaidyti į mažas atkarpas. Todėl viena rungtis keitė kitą ir laikas trasoje neprailgo“. Nemažai buvo vandens rungčių: ir baidarės, ir vandens dviračiai, o taip pat reikėjo ir plaukti ežere bei bristi į jūrą. „Šiuo atžvilgiu pasistengėme, kad visi pajustų tą jūrinę dvasią, kuria pasižymi mūsų uostamiestis. Geras oras taip pat prisidėjo prie renginio sėkmės“, – šypsojosi J. Liubinskas. Šiemet pirmą kartą vykusiose varžybose dalyviai susipažino su pačiomis įdomiausiomis Klaipėdos vietomis. Reikėjo rasti kontrolinius punktus Skulptūrų parke, įkopti į Melnragės švyturio viršūnę, atrasti reikiamą vietą ant pastato stogo esančioje sraigtasparnių nusileidimo aikštelėje. Organizatoriai tikisi renginį padaryti tradicija, o trasas žada kuo įvairiausias, kadangi šiemet dar neišnaudojo galimybių, kurias atvertų dalyviams persikėlus su keltu. „Vilnius Challenge“ – tai pirmos urbanistinės multi-sporto varžybos Lietuvoje. Debiutas naujame Lietuvos mieste buvo pirmą kartą. Šiemet renginys „Klaipėda Challenge“ pritraukė dalyvius iš 6 skirtingų valstybių, o prie starto linijos stojo 340 dalyvių.