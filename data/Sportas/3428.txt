Anot centro vadovo Mariaus Šiškausko, artėjantis savaitgalis – puikus metas pradėti sportuoti ne tik suaugusiems, bet ir užrašyti į būrelius mažuosius sportininkus. „Savo veiklą pradėjome šių metų sausio mėnesį, nuo sezono vidurio. Taigi, galima sakyti, kad šis sezonas – pirmasis, kurį pradedame nuo pat pradžių. Į sezoną žengiame su subalansuota, stipria 23 profesionalių trenerių komanda ir išplėstu tvarkaraščių grafiku. Dar viena svarbi naujiena – vaikų grupes detaliau išskirstėme pagal amžių, todėl dabar aikštelėse varžysis vienodo pajėgumo sportininkai“, – pasakojo M. Šiškauskas. Artėjantį šeštadienį DELFI sporto centras naująjį sezoną atidarys dviem turnyrais – paplūdimio tinklinio ir badmintono. Abu jie startuos 10 valandą. Teniso mėgėjų, norinčių išbandyti sporto komplekso aikšteles, laukiama nuo 10 iki 11 valandos. Atvirų durų dieną sezono atidarymo proga organizuos ir centre veikianti GET FIT sporto akademija. Visą šeštadienį čia nemokamai galima bus „paragauti“ treniruočių. Skaičiuojama, kad nuo DELFI sporto centro atidarymo datos sausio mėnesį iki šios dienos komplekso aikšteles jau išbandė 105 tūkstančiai lankytojų. DELFI sporto centras atidarytas 2017 sausio mėnesį. Lietuvos sporto federacijų sąjungos vertintas kaip metų sporto infrastruktūros objektas. Moderniame DELFI sporto centre įrengtos 8 badmintono aikštelės, 4 paplūdimio tinklinio ir paplūdimio teniso aikštelės, 2 teniso kortai. Taip pat sukurta universali treniruočių erdvė, kurioje vyksta sporto akademijos „Get Fit“ funkcinės treniruotės. 2017 metais šalia komplekso įrengtos papildomos 4 atviros paplūdimio tinklinio aikštelės. Norinčius sportuoti DELFI sporto centre kviečiame susipažinti su centru ir teikiamomis paslaugomis www.delfisportocentras.lt.