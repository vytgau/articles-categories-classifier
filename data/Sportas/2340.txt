Olimpiadoje dalyvauti galės du Lietuvos biatlonininkai vyrai bei dvi moterys, kurių pavardės bus paskelbtos po šešto pasaulio taurės etapo, vyksiančio sausio 18-21 dienomis Italijoje. „Visos mokomosios treniruočių stovyklos įvyko pagal planą. Tai, ko prašėme federacijos, praktiškai viską gavome – nuo kineziterapeuto bei mediko, – pasakojo vienas rinktinės trenerių Aurimas Bučelis. – Norvegijoje jau turėjome kontrolines varžybas, bet jose nebuvo keliama jokių užduočių. O pagal sportininkų būsenas viskas turėtų eiti į gerą.“ Treneris atskleidė, kad šiek tiek „šlubuoja“ rinktinės lyderio Tomo Kaukėno sportinė forma, tačiau tai jo negąsdina – sportininkų rezultatai turėtų kilti palaipsniui artėjant olimpiadai. Pavyzdžiui, fantastiškai Sočio žaidynėse pasirodęs T. Kaukėnas prieš ketverius metus olimpinį sezoną pradėjo nepatekdamas į geriausiųjų 70-ukus. Beje, komanda sezoną pasitiko su permainomis – biatlonininkai buvo padalyti į A ir B grupes po penkis sportininkus. A komandoje atsidūrė T.Kaukėnas, Vytautas Strolia, Karolis Dombrovskis, Diana Rasimovičiūtė bei Natalija Kočergina, B – Rokas Suslavičius, Linas Banys, Deividas Demkovas, Natalija Paulauskaitė ir Gabrielė Leščinskaitė. „Į dvi grupes padalinome tam, kad galėtumėme daugiau dėmesio skirti sportininkams. Pavyzdžiui, kartais stovyklose gauname tris-keturis šaudymo skydus, o komandoje aštuoni-devyni žmonės. Tampa sudėtingiau organizuoti visą treniruočių darbą“, – paaiškino A. Bučelis. Beveik visi A ir B komandų biatlonininkai, išskyrus D. Demkovą, yra įvykdę ir pasaulio taurės varžybų kvalifikaciją. Vadinasi, planetos taurės etapuose ir vėl bus suformuotos tiek vyrų, tiek moterų estafečių komandos. Neatmetama galimybė, kad išbandyti jėgas kuriame nors iš etapų galės ir 19-metis L. Banys. „Norint koncentruotis ir ruoštis tik olimpinėms žaidynėms, reiktų atsisakyti pasaulio taurės etapų po Naujųjų metų. Bet labai svarbu neiškristi iš pasaulio taurės, todėl privalome startuoti visuose etapuose ir visose distancijoje. Galima duoti pailsėti lyderiams ir leisti startuoti Linui ar Rokui, tačiau mažai komandai visur užkamšyti skyles sudėtinga“, – dėstė A. Bučelis. Kalbėdamas apie olimpinę atranką tarp vyrų, strategas išskyrė tris pavardes – T. Kaukėną, kaip slidininką Sočio olimpiadoje dalyvavusį V. Strolią bei K. Dombrovskį. „Konkurencijos tarp jų dar nesijaučia, dar nebuvo startų. Yra trys vienodo ir gana neblogo lygio sportininkai. Tomas sugeba susikaupti reikiamu metu ir reikiamą dieną iššauti, o kitiems yra sudėtingiau“, – teigė A. Bučelis. Praėjusį sezoną sėkmingiausiai moterų komandoje startavo N. Kočergina, tačiau į Pjongčangą – savo penktąsias olimpines žaidynes – realiai pretenduoja ir D. Rasimovičiūtė. „Pernai priešsezoninėse varžybose Norvegijoje lydere buvo kaip ir Diana, bet po jų sportinė forma pradėjo kristi. Šiemet pakoregavome pasiruošimą su kalnais, atsisakėme aukštikalnių vasarą. Dabar bijau dar kažką prognozuoti. Jos savijauta gera, nuotaikos geros. Sunku pasakyti, kuri iš jų – Natalija ar Diana – bus lyderė. Gal abi?“, – spėliojo A. Bučelis. Biatlono specialistas nenurašo ir N. Paulauskaitės bei G. Leščinskaitės galimybių pakovoti dėl olimpinio kelialapio: „Čia sportas, gali visko būti. Man patiko Gabrielės startas IBU taurės varžybose, ji atsigauna po sveikatos problemų, tobulėja, tad nenoriu sakyti, kad Diana ir Natalija tikrai vyks į Pjongčangą.“ Pasaulio biatlono taurės varžybos startuos jau sekmadienį: 15.15 val. vyks mišrios vienetų estafečių varžybos, kuriose dalyvaus N. Paulauskaitė ir V. Strolia, o 18.10 val. mišrių estafečių rungtyje varžysis N. Kočergina, D. Rasimovičiūtė, K. Dombrovskis ir T. Kaukėnas. Svarbiausios 2017-2018 metų sezono biatlono varžybos: Lapkričio 26 d. – gruodžio 3 d. – pasaulio taurės etapas Estešunde (Švedija) Gruodžio 8-10 d. – pasaulio taurės etapas Hochfilcene (Austrija) Gruodžio 14-17 d. – pasaulio taurės etapas Annecy-Le Grand Bornand (Prancūzija) Sausio 4-7 d. – pasaulio taurės etapas Oberhofe (Vokietija) Sausio 10-14 d. – pasaulio taurės etapas Rūpoldinge (Vokietija) Sausio 18-21 d. – pasaulio taurės etapas Antholze (Italija) Sausio 24-28 d. – Europos čempionatas Ridnaun (Italija) Vasario 10-23 d. – olimpinės žaidynės Pjongčange (Pietų Korėja) Vasario 26 d. – kovo 4 d. – pasaulio jaunimo čempionatas Otepėje (Estija) Kovo 8-11 d. – pasaulio taurės etapas Kontiolahtyje (Suomija) Kovo 15-18 d. – pasaulio taurės etapas Osle (Norvegija) Kovo 22-25 d. – pasaulio taurės etapas Tiumenėje (Rusija)