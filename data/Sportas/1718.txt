Tik ketvirtą sezoną skaičiuojanti FE kasmet vis stiprėja. Jau kuris laikas čempionate varžosi tokie gamintojai kaip „Renault“, „Audi“ ir „Jaguar“. O artimiausioje ateityje dalyvių gretas turėtų papildyti „Porsche“ ir „Mercedes“. FE taip pat yra pasirašiusi sutartis su pasaulyje gerai žinomomis kompanijomis: „Julius Baer“, „Allianz“, „Visa“, „Hugo Boss“ ir ABB, kuri neseniai tapo pagrindine čempionato rėmėja. „Mercedes“ vadovas Toto Wolffas praeityje yra sakęs, kad „Formulė-E“ ateityje taps „rimtu žaidėju automobilių sporto pasaulyje“. A. Agagas yra įsitikinęs, kad čempionatas su kiekvienais metais vis stiprės. „Manau, kad „Formulė-E“ taps labai, labai didelė. Tikiu, kad po 20, 30 ar 40 metų mes liksime vieninteliu čempionatu“, – sakė FE vadovas A. Agagas. „Galbūt bus kitų čempionatų, bet mes greičiausiai būsime stipriausi, kadangi pasaulyje kasmet vis daugėja automobilių varomų elektra. Jei po 20-30 metų visi automobiliai nebus varomi elektra, mes turėsime rimtų problemų. Bet jeigu ir taip nutiks, „Formulė-E“ liks pagrindiniu čempionatu.“ 2015 m. „Virgin“ komandos savininkas Richardas Bransonas viešai pareiškė, kad „Formulė-E“ per 10 metų aplenks „Formulę-1“. A. Agagas neprieštarauja R. Bransono nuomonei ir mato tik šviesią FE ateitį. A. Agago teigimu, „Formulė-E“ seniai viršijo savo lūkesčius. „Esu maloniai nustebintas. Mes seniai viršijome savo lūkesčius. Pasirašę sutartį su ABB žengėme dar vieną didelį žingsnį į priekį. Pradėję projektą, tam tikrų dalykų negalėjome net įsivaizduoti. Vis sulaukiame malonių siurprizų. Turbūt tai reiškia, kad judame teisinga kryptimi.“