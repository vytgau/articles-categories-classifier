Pralaimėjimo kartėlį, parsivežtą iš Madrido, pavyko nusiplauti PSG klubui, kuris namuose 5:2 (3:1) nugalėjo „Strasbourg“ futbolininkus, kuriems pirmame rate buvo nusileidę 1:2. Svečiai, beje, ir Paryžiuje buvo išsiveržę į priekį, kai 6 minutę pasižymėjo Jeanas Alohou, tačiau PSG žvaigždės į tai atsakė net penkiais savo įvarčiais: Edisonas Cavani atliko dublį, o Julianas Draxleris, Neymaras ir Angelis Di Maria pridėjo po vieną tikslų smūgį. Paryžiečiai (68 tšk.) po šios pergalės „Ligue 1“ pirmenybėse ir vėl turi 12 taškų persvarą prieš antroje vietoje esantį AS „Monaco“ (56 tšk.).  Vokietijos „Bundesligoje“ sveiką kailį išnešė Miuncheno „Bayern“ komanda. Bavarai svečiuose iki antro kėlinio vidurio atsiliko nuo „Wolfsburg“, bet sugebėjo išplėšti pergalę 2:1 (0:1). 8 min. „Wolfsburg“ į priekį išvedė Danielis Didavi, o 55 min. Arjenas Robbenas nerealizavo 11 metrų baudinio. Vis dėlto 64 min. rezultatą išlygino Sandro Wagneris ir galiausiai 91 min. Robertas Lewandowskis 11 m baudiniu padovanojo saviškiams pergalę. „Bayern“ (59 tšk.) pranašumas prieš arčiausiai jo žengiančias „Leipzig“ ir Lėverkuzeno „Bayer“ (abu – po 38 tšk.) ekipas – didesnis net nei 20 taškų.  UEFA Čempionų lygos dvikovai su Londono „Chelsea“ besirengianti „Barcelona“ išvykoje 2:0 (1:0) įveikė „Eibar“ kolektyvą. 16 min. kontratakos metu kamuolį į šeimininkų vartus pasiuntė Luisas Suarezas, o 88 min. rezultatyvus buvo Jordi Alba, pataisęs Lionelio Messio bandymą. „Eibar“ mačą baigė mažumoje, nes 66 min. už per dideles emocijas raudoną kortelę užsidirbo Fabianas Orellana. „Barca“ (62 tšk.) prieš pagrindinį savo persekiotoją Madrido „Atletico“ (52 tšk.) pirmauja 10 taškų. Tiesa, sostinės atstovai savo 24-ojo turo mačą žais sekmadienį su Bilbao „Athletic“. 