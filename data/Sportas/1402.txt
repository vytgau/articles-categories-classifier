„Hotspur“ futbolininkai sumaniai išgliaudė „Manchester United“ riešutą. 81,978 žiūrovų akivaizdoje „Wembley“ stadione jiems prireikė 10,48 sek., kad pelnytų pirmąjį įvartį. „Manchester United“ praleido greičiausią įvartį klubo istorijoje. Šio autoriumi tapo danas Christianas Eriksenas. „Premier“ lygoje tai – trečias greičiausias įvartis per visą istoriją. Iki rekordo šiek tiek pritrūko – 2000 metais „Spurs“ žaidėjui Ledley Kingui rungtynėse su „Bradford City“ įvarčiui pelnyti prireikė 9,9 sek. Po įvarčio į savus vartus, kai kamuolį apmaudžiai kulnu į tinklą 28-ą minutę pasiuntė Philas Jonesas, „Manchester United“ nesugebėjo perlaužti rungtynių eigos sau naudinga linkme ir pralaimėjo 0:2. Šios nesėkmės fone nublanko ir Alexio Sanchezo debiutas „Premier“ lygoje su „raudonųjų velnių“ marškinėliais. Tiesa, grubiai pargriautas antrojo kėlinio pabaigoje jis vos nesukėlė muštynių aikštėje. Su 53 taškais „Manchester United“ rikiuojasi antroje turnyro lentelės vietoje, o nuo pirmaujančio „Manchester City“ (68) atsilieka 15 taškų. Pepo Guardiolos auklėtiniai trečiadienį nesunkiai 3:0 įveikė autsaiderį „West Bromwich Albion“ Titulą ginantis Londono „Chelsea“ (50) savo aikštėje net 0:3 nusileido „AFC Bournemouth“ futbolininkams ir trečiąją turnyro lentelės poziciją užleido „Liverpool“ (50) ekipai. „Tottenham Hotspur“ su 48 taškais vėl įsitraukia į kovą dėl UEFA Čempionų lygos vietų. Trečiadienio „Premier“ lygos rungtynių rezultatai: „Chelsea“ 0 – 3 „AFC Bournemouth“ 51' [0 – 1] Callumas Wilsonas 64' [0 – 2] Junioras Stanislas 67' [0 – 3] Nathanas Ake „Everton“ 2 – 1 „Leicester City“ 25' [1 – 0] Theo Walcottas 39' [2 – 0] Theo Walcottas 71' [2 – 1] Jamie Vardy (11 m baudinys) „Newcastle United“ 1 – 1 „Burnley“ 34' [0 – 0] Joselu nerealizuoja 11 m baudinio 65' [1 – 0] Jamaalas Lascellesas 85' [1 – 1] Karlas Darlow (į savus vartus) „Southampton“ 1 – 1 „Brighton & Hove Albion“ 14' [0 – 1] Glennas Murray (11 m baudinys) 64' [1 – 1] Jackas Stephensas „Manchester City“ 3 – 0 „West Bromwich Albion“ 19' [1 – 0] Fernandinho 68' [2 – 0] Kevinas De Bruyne 89' [3 – 0] Sergio Aguero „Stoke City“ 0 – 0 „Watford“ „Tottenham Hotspur“ 1 – 0 „Manchester United“ 1' [1 – 0] Christianas Eriksenas 28' [2 – 0] Philas Jonesas (į savus vartus)