Prieš daugiau nei penkerius metus, 2012 metų vasaros olimpiadoje netikėtai visiems aukso medalį iškovojusi R. Meilutytė Lietuvoje buvo sutikta išskėstomis rankomis. Tuomet penkiolikmetė atletė tapo jauniausia savo rungties olimpine čempione ir pirmąja Lietuvos sportininke iškovojusia medalį nepriklausomai Lietuvai plaukimo rungtyje. Vilniuje jos laukė minios gerbėjų, vėliau gatvėje ją nuolat užkalbindavo laimėjimu besidžiaugiantys praeiviai, kurie dažnai prašydavo autografo arba kartu nusifotografuoti. Tačiau geriausia Lietuvos plaukike tapusiai paauglei tai nebuvo maloniu netikėtumu, prie kurio lengva priprasti. „Vienas iš dalykų, su kuriuo man teko staiga susidurti buvo didžiulis dėmesio antplūdis po olimpiados. Užtrukau daug laiko, kol prie to pripratau ir su juo susitvarkiau, – pasakojo pasauline įžymybe tapusi R. Meilutytė. – Visas tas dėmesys, tai, kad mane atpažino žmonės gatvėse, bet kur, kur aš nueičiau, man to buvo šiek tiek per daug. Niekada to nesitikėjau ir to nesiekiau.“  Gerbėjai greitai priprato prie Rūtos medalių ir artėjant Rio de Žaneiro olimpinėms žaidynėms, jų lūkesčiai sparčiai augo. Visa šalis tikėjosi, kad plaukikei pavyks apginti čempionės titulą. Tačiau, kai taip nenutiko, o R. Meilutytė užėmė tik septintą vietą ir liko už apdovanojimų pakylos, gimtinėje jos laukė jau kitoks dėmesys. Susižavėjimą pakeitė spaudimas susigrąžinti buvusią formą. „Tikrai labai keičiasi žmonių požiūris. Pavyzdžiui, pora mėnesių prieš pasaulio čempionatą aš buvau Kaune ir nepažįstamas žmogus priėjo, paklausė, kodėl mano forma tokia bloga, – pasakojo plaukikė. – Tą pačią dieną eidama namo sutikau kitą žmogų, kuris paklausė, kada vėl pradėsiu plaukti gerai.“ 2017-aisiais sportininkei pavyko grįžti į pergalių kelią ir laimėti du aukso medalius Europos trumpojo baseino čempionate. Tačiau nesunku nuspėti, kad jos gerbėjų akys jau viltingai krypsta į Tokiją, kur po dviejų metų vėl vyks vasaros olimpiada. Vis dėlto šįkart į olimpiadą vyks jau patyrusi atletė, o ne penkiolikmetė paauglė, kuriai lūkesčiai jau yra tapę kasdienybės dalimi. Tai, kaip milžiniškas dėmesys veikia jaunos sportininkės gyvenimą ir pasiruošimą svarbiausioms varžyboms, jaunoji plaukikė atskleis jau kovo 2 d. kino teatruose pasirodysiančiame filme „Rūta“. Filmo gamybą parėmė Lietuvos kino centras.