Elito įskaitoje 28-erių atletas olimpinę triatlono distanciją (1500 m plaukimas, 40 km dviračiu, 10 km bėgimas) įveikė per 2 val. 8:29 min. Antrą vietą užėmė Kolumbijos triatlonininkas Juanas Castillo (2.09:02 val.), trečias – japonas Renas Sato (2.09:02 val.). Iš viso elito įskaitoje varžėsi 18 triatletų. Tai buvo pirmosios šiemet oficialios A. Casillaso varžybos. Sportininkai varžėsi vyraujant 35 laipsnių karščiui. „Nesu patenkintas savo plaukimo rezultatu (21 min., vos 15 vieta), bet jaučiau pasitikėjimą savo jėgomis, puikiai jaučiausi mindamas dviratį ir galėjau pavyti varžovus bei kovoti dėl aukščiausių pozicijų. Džiaugiuosi šia pergale elito įskaitoje bei tikiuosi sėkmingo 2018-ųjų sezono“, – teigė A. Casillasas. Tarptautinės triatlono sąjungos sudarytame triatlono reitinge sportininkas užima 228-ą vietą iš 708-ių reitingo taškų turinčių atletų. El extremeño Alberto Eugenio Casillas García (@alcasber) campeón de la Copa Panamericana en Playa Hermosa https://t.co/Nz1IRxL7Wj @fextri— Deportes Extremadura (@DepExtremadura) March 4, 2018  A. Casillasas Garcia 2016 m. pirmasis Lietuvos trispalvę įtraukė tiek į Europos suaugusiųjų pirmenybių, tiek į pasaulio taurės varžybų elito atletų protokolus. Sportininką iš Ispanijos prie Baltijos jūros atvedė prieš septynerius metus Čekijoje užsimezgusi pažintis. Dalyvaudamas studentų mainų programoje, A. Casillasas Garcia pamilo lietuvę Eglę. Viešėdamas pas širdies draugę jos tėvynėje, ispanas nepraleido progos išbandyti jėgas vietinėse triatlono varžybose, susipažino su Lietuvos triatlono federacijos (LTF) vadovais. Nors pora vėliau iširo, santykiai su lietuviais nenutrūko ir išsirutuliojo į bendradarbiavimą. Triatlono taisyklės sportininkų „natūralizacijos“ atžvilgiu nėra labai griežtos, tad A. Casillasas Garcia be didesnių sunkumų galėjo apsivilkti Lietuvos rinktinės aprangą. Vienas didžiausių Ispanijos triatlonininko Alberto Casillaso Garcios troškimų – ne tik įgyti Lietuvos pilietybę, bet ir atstovauti mūsų šaliai 2020 metų Tokijo olimpinėse žaidynėse.