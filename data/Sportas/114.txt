Nors greiti Rumunijos ledo ritulininkai visų rungtynių metu atliko daugiau metimų į vartus nei lietuviai, bet Lietuvos rinktinės žaidėjų atakos buvo gerokai kokybiškesnės ir tikslesnės. Jau pirmo kėlinio 3 min. Edgaras Rybakovas po puikaus perdavimo iš gilumos (rez. perd. atliko Darius Kasparaitis ir Nerijus Ališauskas) atliko puikų metimą tarp Rumunijos vartininko kojų ir išvedė lietuvius į priekį – 1:0. Po Tado Kumeliausko perdavimo Povilas Verenis nepaliko jokių šansų Rumunijos vartininkui Zoltanui Toke, sužaidus tik 4 min. Lietuva atsidūrė priekyje – 2:0. Prie trečio įvarčio solidžiai prisidėjo rinktinės debiutantas ir vyriausias šio pasaulio čempionato žaidėjas Darius Kasparaitis: po jo jėgos veiksmo ritulys atiteko Lietuvos ekipai. Mūsiškių ataką užbaigė skylėta varžovų gynyba darkart pasinaudojęs E. Rybakovas, kuris 11 min. iš arti pelnė 3-ią komandos įvartį. Panašu, kad lietuvių aikštės pusėje galima pradėti kloti krepšinio parketą: veiksmo mūsų rinktinės pusėje tikrai nebuvo daug. Tačiau likus 4 min. iki I kėlinio pabaigos Rumunija pasinaudojo solidaus rezultato užmigdytų lietuvių aplaidumu ir sušvelnino rezultatą: po Gergo Biro tikslaus metimo – 3:1. Maža to, dviem minutėms pašalintas Paulius Gintautas, tad rumunai įgijo kiekybinę persvarą. Lietuviai iki I kėlinio pabaigos apsigynė ir po pirmojo mačo trečdalio mūsiškių rinktinė išėjo ilsėtis pirmaudama 3:1. Antrojo kėlinio pradžia kartojo pirmojo scenarijų: sužaidus 3 min. vėl ritulys spurdėjo varžovų vartuose. Po T. Kumeliausko perdavimo Danielius Bogdziulis tiksliai ir stipriai metė į tuščius vartus – 4:1. 8-ą II kėlinio minutę apie save priminė G. Biro, kurio antrasis įvartis vėl privertė lietuvius įtempti visus raumenis. 15 min. po puikaus Dainiaus Zubraus perdavimo Markas Kaleinikovas prasiveržė link vartų ir tiksliai metė į vartus – 5:2. Paskutinėmis kėlinio sekundėmis savo žodį tarė Arnoldas Bosas – 6:2. Būtent toks rezultatas švieslentėje degė prieš trečiąjį kėlinį. Trečią kėlinį pradėjo rumunų galvos skausmu tapęs A. Bosas, o sėkmingą ataką pradėjo rutulį šone atkovojęs D. Zubrus – 7:2. Lietuvių pergalingą pranašumą 47 min. padidino Ugnius Čižas, rezultatyvų perdavimą į savo sąskaitą įsirašė Jaunius Jasinevičius. 49 min. trečią įvartį pelnė rumunas G. Biro – 8:3. Už grubią pražangą prieš varžovą iš aikštės buvo pašalintas Nerijus Ališauskas. Lietuviai 5 min. buvo priversti žaisti mažumoje. Sėkmingai apsigynę lietuviai iškovojo užtikrintą pergalę 8:3. Paradoksalu, bet solidžią pergalę pasiekę lietuviai į vartus metė 29 kartus, o rumunai – 42. Lietuvos ledo ritulininkai „užsidirbo“ 35 baudos minutes, o Rumunijos – 6. Geriausiais žaidėjais pripažinti G. Biro ir E. Rybakovas.  Kitose grupės rungtynėse Estijos rinktinė 2:0 nugalėjo Ukrainą, o Japonija 4:3 įveikė Kroatijos ekipą. Po dviejų turų Lietuva turi 6 taškus, Japonija – 5, Estija – 4, Ukraina – 3, o Rumunija ir Kroatija – po 0. Antradienis – poilsio diena čempionate, o trečiadienį Lietuvos rinktinė žais su Japonija, penktadienį – su Ukraina, o šeštadienį – su Estija.    Lietuvos ledo ritulio rinktinė pasaulio ledo ritulio čempionato IB diviziono kovas pradėjo užtikrinta pergale. Kaune vykstančio čempionato pirmosios dienos centrinėse rungtynėse sekmadienį šeimininkai 3-0 įrodė pranašumus prieš kroatus. Sekmadienio rungtynėse oficialiai Lietuvos rinktinėje debiutavo 45-erių metų legendinis gynėjas Darius Kasparaitis. Lietuvių pergalę pirmame mače Kaune stebėjo virš 6000 žiūrovų, pirmadienį tribūnose lietuvius palaikė kur kas mažesnės sirgalių gretos, mačą arenoje stebėjo apie 3000 žmonių. Rumunijos ledo ritulininkai sekmadienį startavo nesėkme: 0-3 nusileido Ukrainos rinktinei. Turnyro nugalėtoja iškops į I diviziono A grupę.