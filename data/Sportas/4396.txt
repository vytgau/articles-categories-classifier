Standartinėje (Advanced) kategorijoje varžysis šeši lakūnai: penki lietuviai ir Liuksemburgo pilietis Cyrialas Talonas. Lietuviai Eltonas Meleckis, Donaldas Bleifertas, Tadas Maciulevičius, Aurimas Bezaras ir Žilvinas Lidžius dangų pjaustys SU-26M ir šiemet naujai įsigyto dviviečio Extra 300 sparnais. Su lietuve šeimą sukūręs C. Talonas figūras atliks lėktuvu CAP-232. Lietuvos pirmenybėse sportininkas dalyvaus svečio teisėmis. Aerodrome taip pat vyks VGTU AGAI Taurės akrobatinio skraidymo varžybos pagal A kategorijos programą. Jose dalyvaus pradedantieji akrobatinio skraidymo pilotai ir šios sporto šakos senjorai. Skrydžiai Kyviškių aerodrome vyks šeštadienį ir sekmadienį nuo 10.30 val. Dvi dienas pilotai įgūdžius rodys privalomoje ir dvejose nežinomose programose. Nugalėtojus žadama paskelbti sekmadienį 15.00 val. Nugalėtojui ir prizininkams atiteks ne tik apdovanojimai, bet ir tiesioginiai kelialapiai į Europos standartinės kategorijos akrobatinio skraidymo čempionatą, kuris vyks Čekijoje rugpjūčio 5-13 dienomis. Praėjusiais metais Lietuvos akrobatinio skraidymo absoliučiu čempionu tapo E. Meleckis. Tai buvo dešimtas toks titulas lakūno karjeroje.