Rusai pirmavo 2:0 po Vladislavo Gavrikovo (3) ir Kirilo Kaprizovo (5) įvarčių, bet dar pirmajame kėlinyje rezultatą išlygino tikslūs slovakų Peterio Olvecky (17) ir Martino Bakošo (18) įvarčiai. Pergalingą įvartį 49-ąją min. pelnė slovakas Peteris Čerešnakas.  Kitose grupės rungtynėse užfiksuota dar viena staigmena. Slovėnijos rinktinė po pratęsimo netikėtai 3:2 (0:1, 0:1, 2:0; 1:0) nugalėjo ketvirtąją vietą 2014 metų Sočio olimpinėse žaidynėse užėmusią JAV komandą. 18-ąją min. amerikiečius į priekį išvedė Brianas O'Neillas, o antrajame kėlinyje (33 min.) rezultatą padvigubino Jordanas Greenway'us. Visgi slovėnai nepasidavė ir po Jano Urbaso (46) ir Jano Mursako (59) įvarčių trečiajame kėlinyje išlygino rezultatą. Pratęsime sužaidus vos 38 sek., pergalingą įvartį pelnė tas pats J. Mursakas. Olimpiniame vyrų ledo ritulio turnyre dalyvauja 12 komandų. Olimpinėse žaidynėse nedalyvauja Šiaurės Amerikos Nacionalinės ledo ritulio lygos (NHL) žaidėjai.