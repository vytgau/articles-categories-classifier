Moterų įskaitoje taip pat Lietuvą atstovaujanti Milda Eidukevičiūtė po dviejų dienų užima 34-ą poziciją, vyrų įskaitoje Domantas Juškevčius užima 42-ąją, Airidas Rutkauskas – 45 poziciją. „Pasaulio čempionatas yra tos varžybos, kur susirenka stipriausi pasaulio sportininkai – čempionai, olimpiečiai. Jei reitinguotume, aukščiau yra nebent olimpinės žaidynės. Turint tai mintyje, turbūt akivaizdu, kad buriuoti pirmajame dešimtuke yra puikus pasiekimas. Jei sportininkas sugeba įsiveržti ir į pirmųjų trejetą, tai rodo iš tiesų gerą jo pasirengimą. Belieka palinkėti, kad likusios varžybų dienos būtų ne mažiau sėkmingos“,– įkvepiančia pirmenybių pradžia džiaugėsi Lietuvos „Laser“ jachtų klasės asociacijos prezidentas Adomas Janulionis. Pasak jo, šiame čempionate su itin didele konkurencija susiduria moterų įskaitos buriuotojos, mat „Laser Radial“ yra jų olimpinė klasė. Tai reiškia, kad į pasaulio čempionatą susirenka iš tiesų stipriausios buriuotojos, besiruošiančios kovoti ir dėl olimpinio medalio. Šis suaugusiųjų „Laser Radial“ pasaulio čempionatas vyksta Medemblike, Olandijoje, kur vos prieš savaitę pasibaigė pasaulio jaunimo (iki 19 metų) „Laser Radial“ čempionatas. Jame Radvilas Janulionis pateko į auksinį laivyną (pasaulio stipriausiųjų 70-tuką) ir galutinėje įskaitoje užėmė 44 vietą. Čempionatas vyks iki rugpjūčio 26 dienos. Kol kas moterų įskaitoje pirmauja belgė Evi Van Acker, vyrų įskaitoje – švedas Axelis Rahmas.