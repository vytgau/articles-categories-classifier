„Palangos“ futbolininkai paskutiniojo – 28-ojo – turo rungtynėse namuose 3:1 (2:1) nugalėjo „Trakų B“ ekipą ir iš viso surinko 61 tašką. Šeimininkams įvarčius pelnė Mantas Rusys (18 min.), Donnellis Moukanza (64) bei Rokas Gecevičius (87). „Trakų B“ ekipoje, kuri su 33 taškais liko 11-a, pasižymėjo Simonas Jurgilas (30). Antrą vietą I lygoje užėmė ir dėl teisės žaisti A lygoje su Kauno „Stumbru“ galės kautis Gargždų „Bangos“ (59 tšk.) klubas. Gargždiškiai šeštadienį išvykoje 4:0 pranoko „Utenio B“ ekipą. Bronzos medaliai atiteko Vilniaus „Vyčio“ (54 tšk.) futbolininkams, kurie namuose 2:1 įveikė Kėdainių „Nevėžį“. Vos 2 taškais nuo vilniečių atsiliko ketvirtą poziciją užėmęs Alytaus „DFK Dainavos“ klubas. Lietuvos futbolo I lygoje varžėsi 15 komandų.