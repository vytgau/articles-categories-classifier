Savaitei į Lietuvą atvykęs sportininkas susitikimo metu pasakojo apie profesionalaus tenisininko duoną ir davė vaikams patarimų, kaip pasiekti užsibrėžtų tikslų sporte. R. Berankis ne tik dalinosi savo patirtimi, bet ir įkvėpė jaunąją tenisininkų kartą treniruočių metu stengtis dar labiau tam, kad ateityje jie savo rezultatais galėtų garsinti Lietuvos vardą. Po įdomios diskusijos ir pokalbių sekė treniruotė. Jos metu visi susirinkę vaikai galėjo išbandyti savo jėgas prieš geriausią Lietuvos tenisininką. Pats R. Berankis po susitikimo ir treniruotės su vaikais kalbėjo, kad jam visuomet smagu atvykti į SEB areną ir pasimatyti jaunąja tenisininkų karta. „Džiugu matyti smagiai nusiteikusius, motyvuotus ir mylinčius šią sporto šaką vaikus – tai reiškia, kad teniso ateitis Lietuvoje yra šviesi. Svarbiausia sunkiai dirbti, visuomet savyje atrasti motyvacijos ir niekuomet nenuleisti rankų“, – po susitikimo su Vilniaus teniso akademijos auklėtiniais kalbėjo R. Berankis. Pats sportininkas savaitgalį išskrenda į Prahą, kur pradės pasiruošimą grunto sezonui. 