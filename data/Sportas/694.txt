Šeštadienį Vilniaus „Siemens“ arenoje tarptautiniame bušido turnyro „KOK 2018 Vilnius“ T. Pakutinskas surems pirštines su varžovu iš Ukrainos. „Ruošiuosi labai rimtai. Man padeda patys geriausi kovotojai iš Baltarusijos. Pamėgau važinėti į stovyklas, mokytis naujų dalykų, – šypteli kovotojas. – Keliauju, kaupiu patirtį, noriu būti kuo įvairiapusiškesnis ringe. Noriu viską išmokti“. Pasak T. Pakutinsko, svarbiausia šįkart bus nenuvertinti savo varžovo. „Viskas pasimatys, kai įlipsiu į ringą. Mačiau kelias savo varžovo kovas. Jis mėgsta kovoti stovėsenoje. Matysime, jei man nesiseks stovėsenoje, bandysiu viską perkelti į parterį, kur tikiuosi sėkmingai baigti kovą“, – kalbėjo kovotojas. Kovinio sporto mėgėjai jau puikiai pažįsta vilnietį ir puikiai atpažįstą jo išėjimo į ringą muzikinį takelį. Šįkart T. Pakutinskas teigė besiruošiantis visus nustebinti. „Manau, kad žiūrovai tikrai nustebs, juos gali ištikti šokas, – nusišypsojo kovotojas. – Jeigu pavyks mano planas, visi bus šokiruoti. Tikrai yra, ko laukti“. 