Madrido „Real“ nepaliko vilčių Turino „Juventus“ ekipai ir sutriuškino varžovus jų pačių aikštėje 3:0 (1:0). „Senoji senjora“ gali džiaugtis, kad rungtynių pabaigoje nepraleido dar daugiau įvarčių, nes progų didinti triuškinančią persvarą svečiai turėjo ne vieną. Antrasis Cristiano Ronaldo įvartis nepaliko abejingų: smūgis per save tokiose rungtynėse yra vienas gražiausių šiame sezone ir paties portugalo karjeroje. „Real“ atakų lyderis prisipažino nesitikėjęs įmušti tokio antrojo įvarčio. „Tai buvo puikus smūgis. Ką aš galiu pasakyti? Fantastika“, – po rungtynių šypsojosi C. Ronaldo. „Aš nesitikėjau įmušti tokio įvarčio“, – prisipažino dublio autorius. „Bet pakalbėkime apie rungtynes. Aš manau, mačas buvo nuostabus. Pelnėme tris įvarčius pajėgiai „Juventus“ ekipai. Mes žaidėme lyg iš natų ir, žinoma, džiaugiuosi padėdamas komandai, pasižymėjau dukart, buvo puikus vakaras“, – po rungtynių kalbėjo 33-ejų C. Ronaldo. Madrido ekipos strategas Zinedine Zidane'as juokavo, kad jo puikus smūgis 2002 m. Čempionų lygos finale prieš Lėverkuzeno „Bayer“ buvo geresnis, nei šis antrasis Ronaldo įvartis į „Juventus“ vartus. „Sužaidėme puikų mačą. Laimėti Turine 3:0 nėra taip paprasta. Mes negalime atsipalaiduoti antrame mače, mes „Juventus“ taip lengvai nepasiduos. Ronaldo įvartis per save? Mano smūgis Glazge buvo įspūdingesnis, nei šis!“, – spaudos konferencijoje juokavo Z. Zidanas. 2002 m. Čempionų lygoje triumfavo „Real“ pasiekusi pergalę 2:1 prieš „Bayer“, o Zidano pergalingas įvartis laikomas vienu gražiausiu šio turnyro istorijoje.  „Ronaldo yra puikios sportinės formos ir komandos draugai šalia jo yra laimingi. Isco? Jis labai svarbus kraštuose, pirmasis įvartis krito būtent po jo perdavimo. Esu patenkintas ir rezultatu, ir komandos pasirodymu šiame mače“, – surimtėjęs teigė Z. Zidane'as. Centro gynėjas Sergio Ramosas praleis atsakomąsias rungtynes dėl gautos geltonos kortelės, tačiau dėl to labai neliūdėjo. „Atsižvelgiant į rezultatą, galbūt yra geriausia praleisti atsakomąjį mačą. Tad nėra taip ir blogai! Galėjome laimėti didesniu skirtumu ir visus reikalus sutvarkyti Turine, dabar pradėtą darbą sėkmingai turėsime užbaigti namuose. Ronaldo įvartis per save? Tai – fantastika. Jis nusipelnė sirgalių pagarbos įrodydamas, kad tokiame lygyje žaidžia jau eilę metų. Jis yra neįtikėtinos sportinės formos. Viskas Turine buvo nuostabu, tačiau pradėtą darbą turime užbaigti namuose“, – teigė Sergio Ramosas. Tuo metu Gianluigi Buffonas, panašu, ir šiemet turės atsisveikinti su svajone rankose laikyti Čempionų lygos trofėjų. „Mes matėme, kas yra Ronaldo. Neįtikėtino talento žaidėjas, kuris kartu su Lioneliu Messi gali būti lyginamas su Maradona ar Pele. Jaučiuosi liūdnai, bet aiškia galva turiu pripažinti rezultatą ir pasveikinti varžovus su puikiomis rungtynėmis“, – kalbėjo 40-ies „Juventus“ vartininkas, kurio šlovingoje karjeroje trūksta tik Čempionų lygos trofėjaus. Legenda vasarą turėtų padėti tašką savo profesionalo karjeroje. „Juventus“ strategas Massimiliano Allegri teigė, kad jo vadovaujama ekipa pirmą rungtynių valandą žaidė gerai, tačiau fortūna lydėjo svečius. „Negalima kaltinti mano vaikinų. Mes susidūrėme su ypatinga komanda, kurios gretose, ko gero, geriausias pasaulio žaidėjas. Turime pakelti galvas aukštyn ir galvoti apie ateitį ir lygą. Pirmą valandą žaidėme gerą futbolą, tačiau viskas atsisuko prieš mus. Jie tikrai nepalieka jokių vilčių, antraip per pastaruosius metus nebūtų tiek laimėję ir pasiekę“, – po rungtynių kalbėjo „Juventus“ strategas. Atsakomosios šių porų rungtynės bus žaidžiamos balandžio 11 d. atitinkamai Madride ir Miunchene. C. Ronaldo taiklūs smūgiai koregavo jo įspūdingą asmeninę statistiką ir pagerino ne vieną Čempionų lygos rekordą. * 445 įvarčiai per 430 rungtynių „Real“ sudėtyje (visuose turnyruose) * 119 įvarčių Čempionų lygoje (visų laikų geriausias rezultatas) * 14 įvarčių šiame ČL sezone * Ronaldo Čempionų lygoje įvarčius muša 10 rungtynių iš eilės (naujas rekordas) * Ronaldo įvarčius muša paskutinėse 6 Čempionų lygos rungtynėse su „Juventus“ Rezultatas „Juventus“ 0 – 3 „Real“ 3' Cristiano Ronaldo [0-1] 64' Cristiano Ronaldo [0-2] 66' Paulo Dybala [„Juventus“] – pašalintas iš aikštės 72' Marcelo [0-3] 