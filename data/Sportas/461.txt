Kaip praneša „Sun Hung Kai/Scallywag“ įgula, britas ketino eiti į jachtos priekinę dalį, kad sureguliuotų burę ir atsisegė saugos virvę. Netrukus J. Fisherį pagavo banga ir nuplovė per bortą. Nelaimėlio kolegos spėja, kad vyras trenkėsi į laivo korpusą ir už borto atsidūrė jau būdamas be sąmonės. Septintasis „Volvo Ocean Race“ etapas laikomas vienu pavojingiausių, nes dalyviams tenka grumtis su itin neramiu pietinio vandenyno vandeniu. Jau antradienį lenktynių organizatoriai pranešė, kad nebeturi vilties rasti gyvą iškritusį buriuotoją, o jo komandos pastangos jį surasti yra bergždžios. 13-oji prestižinė „Volvo Ocean Race“ regata prasidėjo praėjusių metų spalio 22 dieną Alikantėje. Įveikę 45 tūkst. jūrmylių aplink pasaulį dalyviai po 8 mėnesių finišuos birželį Hagoje.