Tą patvirtino ir dabartinė lygos galva – Marijampolės "Sūduvos" prezidentas Vidmantas Murauskas. Dar 2017 m. balandį iš organizacijos prezidento pareigų pasitraukė Deividas Šemberas, o kartu su juo – direktorius Karolis Kalvaitis. Tada naujuoju lygos valdybos pirmininku ir tapo V.Murauskas. Laikinojo lygos direktoriaus pareigas iš pradžių užėmė Meda Piečytė, vėliau - Kęstutis Karpavičius. R.Davidovičius yra pasaulinės turto valdymo paslaugas teikiančios bendrovės „Lewben group“ verslo plėtros vadovas bei Azijos ir Ramiojo vandenyno padalinio vadovas. „Lewben group“ Azijos ir Ramiojo vandenyno padalinys yra įsikūręs Filipinų sostinėje Maniloje. Jis yra gerai žinomas regbio pasaulyje. 2016 jis buvo antrai kadencijai perrinktas Lietuvos regbio federacijos prezidentu. Pats R. Davidovičius žaidžia futbolą mėgėjų Sekmadienio futbolo lygoje. Taip pat mėgėjiškai krepšinį „Lewben group“ komandoje. „Jūs įvardijamas, kaip pagrindinis kandidatas į A lygos vadovus“, – pradėjome pokalbį su R. Davidovičiumi. – Taip, neišsisukinėsiu, tai yra tiesa. Ta informacija, kuri anksčiau buvo pasirodžiusi žiniasklaidoje yra teisinga, patvirtinu tai. – Ar tapęs A lygos vadovu žadate atsisakyti regbio federacijos prezidento posto? – Ne. Žadu būti ir ten, ir ten. Tai juk nesikerta. Abiejuose postuose dirbsiu visuomeniniais pagrindais. Pagrindinis iššūkis bus laikas, o jį, manau, pavyks suderinti. – Taip pat jūs turite ir darbą tolimuosiuose Filipinuose. – Matot, iš futbolo ir regbio aš uždirbu ir uždirbsiu lygiai nulį. Tad man reikia uždirbti pinigų gyvenimui. Todėl taip pat rūpinuosi ir verslo reikalais. – Užteks laiko futbolui, regbiui ir verslui pasaulio pakraštyje? – Žinote, po poros metų aš ir papasakosiu, kaip man pavyko suderinti tai ką sakote, kitą futbolo projektą, kuriame dalyvauju - „Navigatorių“ mėgėjų komandos veiklą, ir šeimą. Manau, kad reikia susidėlioti prioritetus ir koncentruotis į esmę. Tai man yra tiesiog vadybinis iššūkis. Esu iš tokių žmonių, kurie vienu metu daro du ir daugiau darbų ir visur suspėja. – Kaip matote būsimą darbą A lygos prezidento poste? – Gal apie tai dar kiek per anksti kalbėti... Manau, po kelių mėnesių galėsiu į šį klausimą atsakyti plačiau. Dabar dar reikia viską susidėlioti. – Suprantu, bet ar jūs dabar matote, ką galite pagerinti, ką galite duoti naujo lygai? – Jeigu netikėčiau, kad kažką galiu pagerinti, tai kam ten eiti? Organizacija, komunikacija, komercija – tikiu, kad šiose srityse rasčiau, kaip padėti. Nors šiaip per kelis pastaruosius metus visus šios sritys yra gerokai pajudėję į priekį, palyginus su tuo, kas buvo A lygoje anksčiau. Atėjo Deividas Šemberas – davė pliusą, atėjo Vidmantas Murauskas – davė pliusą, klubai patobulėjo ir šiemetiniai jų rezultatai Europos turnyruose tą rodo. Ir prideda visai lygai teigiamo įvaizdžio. Todėl dabar labai svarbu tai išnaudoti ir augti toliau visose srityse. – Kada turėtumėte oficialiai tapti A lygos vadovu? – Konkretaus laiko negalėčiau pasakyti. Tai turėtų įvykti vasarį-kovą. – Jau prasidėjus A lygos sezonui? –Taip. Bet aš ir dabar seku, kas vyksta ir A lygos pulsą stengiuosi žinoti. Taip nebus, kad sezonas startuoja ir aš pasijungiu nuo nulio.