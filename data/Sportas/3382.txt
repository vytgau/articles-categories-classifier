Rungtynių pradžioje abi komandos keitėsi išpuoliais, bet 11 minutę rumunės išsiveržė į priekį. Po perdavimo iš krašto Madalina Boros atsidengė ir tiksliai smūgiavo į Aušros Klevečkaitės ginamus vartus. Kraujo skonį pajutusios viešnios nubaudė Lietuvos komandą antru įvarčiu kontratakoje po mažiau nei dešimtis minučių. Oana Negrea prasiveržė kairiuoju kraštu ir perdavė kamuolį nuo galinės linijos iki baudos aikštelės vidurio, kur M. Boroš vėl pasinaudojo savo šansu. Lietuvos rinktinė nesiruošė pasiduoti ir bandė ieškoti galimybių priekyje. Iš pradžių ambicingą sprintą atliko Gabija Gedgaudaitė, kurios akistatoje su vartininke triumfavo varžovė, o Paulinos Potapovos bandymas iš tolimos distancijos tuščius vartus buvo netikslus. 40 minutę M. Boroš galėjo įtvirtinti savo „hat-tricką“ baudos smūgio epizode, bet rumunė sudrebino vartų skersinį. 44 minutę buvo skirtas vienuolikos metrų baudinys į Rumunijos vartus, kai po kontakto su vartininke griuvo G. Gedgaudaitė. Rezultatą tiksliu smūgiu sušvelninti pavyko L. Vaitukaitytei.  Po pertraukos lietuvės turėjo iniciatyvą savo rankose. Jau pirmąją minutę L. Vaitukaitytė buvo puikiai išvesta prieš vartininkę, bet lietuvė vietoje smūgio pasirinko perdavimą, kuris buvo netikslus. Vėliau įvarčio autorė baudos smūgiu rimtai pagrasino svečių vartams, bet vartininkė blokavo jos bandymą. Visgi Lietuvos ekipos spaudimas nedavė vaisių, o 68 minutę rumunės surengė kontrataką, po kurios buvo skirtas vienuolikos metrų baudinys į mūsų komandos vartus, kai ranka sužaidė Deimantė Griesiūtė. Baudinį realizavo M. Boroš. Neilgai trukus Rumunija įmušė ir ketvirtą įvartį. Nicole Piperea prie baudos aikštelės prieigų įspūdingai smūgiavo kamuolį į tolimąjį vartų kampą ir nepaliko vilčių vartininkei. 79 minutę rumunės liko žaisti dešimtiese. Už paskutinės vilties pražangą raudona kortele buvo nubausta Kata Peter, kuri aikštėje praleido tik dvi minutes. Lietuvės toliau bandė ieškoti spragų oponenčių gynyboje ir kovėsi iki galo. Bet išnaudoti pranašumo nepavyko ir rungtynės baigėsi pralaimėjimu 1:4. Ketvirtadienį Lietuvos rinktinė žais paskutines atrankos 3-iosios grupės rungtynes su Slovakijos bendraamžėmis. Šiuo metu lietuvės neturi surinkusios nė taško, bet pergalė trijų įvarčių skirtumu padėtų ekipai užimti antrą vietą atrankos grupėje ir taip žengti į kitą etapą. Rungtynių statistika: Lietuva WU-19 – Rumunija WU-19 1:4 (1:2). Alytaus SRC stadionas Teisėja – Graziella Pirriatore. Įvarčiai: 12 min. M. Boroš (0:1), 20 min. M. Boroš (0:2), 45 min. L. Vaitukaitytė (1:2, 11 m), 68 min. M. Boroš (1:3, 11 m), 70 min. N. Piperea (1:4). Įspėta: 57 min. T. Krall (Rumunija). Pašalinta: 79 min. K. Peter (Rumunija). Lietuva: Aušra Klevečkaitė (90+4 min. Emilija Kaselytė), Viktorija Čiapaitė (27 min. Miglė Stankevičiūtė), Paulina Narbutaitė, Deimantė Griesiūtė, Paulina Potapova, Gabija Gedgaudaitė, Anika Kyžaitė, Justina Baltrūnaitė (69 min. Alina Neznanova), Indrė Apkevičiūtė, Urtė Šmigelskaitė, Liucija Vaitukaitytė. Atsargoje: Gintarė Blažytė, Ieva Lidikauskaitė, Simona Rumčikaitė, Ema Buivydaitė, Evelina Petrauskaitė.