Čempiono titulo gynybą pradėjusiam L. Hamiltonui nosį nušluostęs vokietis aplenkė jį lenktynių viduryje. S. Vettelis kiek vėliau stojo techninio aptarnavimo zonoje ir po sustojimo sugebėjo grįžti į trasą prieš pat britą. „Aišku, mums šiek tiek pasisekė, bet pergalė yra pergalė. Tai yra gera sezono pradžia, motyvuojanti prieš artėjančias kovas“, – sakė S. Vettelis. Melburne kvalifikaciją laimėjusi ir iš pirmos starto pozicijos lenktynes pradėjusi „Mercedes“ žvaigždė turėjo tenkintas antrąja vieta. „Sveikinu Sebą ir „Ferrari“. Jie šiandien atliko geresnį darbą. Mano tempas buvo geras, lenktynių pabaigoje sukūriau spaudimą, bet rezultato tai nedavė“, – apgailestavo L. Hamiltonas. Ant paskutinio apdovanojimų pakylos laiptelio užlipo antrasis „Ferrari“ pilotas Kimi Raikkonenas. „Manau, kad man pavyko visuose ratuose išlaikyti solidų greitį, bet aplenkti varžovus yra sudėtinga. Pasitenkinsiu trečia vieta, aš esu laimingas dėl savo bolido“, – po lenktynių sakė santūrusis K. Raikkonenas. Don't even think about it, Seb 😂 🍾#AusGP #F1 pic.twitter.com/Ja65BypHyO — Formula 1 (@F1) March 25, 2018  Suomis išlaikė už savęs „Red Bulll“ australą Danielį Ricciardo, o tarp jo ir šeštoje vietoje finišavusio jo komandos draugo Maxo Verstappeno įsiterpė aukštą penktąją vietą užėmęs „McLaren“ veteranas Fernando Alonso. Pirmajame dešimtuke – du „Renault“ pilotai. Nico Hulkenbergas finišavo septintas, o Carlosas Sainzas – dešimtas. Kvalifikacijoje bolidą sudaužęs Valtteri Bottas lenktynes baigė aštuntoje pozicijoje, už savęs palikdamas devintoje vietoje likusį antrąjį „McLaren“ pilotą Stoffelį Vandoorne'ą. Labiausiai nepasisekė „Haas“ ekipai. Sėkmingai startavę jos pilotai Kevinas Magnussenas ir Romainas Grosjeanas iki lenktynių vidurio laikėsi pirmojo dešimtuko viduryje, bet dėl nesėkmingų sustojimų techninio aptarnavimo zonoje vienas po kito dviejų ratų intervale turėjo pasitraukti iš kovos. Dėl trasoje sustojusio R. Grosjeano bolido kurį laiką lenktynės vyko už saugos automobilio. Dėl gedimų nefinišavo ir „Williams“ rusas Sergejus Sirotkinas, „Toro Rosso“ prancūzas Pierre'as Gasly bei „Sauber“ švedas Marcusas Ericssonas. Greičiausią lenktynių ratą nuvažiavo D. Ricciardo. Antrasis F-1 čempionato etapas (iš 21) – Bahreino „Grand Prix“ lenktynės – vyks balandžio 8 dieną.  Pirmojo etapo rezultatai. 1. Sebastian Vettel (Vokietija, „Ferrari“) 2. Lewis Hamilton (D. Britanija, „Mercedes“) +5,036 sek. 3. Kimi Raikkonen (Suomija, „Ferrari“) +6,309 4. Daniel Ricciardo (Australija, „Red Bull“) +7,069 5. Fernando Alonso (Ispanija, „McLaren“) +27,886 6. Max Verstappen (Olandiija, „Red Bull“) +28,945 7. Nico Hulkenberg (Vokietija, „Renault“) +32,671 8. Valtteri Bottas (Suomija, „Mercede“) +34,339 9. Stoffel Vandoorne (Belgija „McLaren“) +34,921 10. Carlos Sainz (Ispanija, „Renault“) +45,722 11. Sergio Perez (Meksika, „Force India“) +46,817 12. Esteban Ocon (Prancūzija, „Force India“) +1.00,278 13. Charles Leclerc (Monakas, „Sauber“) +1.15,759 14. Lance Stroll („Williams“) +1.18,288 15. Brendon Hartley („Toro Rosso“) +1 ratas – . Romain Grosjean (Prancūzija, „Haas“) nefinišavo – . Kevin Magnussen (Danija, „Haas“) nefinišavo – . Pierre Gasly (Prancūzija, „Toro Rosso“) nefinišavo – . Marcus Ericsson (Švedija, „Sauber“) nefinišavo – . Sergej Sirotkin (Rusija, „Williams“) nefinišavo.