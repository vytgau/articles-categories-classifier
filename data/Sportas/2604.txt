Olandų rinktinę galima pavadinti Pasaulio vandensvydžio vidutinioke, kuri dar niekada nėra iškovojusi trofėjaus Senojo Žemyno čempionate. Arčiausiai medalių olandai buvo 1974-aisiais, kai buvo iškovota 4-oji vieta. Vis dėlto, Nyderlandų rinktinė – bene stipriausia vandensvydžio komanda, su kuria teks varžytis jaunai Lietuvos rinktinei. „Labai pajėgi, po daugelio metų vėl kylanti rinktinė, kuri buvo tik per žingsnį nuo patekimo į Rio de Žaneire vykusias Olimpines žaidynes. Teks tinkamai motyvuoti mūsų komandą ir stipriai pasiruošti psichologiškai“, – Nyderlandų rinktinę įvertino ir savo komandai tikslus iškėlė Lietuvos rinktinės vyr. treneris Nerijus Papaurėlis. Po ištrauktų burtų, Nyderlandų rinktinės vyr. treneris Robinas van Galenas nestokojo optimizmo, tačiau Lietuvos rinktinę gerbia. „Negalima nuvertinti nė vieno varžovo, tačiau matydamas savo komandos lygį, pasiruošimą ir tobulėjimą esu įsitikinęs, kad turėtume lengvai prasibrauti į Europos čempionatą“, – mintimis dalijosi R. van Galenas. Pirmosios rungtynės vyks svečiuose vasario 24 d., atsakomasis mačas – kovo 3 d. Lietuvoje. Kol kas nenuspręsta, kuriuose miestuose vyks atrankos mačai, tai paaiškės artimiausiu metu. Europos vandensvydžio čempionatas vyks Barselonoje kitų metų liepos 14-28 d.