Šiose Europos pirmenybėse aukso medalius 50 m bei 100 m plaukimo krūtine rungtyse iškovojusi Rūta Meilutytė sekmadienį turėjo startuoti ir 200 m distancijoje, tačiau taupydama jėgas po ligos nusprendė šio starto atsisakyti. Pirmasis iš lietuvių sekmadienį savo pasirodymą pradėjo Gytis Stankevičius, dalyvavęs 50 m plaukimo nugara rungtyje. Atrankoje jis nuplaukė distanciją per 24,95 sek. ir užėmė 40-ąją vietą. „Asmeninio rezultato nepasiekiau, bet ryte visai neblogai plaukiau. Čia sprintas, reikia viską idealiai daryti. Šiek tiek startą gal pavėlavau ir finišą su ranka nelabai pataikiau. Nieko, ateityje bus geriau“, – po plaukimo kalbėjo G. Stankevičius. 200 m plaukimo peteliške rungtyje į finalą nepateko Deividas Margevičius bei bronzos ir aukso medalius Danijoje (200 m laisvuoju stiliumi ir 200 m nugara) jau laimėjęs Danas Rapšys. D. Rapšys ketvirtajame atrankos plaukime finišavo per 1 min 54.35 sek ir taip pagerino sau priklausiusį Lietuvos rekodą. D. Markevičius penktajame plaukime užėmė penktąją vietą finišuodamas per 1 min 55.30 sek ir užfiksuodamas asmeninį karjeros rekordą. Lietuviai šioje rungtyje užėmė atitinkamai 11-ąją ir 14-ąją vietas. „Gal reikėjo anksčiau pradėti varyti, nes pabaigoje jėgų dar nemažai liko. Ryte, paskutinę dieną tokiu rezultatu plaukti yra žiauriai gerai. Taip jaudinausi, labai sunku plaukti peteliške, viskas gerai“, – kalbėjo D. Rapšys. Į kovą dėl finalo stojo Lietuvos vyrų estafetės komanda: Giedrius Titenis, D. Rapšys, D. Margevičius ir Simonas Bilis. Jie finišavo per 1 min 34.91 sek. bei liko per plauką nuo stipriausiųjų aštuoneto – buvo užimta devintoji vieta. Iki finalo lietuviams pritrūko 0,19 sek. Tiek už juos pranašesni buvo Nyderlandų plaukikai. „Finalo tikėjomės, vakare būtų buvę geriau“, – sakė D. Rapšys ir S. Bilis. Estafetės atrankoje geriausią laiką pademonstravo Baltarusija (1:32.29), Rusija (1:32.87) ir Vokietija (1:33.44).  Vienintelis vakarinėje sekmadienio programoje dalyvausiantis lietuvis bus S. Bilis, kuris šeštadienį sėkmingai pasirodė 100 m plaukimo laisvuoju stiliumi pusfinalyje bei žengė į finalą. Jo pradžia – 18.23 val. Lietuvos plaukikų planuojami startai ir rezultatai Europos čempionate Kopenhagoje: Rūta Meilutytė: 50 m (29,36 sek. – 1 vieta), 100 m (1.03,79 – 1 vieta), 200 m krūtine; Giedrius Titenis: 50 m (26,90 – 18 vieta),100 m (58,08 – 11 vieta), 200 m (2:06.92 NR – 11 vieta) krūtine; Andrius Šidlauskas: 50 m (27,31 – 35 vieta), 100 m (57,96 PB – 10 vieta), 200 m (2.08,96 – 21 vieta) krūtine; Danas Rapšys: 200 m nugara (1.49,06 NR – 3 vieta), 100 m (47,73 PB – 20 vieta), 200 m laisvuoju stiliumi (1.40,85 NR – 1 vieta), 200 m peteliške (1:54,35 LR – 11 vieta); Gytis Stankevičius: 50 m (24,95 – 40 vieta),100 m (53,10 PB – 34 vieta), 200 m (1.55,97 PB – 21 vieta) m nugara; Simonas Bilis: 50 m (21,32 – 12 vieta), 100 m laisvuoju stiliumi; Povilas Strazdas: 100 m (49,28 – 60 vieta), 200 m (1.47,51 – 35 vieta) laisvuoju stiliumi, 100 m (55,14 – 31 vieta), 200 m kompleksiniu plaukimu (1.59,51 – 29 vieta); Deividas Margevičius: 50 m (22,97 – 14 vieta),100 (51,83 PB – 25 vieta), 200 m peteliške (1:55,30 – 14 vieta); Tadas Duškinas: 100 m (52,03 – 27-28 vieta), 50 m peteliške (23,29 – 23 vieta), 50 m laisvuoju stiliumi (21,69 PB – 23 vieta) Ugnė Mažutaitytė: 100 m (1.01,52 – 39 vieta) ir 200 m (2.08,33 – 12 vieta) nugara; Vyrų estafetė: 4x50 kompleksiniu plaukimu (1:34,91 – 9 vieta); * NR - Lietuvos rekordas, PB - asmeninis rekordas