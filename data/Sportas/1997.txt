„Renkuosi kelią, kuris, mano galva, yra sudėtingesnis nei tas, kuriuo ėjau iki šiol. Būti sportininku, girdėti skambantį šalies himną yra neįkainojamas jausmas, tad nuo šiol dėsiu visas pastangas, kad šis jausmas aplankytų kuo daugiau mūsų sporto bendruomenės atstovų“, - sakė LPOK prezidentas. M. Biliaus teigimu, vadovavimas besikeičiančiam Lietuvos parolimpiniam komitetui reikalauja vis daugiau laiko bei resursų, o tai ganėtinai sunkiai suderinama su sportininko gyvenimo ritmu. „Prioritetų nustatymas ir laiko valdymas visuomet buvo vieni svarbiausių mano gyvenime. Šiandien esu tikras, kad ateina laikas pakovoti dėl ateities sportininkų medalių, o ne savo. Esu be galo dėkingas visiems už palaikymą, kurį jutau visos savo sportinės karjeros metu, tad dabar labai noriu paprašyti jį skirti viso šalies parolimpinio sporto palaikymui. Tvirtai tikiu, kad netrukus pamatysime naujus veidus, talentus, kurie savo pasiekimais garsins šalį net stipriau nei pavyko man pačiam“, - sakė M. Bilius. Anot sportininko, LPOK netrukus sporto gerbėjams pristatys ilgalaikius tikslus, kurių įgyvendinimui būtinas maksimalus visos LPOK vadovybės įsitraukimas. „Visuomet kėliau ir toliau kelsiu pačius sudėtingiausius tikslus tiek sau, tiek kolektyvui, tad pasitraukimą iš sporto sieju su naujais tikslais, kuriuos netrukus pristatysime“, - sakė LPOK vadovas. M. Bilius į neįgaliųjų sportą pasuko po lemtingos automobilio avarijos 2009 metais JAV. 27 kaulų lūžius 58 vietose patyrusio ir dvi savaites komoje išbuvusio šiauliečio reabilitacija užtruko beveik metus. M. Bilius pirmuosius savo medalius neįgaliųjų sporte iškovojo 2011 metų IWAS pasaulio žaidynėse, kur pelnė du aukso apdovanojimus rutulio stūmimo ir disko metimo rungtyse. Lengvaatletis aukščiausio rango tarptautinėse varžybose iš viso iškovojo beveik dvi dešimtis medalių, o ryškiausiu karjeros akcentu M. Biliui tapo 2016 metų Rio de Žaneiro parolimpinės žaidynės, kuriose iškovojo auksas rutulio stūmime ir sidabrą disko metime. M. Biliaus pasiekimai ne kartą įvertinti valstybiniais apdovanojimais. 2014 metais šalies vadovė Dalia Grybauskaitė M. Bilių apdovanojo ordino „Už nuopelnus Lietuvai“ Riterio kryžiumi, o 2017 metais lengvaatlečiui įteiktas ordino „Už nuopelnus Lietuvai“ Komandoro kryžius.