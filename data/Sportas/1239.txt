„Pastarąsias pora dienų buvo kilusių minčių, kad taip gali nutikti. Prognozės buvo nekokios. Vėjas čia, kalno viršuje, labai stiprus“, – tikino 23-ejų metų kalnų slidininkė. Tai jau ne pirmos dėl įsisiautėjusio vėjo atidėtos Pjongčango žaidynių varžybos. Teko nukelti kalnų slidinėjimo vyrų greitojo nusileidimo lenktynes, moterų akrobatinio nusileidimo snieglentėmis rungtyje atsisakyta kvalifikacijos, šeštadienį buvo sutrikdytas vyrų šuolių su slidėmis finalas. Meteorologai prognozuoja, kad pirmadienį Pjongčange jutiminė temperatūra dėl vėjo gali viršyti minus 25 laipsnius. „Žinoma, tokie dalykai išmuša iš vėžių. Dar gerai, kad mūsų ten nelaikė pusę dienos“, – grįždama į olimpinį kaimelį sakė jau antrose olimpinėse žaidynėse dalyvaujanti I.Januškevičiūtė. Planuojama, kad moterų didysis slalomas vyks ketvirtadienį. Pjongčange I.Januškevičiūtės dar laukia slalomo rungtis. Ji numatyta trečiadienį. 