Lietuvos futbolo federacijos (LFF) Drausmės komitetas (DK) išnagrinėjo vasario 25 d. vykusių Lietuvos futbolo A lygos čempionato rungtynių tarp Vilniaus „Žalgirio“ ir „Kauno Žalgirio“ nuostatų pažeidimo atvejį. Šioms rungtynėms Vilniaus „Žalgiris“ komandos sudėtyje registravo gynėją Diego Oyarzuną, kuris paskutinių 2017 m. sezono A Lygos rungtynių su Marijampolės „Sūduva“ metu buvo nubaustas dviem geltonomis kortelėmis, kas prilygsta raudonai kortelei. LFF nuostatai teigia, kad raudonos korteles nuobauda reiškia futbolininko diskvalifikaciją sekančioms rungtynėms. LFF Drausmės kodekso nuostatų 10 str. 5 dalis teigia, jog visos nuobaudos, neįgyvendintos einamojo sezono metu, perkeliamos į kitą sezoną. LFF DK skyrė nuobaudą Vilniaus „Žalgiriui“ – techninį pralaimėjimą rezultatu 0:3 „Kauno Žalgiris“ naudai. Taip pat, vadovaudamasis LFF Drausmės kodekso nuostatų 202 punktu, DK pratęsė žaidėjo Diego Oyarzuno suspendavimą vienerioms rungtynėms. „Žalgiris“ turi teisę per septynias dienas apskųsti sprendimą Apeliaciniam komitetui, tad sprendimas nėra galutinis ir jokie keitimai turnyrinėje lentelėje iki galutinio sprendimo daromi nebus. Netrukus po LFF sprendimo savo atsaką davė ir Vilniaus „Žalgirio“ klubas. Jis nemato savo kaltės ir nesutinka su pergalės anuliavimu. Išplatintame pranešime sostinės klubas taip rašo: „2017 m. lapkričio 20 d. „Žalgiris“ gavo LFF DK pranešimą, kuriame nurodoma, jog „Žalgiriui“ skirta 150 eurų bauda, nes per vienerias rungtynes „Žalgirio“ komandai buvo parodytos 5 (penkios) geltonos ir 1 (viena) raudona kortelės. Tačiau apie drausmines sankcijas D.Oyarzunui komiteto pranešime nenurodoma. Nors LFF Varžybų nuostatų 198 punkte rašoma, jog „bet kokiu atveju LFF Drausmės komitetas, remdamasis Rungtynių protokolų įrašais, delegatų bei inspektorių ataskaitomis, skiria ir informuoja Klubus apie paskirtas drausmines nuobaudas.“ Nesulaukę iš LFF DK oficialaus pranešimo apie galimą D.Oyarzuno diskvalifikaciją „Žalgirio“ atstovai pasinaudojo varžybų nuostatų 199 punktu ir šių metų sausio mėnesį kreipėsi į LFF Varžybų ir licencijavimo departamento vadybininką bei Drausmės komiteto sekretorių prašydami patikslinti situaciją dėl D.Oyarzuno. Žalgiriečiai buvo užtikrinti, jog D.Oyarzunui drausminės sankcijos (vienerių rungtynių diskvalifikacija) naujame sezone negalios, tad jis gali būti registruotas 2018 m. A lygos 1 turo susitikimui. Vis dėlto, prieš rungtynes su „Kauno Žalgiriu“ registruodamas žaidėjus COMET (futbolo informacinė sistema) sistemoje, „Žalgirio“ vyr. trenerio asistentas Rolandas Džiaukštas pastebėjo, kad sistema neleidžia įtraukti į paraišką D.Oyarzuno. Susisiekus su LFF Varžybų ir licencijavimo departamento vadybininku bei DK sekretoriumi, pastarasis dar kartą patikino, kad tai yra COMET sistemos klaida. Netrukus D.Oyarzuno statusas COMET sistemoje pasikeitė ir futbolininkas buvo įtrauktas į rungtynių paraišką. Pažymėtina, kad šias korekcijas galėjo atlikti tik su COMET sistema dirbantis ir už jos funkcionavimą atsakingas LFF darbuotojas. Jei LFF nebūtų atlikę pakeitimų COMET sistemoje, žaidėjas net nebūtų registruotas ir, savaime suprantama, nežengęs į aikštę. FK „Žalgiris“ atsakingai pareiškia, kad šioje situacijoje savo kaltės neįžvelgia ir su LFF DK skirta nuobauda nesutinka. Klubas visus aukščiau paminėtus veiksmus atliko su LFF žinia ir pritarimu. „Žalgirio“ futbolo klubas artimiausiu metu ketina apskųsti šį LFF DK sprendimą LFF Apeliaciniam komitetui.“