„European Team Shield Championship 2017“ čempionate, kuriame kovojo 14 vyrų ir 11 moterų rinktinių, Lietuvos atstovai dalyvavo pirmą kartą. Mūsų šalies vyrų komandai atstovavo Juozapas Budrikis, Mindaugas Vaičius, Donatas Puodžiukynas ir Gediminas Markevičius. Pasak Lietuvos golfo federacijos (LGF) generalinio sekretoriaus Mindaugo Markevičiaus, ši pergalė tik įrodo, kad šalies golfo bendruomenė sparčiai žengia į priekį, o ateityje sieks dar aukštesnių tikslų. Lietuvos atstovų meistriškumu aktyviai domėjosi ir stebėjosi „The Royal and Ancient Golf Club of St Andrews“ (R&A) ir EGA atstovai. „Lietuva įsitvirtina Europos golfo žemėlapyje. Mūsų žaidėjai vis dažniau yra kviečiami varžytis su Europos geriausiais. Tai rodo mūsų pripažinimą ir patvirtina, kad nuoseklus bei kantrus darbas duoda rezultatą. Visgi vien šia pergale mes tikrai neapsiribosime. Mūsų ateities tikslai gerokai ambicingesni“, – teigia M. Markevičius. Pergalingą toną finalo varžyboms davė J. Budrikis, įveikęs savo varžovą T. Keremą. Visgi antrame mače M. Vaičiaus ir D. Puodžiukyno duetas turėjo pripažinti G. Mutlu ir A. Leono Keremo pranašumą. Finalo baigtis išsisprendė paskutinėje vienetų akistatoje, kurioje po paskutinių duobučių rezultatas buvo lygus – po 1,5 taško. Puikiu pirmu smūgiu pratęsimą pradėjęs G. Markevičius galiausiai įrodė savo pranašumą, o Lietuvos vyrų golfo rinktinė iškovojo istorinę pergalę. Kaip teigia rinktinės kapitonas D. Puodžiukynas, prieš varžybas komanda sau kėlė gerokai žemiškesnius tikslus, tačiau ketvirtfinalyje įveikusi Kipro rinktinę, komanda patikėjo savo galimybėmis žengti ant aukščiausio nugalėtojų pakylos laiptelio. „Žaidėme prieš gerokai labiau patyrusius priešininkus. Čempionato metu buvo daug įtampos. Padarėme porą strateginių klaidų, tačiau nesustojome ir kaip komanda augome visą čempionatą“, – sakė D. Puodžiukynas. „Lietuvai tokio lygio turnyre atstovavome pirmą kartą, tad mūsų neslėgė jokia įtampa. Žinojome, kad galime gerai pasirodyti ir tikėjome vieni kitais. Tikimės, kad tokios mūsų pergalės padės atkreipti dėmesį į Lietuvos golfo bendruomenę tiek Europoje, tiek Lietuvoje“, – sako G. Markevičius. Ši pergalė dar labiau sustiprino Lietuvos planus kitąmet „European Team Shield Championship“ čempionatą organizuoti mūsų šalyje. M. Markevičius įsitikinęs, kad tam turime visą reikalingą infrastruktūrą ir galime pakviesti geriausius Europos žemyno atstovus į Lietuvą. „Apie savo kandidatūrą rengti kitų metų čempionatą jau informavome Europos golfo asociaciją. Ji įvertins visų šalių paraiškas ir lapkričio mėnesį paskelbs, kas rengs čempionatą. Jau praėjusiais metais mūsų paraiška buvo įvertinta puikiai. Galiu drąsiai teigti, kad po šios vyrų rinktinės pergalės būsime favoritai“, – teigia M. Markevičius. Lietuvos moterų rinktinė Bulgarijoje užėmė devintą vietą.