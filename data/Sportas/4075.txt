Nužygiuoti iki lemiamos kovos pavyko pavienio irklo dvivietę irkluojančioms Vytautei Urbonaitei ir Kamilei Kralikaitei. 16-metės Lietuvos sportininkės pusfinalio pirmajame plaukime distanciją įveikė per 7 min. 39,61 sek. ir užėmė trečiąją vietą, kuri ir garantavo kelialapį į finalą. „Britės mus spaudė, bet kiekvieną kartą, kai jos save skatino, mes save irgi paskatindavome. Jos sako „go“, mes irgi „go“, – po finišo kalbėjo K. Kralikaitė. – Jautėme spaudimą, nes daug straipsnių perskaitėme, kad iš mūsų daug tikimąsi. Stengėmės tam nepasiduoti, o dabar labai džiaugiamės.“ Ketvirtąją vietą užėmusias ir į finalą neprasibrovusias brites mūsų irkluotojos aplenkė daugiau nei 3 sekundėmis, o pačios atsiliko nuo Graikijos (7.32,56) ir Vokietijos (7.35,12) komandų. Lemiama kova dėl pasaulio čempionato apdovanojimų V. Urbonaitės ir K. Kralikaikės laukia sekmadienį 11 val. 25 min. Merginos teigia, kad svarbiausia finale bus patekti į pirmąjį penketuką, nes tokia pozicija suteiktų kelialapį į jaunimo olimpines žaidynes, kurios kitais metais vyks Argentinoje. „Esame čia jauniausia komanda, todėl svarbiausia yra pelnyti kelialapį, – tęsė K. Kralikaitė. – Tada metus reikėtų sunkiai dirbti ir Argentinoje bandyti dominuoti.“  Kiti Lietuvos irkluotojai šeštadienio rytą dalyvavo pusfinaliuose dėl vietų C ir D finaluose. Šį tikslą pavyko pasiekti Dovydui ir Domantui Stankūnams (dvivietė be vairininko; 7.17,58; 3 vieta plaukime), Titui Mašanauskui ir Pauliui Černevičiui (porinė dvivietė; 6.49,83; 1 vieta), Viktorijai Vareikaitei ir Ievai Medelinskaitei (porinė dvivietė; 7.29,93; 1 vieta) bei Eglei Bezubovaitei (vienvietė; 8.21,68; 3 vieta). Tuo metu Pauliui Antanavičiui, Algirdui Staškevičiui, Augustinui Jankevičiui ir Valdui Venckui (keturvietė be vairininko; 7.05,84; 5 vieta) ir Kasparui Keršanskui (vienvietė; 7.37,78; 5 vieta) teks tenkintis startu D finale. C finale šiandien taip pat startuos ir porinę keturvietę irkluojantys Paulius Lukšas, Martynas Vaitkevičius, Gvidas Nienius bei Mantas Linkevičius. Lietuvių startų C ir D finaluose šeštadienį laikas: 16.15 JM4-Paulius Antanavičius, Algirdas Staškevičius, Augustinas Jankevičius, Valdas Venckus (D finalas) 16.33 JM1x Kasparas Keršanskas (D finalas) 17.00 JM2- Dovydas Stankūnas, Domantas Stankūnas (C finalas) 17.12 JM4x Paulius Lukšas, Martynas Vaitkevičius, Gvidas Nienius, Mantas Linkevičius (C finalas) 17.18 JM2x Titas Mašanauskas ir Paulius Černevičius (C finalas) 17.24 JW2x Viktorija Vareikaitė ir Ieva Medelinskaitė (C finalas) 17.36 JW1x Eglė Bezzubovaitė (C finalas)