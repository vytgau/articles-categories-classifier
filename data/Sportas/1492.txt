Tai – metų senumo istorija iš Vilniuje vykusių Lietuvos lengvosios atletikos federacijos (LLAF) taurės varžybų. Šį šeštadienį būrys geriausių šalies lengvaatlečių vėl išbandys jėgas viename svarbiausių metų startų Lietuvoje. „Labai apmaudu, kad negalėsiu dalyvauti istorinėmis man jau tapusiomis varžybomis, bet būsiu tarp žiūrovų ir tikrai palaikysiu visus, kurie dalyvaus. Šiemet nedalyvausiu, nes yra tam tikrų niuansų, bet nepabėgsiu toli – būsiu varžybose ir stebėsiu, kaip sekasi kolegoms“, – teigė A. Palšytė. Tačiau LLAF taurės varžybose Lietuvos rekordus gerino ne tik geriausia praėjusių metų šalies sportininkė: 2015-aisiais 22-ejus metus gyvavusį rekordą viršijo šuolininkas į aukštį Raivydas Stanys. Rekordinį įrašą šiemet, dar prieš LLAF taurę, spėjo pasiekti greičiausią laiką šalies istorijoje užfiksavęs Rokas Pacevičius. Panevėžyje kaunietis 300 m nuotolį įveikė per 33,56 sek. Tiesa, šeštadienį LLAF taurės varžybose R. Pacevičius bėgs ne 300 m, o 400 m nuotolį. „Tikrai negalvojau, kad pagerinsiu 300 m Lietuvos rekordą. Žinoma, to siekiau ne vienerius metus, tačiau tą dieną rekordo nesitikėjau, tiesiog stengiausi viską padaryti kuo geriau. Ir gavosi neblogai“, – nusijuokė R.Pacevičius. Praėjusiais metais Europos iki 23 čempionate sužibėjęs sportininkas teigė, kad skirtumas bėgti 300 m ir 400 m yra didžiulis, tad rezultato LLAF taurės varžybose jis nenorėjo prognozuoti. „300 m pavyksta išbėgti maksimaliu tempu, o 400 m neišeina bėgti visą laiką maksimaliai. 400 m rungtyje reikia bėgti taip, kad užtektų jėgų visoje distancijoje, o 300 m gali nesitaupyti, – paaiškino R.Pacevičius. – Nesėkmingai 400 m bėgau Latvijoje, norėčiau reabilituotis. Po starto ten išvis nežinau, ko tikėtis LLAF taurės varžybose, bet norėčiau pataisyti kelis dalykus ir pasirodyti geriau.“ Iš viso LLAF taurės varžybose startuos daugiau nei 300 dalyvių, tarp kurių bus ir svečių iš Latvijos. Didžiausią intrigą turėtų kelti 60 m sprinto, vyrų 60 m barjerinio bėgimo bei moterų 400 m bėgimo rungtys. Aukštų rezultatų galima laukti iš praėjusių metų atradimų – stajerio Simo Bertašiaus bei trišuolininkės Ainos Grikšaitės. „Tai bus pirmos mano sezono varžybos, tad žiūrėsime, kaip seksis. Pasiruošimas buvo geras, skraidžiau į Lietuvą pirmyn-atgal, bet dėl mokslų didžiąją laiko dalį praleidau Švedijoje“, – pasakojo perspektyvi Švedijos lietuvė A. Grikšaitė. Tam tikro lygio rezultatus pasiekusiems nugalėtojams atiteks LLAF įsteigti piniginiai prizai, tuo tarpu geriausiai pasirodžiusiam jaunajam sportininkui atiteks VšĮ „Kauno maratono klubas“ įsteigtas 250 eurų čekis. Varžybų pradžia šeštadienį – 11.55 val. Įėjimas į Vilniaus lengvosios atletikos maniežą nemokamas.