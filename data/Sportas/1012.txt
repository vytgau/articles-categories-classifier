Penktadienio rytą tą puikiu stiliumi padarė 15-metė Alina Zagitova, triumfavusi prieš savo tautietę dramatiškose dailiojo čiuožimo solisčių varžybose. A. Zagitova laisvojoje programoje surinko 156,65 balo – identiškai kaip ir jos pagrindinė konkurentė 18-metė Jevgenija Medvedeva, tačiau buvo laimėjusi trumpąją programą, todėl ir tapo olimpine čempione. Iš viso Alinos sąskaitoje – 239,57 taškai. Dukart pasaulio ir dukart Europos čempionė J. Medvedeva, kuri po savo pasirodymo nesutramdė ašarų, jai nusileido tik kiek daugiau nei balu – 238,26. Bronzą pelnė 22-ejų metų kanadietė Kaetlyn Osmond (231,02), kuri Sočyje buvo tik trylikta. „Jaučiau ne konkurenciją, o tai, kad neturėjau teisės klysti. Tai suteikė ir stimulą, ir tuo pačiu jaudulį. Rankos drebėjo, bet kūnas pats įsiminė ir atliko visą programą, kurią aš čiuožiau daugybę kartų“, – sakė A. Zagitova. „Ėjau į laisvąją programą kaip Karenina filme. Aš ne toks žmogus, kuris atvirai parodo savo emocijas, bet šiandien – ypatinga diena. Ji liks mano atmintyje, nes aš žinau, kad palikau visą save ant ledo“, – kalbėjo J. Medevedeva. Jas po įspūdingo finalo sveikino garsiausi Rusijos sportininkai, tarp kurių – ir tenisininkė Marija Šarapova.  15-os metų 281 dienos amžiaus A. Zagitova tapo antra jauniausia šios rungties olimpine čempione. Jaunesnė buvo tik JAV atstovė Tara Lipinski, kuri olimpinį auksą 1998 metais iškovojo būdama 15 metų ir 255 dienų amžiaus. A. Zagitova ir J. Medvedeva Pjongčange su Rusijos rinktine iškovojo komandų varžybų sidabrą, o K. Osmond su Kanados ekipa – auksą. Primename, kad Pjongčange dėl traumos nedalyvavo Sočio olimpiados čempionė Adelina Sotnikova ir komandų varžybose auksą laimėjusi Julija Lipnitskaja, kuri vos 19 metų baigė karjerą. Ураааааааа 👏🏼👏🏼👏🏼 Zagitova 🥇 Medvedeva 🥈молодцы!!! #Olympics2018 — Maria Sharapova (@MariaSharapova) 23 February 2018  Varžybas Pjongčange pradėjo 30 čiuožėjų. Laisvąją programą penktadienį atliko 24-ios geriausiai pirmoje rungtyje pasirodžiusios sportininkės.