Antrosiose tarpusavio rungtynėse 4:1 nugalėjo kinų klubas, atsirevanšavęs už ketvirtadienio nesėkmę 2:3. Ir antrose rungtynėse lietuvis nepasižymėjo, tačiau sulaukė dėmesio po susitikimo. Iškart po rungtynių M. Kaleinikovas buvo pakviestas į klubo štabą, kur padėjo parašą ant vienerių metų „dvipusės“ sutarties su Kontinentinėje ledo ritulio lygoje (KHL) žaidžiančiu Kunlunio „Red Star“ klubu. Pagal kontrakto sąlygas lietuvis iškart keliauja į jaunimo komandą ir bet kurio metu gali būti pakviestas į pagrindinę ekipą. „Esu labai laimingas. Laukia įdomus ir sunkus sezonas“, – labai trumpai sutartį pakomentavo M. Kaleinikovas. „Red Star Juniors“ klubas išvyksta į Suomiją, kur sužais dvejas draugiškas rungtynes. Rudenį naujasis lietuvio klubas debiutuos Rusijos jaunimo lygoje MHL. Kitas lietuvis, 26-erių gynėjas Nerijus Ališauskas dalyvauja dar vieno KHL klubo, Rygos „Dinamo“ peržiūroje. Trečiosiose draugiško šešių komandų turnyro Minske (Baltarusija) „Minsk Cup“ rungtynėse Rygos „Dinamo“ kovoje dėl penktos vietos 0:4 (0:0, 0:3, 0:1) pralaimėjo vietos „Dinamo“ klubui. Antrąsias rungtynes iš eilės pirmajame penketuke žaidęs lietuvis išvengė klaidų, tačiau užsidirbo dvi baudos minutes jau baigiantis rungtynėms. N. Ališausko likimas klube turi paaiškėti artimiausiu metu, kadangi jo peržiūros kontraktas galioja iki liepos 31 dienos. Tą pačią dieną baigiasi galiojanti lietuvio sutartis su Karagandos „Saryarka“ (Kazachstanas) klubu, žaidžiančiu Rusijos aukščiausioje lygoje (VHL). KHL lygoje iki šiol yra žaidęs tik vienas lietuvis, Darius Kasparaitis, 2008 – 2009 metų sezoną atstovavęs Sankt Peterburgo SKA ekipai.