Pirmą kartą šį sezoną rungtynes starto sudėtyje pradėjo „Žalgirio“ saugas Serge'as Nyuiadzis, pelnęs trenerio Aurelijaus Skarbaliaus pasitikėjimą pergalingose draugiškose rungtynėse prieš Balstogės „Jagiellonia“ komandą. Prancūzas šiame mače pasižymėjo aktyvumu, nemažai vilniečių atakų buvo rezgama per jį. Jau 15 minutę S. Nyuiadzis džiaugėsi įvarčiu. Kontratakos metu jis gavo tolimą Tomašo Šimkovičiaus perdavimą. Pirmą S. Nyuiadzio smūgį „Jonavos“ vartininkas Guilherme Cioletti atrėmė, bet antruoju bandymu žalgirietis buvo tikslus – 1:0. Prieš pertrauką S. Nyuadzis turėjo dar vieną progą, bet smūgiavo virš vartų. Jonavos ekipos gretose išsiskyrė krašto saugas Ernestas Veliulis, nuolat kėlęs įtampą varžovų vartams. Antrame kėlinyje žaidimas neatpažįstamai pasikeitė, o „Žalgiris“ prarado turėtą iniciatyvą. Tuo pasinaudoję jonaviečiai iš karto ėmė grasinti vicečempionų vartams. Iš pradžių pavojingą Rony Santoso smūgį blokavo Saulius Mikoliūnas, po to E. Veliulis mušė greta virpsto. „Žalgirio“ gynyba subyrėjo kėlinio viduryje. 62 minutę vartininkui Džiugui Bartkui nesėkmingai įžaidus kamuolį, Jonavos futbolininkai keliais perdavimais priekyje surado Lauryną Stonkų ir šis smūgiavo tiksliai – 1:1. Dar po 5 minučių L. Stonkus džiaugėsi antru savo įvarčiu, išvedusiu „Jonavą“ į priekį. Aikštės krašte kovingai sužaidęs Vytautas Lukša perėmė kamuolį ir atliko perdavimą L. Stonkui, kuris tokia dovanėle pasinaudojo – 1:2. Rungtynių pabaigoje žalgiriečiai veržėsi į priekį, tačiau jų bandymai šturmuoti oponentų vartus buvo padriki. Tuo metu jonaviečiai atsakydavo pavojingais kontrišpuoliais. Intensyviose rungtynėse „Jonava“ atsilaikė ir šventė pirmą pergalę šį sezoną ir su 5-iais taškais ekipa pakilo į šeštą poziciją. „Žalgirio“ sąskaitoje – 8 taškai, sostinės ekipa su „Trakais“ ir „Atlantu“ dalinasi 2-4 vietomis.  Kitose šios dienos rungtynėse Klaipėdoje „Atlantas“ ir „Palanga“ išsiskyrė lygiosiomis – 1:1. 9 min. į savo vartus įsimušė „Atlanto“ žaidėjas Leandro Da Silva, rezultatą 21 min. išlygino Edvinas Baniulis. „Atlantas“ su 8-iais taškais pakilo į antrą vietą. „Palanga“ su 3 taškais užima priešpaskutinę 7-ą vietą.  A lygos rikiuotė (vieta, komanda, rungtynės, pergalės, lygiosios, pralaimėjimai, įvarčių santykis, taškai): 