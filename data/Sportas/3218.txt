Vasaros pabaigoje Conoras McGregoras kovėsi kol kas didžiausioje savo karjeros kovoje prieš Floydą Mayweatherį. Kaip ir buvo galima numanyti, ją pralaimėjo, tačiau banko sąskaitą padailino didžiule suma pinigų (virš 100 mln. dolerių). Airiui tik 29-eri, tad galima laukti dar ne vienos jo kovos. C. McGregoro pasirodymas bokso ringe prieš vieną geriausių visų laikų boksininkų nebuvo tragiškas. Galima pasakyti, kad daug ką (ir mane) nustebino, jog boksavosi išties neblogai, bent jau kovos pradžioje, tad ir vartai į tolimesnes bokso dvikovas, kur bent kol kas sukasi didesni pinigai nei MMA, neužsidarė. Žinoma, UFC taip pat laukia savo žvaigždės, grįžtančios namo ir ginančios lengvo svorio titulą arba dalyvaujančios superkovoje, kuri generuotų, didelį pelną. Pristatau jums 5 realiausius pretendentus susitikti su Conoru McGregoru. Boksas Paulie Malignaggis Priešprieša tarp šių dviejų kovotojų pradėjo megztis dar neįvykus McGregoro ir Mayweatherio dvikovai. Malignaggis buvo pakviestas į Conoro stovyką kaip sparingų partneris, tačiau išvyko iš jos vos tik McGregoro komanda išleido sumontuotą video iš treniruočių sesijos, kur airis tiesiog triuškina Paulie. Nuo tada vyko šių dviejų kovotojų apsižodžiavimai. Šįkart būtent Conoras yra padėties šeimininkas ir jis spręs priimti jam amerikiečio mestą iššūkį ar ne. Nors Paulie Malignaggi (karjeros kovų rezultatas 36-8 ) niekuomet nebuvo pirmo ryškumo žvaigždė bokse, tačiau tai pakankamai pavojingas varžovas Conorui. Žinant, kad didelių pinigų ši kova nesugeneruos, šansai, jog ji įvyks – nedideli. Saulis Alvarezas Visai neseniai Saulis „Canelo“ Alvarezas turėjo vieną sunkiausių savo karjeros bokso dvikovų prieš kazachą Genadijų Golovkiną. Kova pasibaigė lygiosiomis ir šis rezultatas iki šiol yra smarkiai aptarinėjamas. Dideliai daliai bokso ekspertų Genadijus Golovkinas pasirodė geriau už meksikietį šioje kovoje. Kaip ten bebūtų, šią savaitę pasirodė gandai, kad „Mayweather promotions“ ir „Golden Boy promotions“ (Alvarezo vadybinė kompanija) pradėjo derybas dėl galimos Conoro McGregoro ir Saulio Alvarezo dvikovos. Saulis Alvarezas yra dievinamas Meksikoje ir žinomas Amerikoje, tai traukia nemažus PPV (mokamų transliacijų) pirkimus kovų rengėjams. Kaip žinome iš Floydo ir Conoro susitikimo, ne pačios dvikovos intriga, o būtent galimi dideli PPV pirkimai yra pirma sąlyga kovai įvykti. Ir ši kova tikrai gali būti gerai parduodama. Tikrai ne taip gerai kaip rugpjūčio 26-ąją vykęs susitikimas, tačiau pakankamai, kad domintų abu kovotojus. MMA Laikinasis UFC lengvo svorio čempionas UFC 216 turnyre spalio 7 dieną Tony Fergusonas ir Andy Lee susikaus dėl UFC laikinojo lengvo svorio čempiono titulas. Laikinasis čempiono titulas buvo įvestas, kol C. McGregoras užsiėmęs savo bokso karjera. Who is winning? RT for Tony Ferguson LIKE for Kevin Lee pic.twitter.com/HpWyeFFS92— MMA Talk (@MMA_Talks) September 14, 2017  Šios kovos nugalėtojas pagal sportinį principą turėtų tapti kitu airio varžovu UFC organizacijoje, tačiau profesionaliose kovose verslo yra ne mažiau negu sporto, tad tai nėra faktas, kad kova įvyks. Abu kovotojai nėra pirmo ryškumo žvaigždės ar tokius įveikę, todėl manau, kad Conoras lengvai susitvarkytų su bet kuriuo iš jų dviejų. Khabibas Nurmagomedovas Apie šią kovą MMA specialistai kalba jau seniai. Rusas Khabibas Nurmagomedovas dar nepralaimėjo nė vienos kovos savo MMA karjeroje (kovų rezultatas 24-0) ir žengia taip užtikrintai, kad į jo oponentus kovos metu sunku ir žiūrėti. Jis galėtų pridaryti nemažai problemų airiui.  Tiesa, kovotoją kamuoja traumos ir kitos sveikatos problemos, dėl kurių teko atšaukti jau ne vieną Khabibo kovą. Kai kas drąsiai spėlioja, kad kovos vieta gali būti pasirinkta Maskva. Taip UFC su triukšmu įžengtų į naują didelę rinką. Ši kova galėtų generuoti nemažus pinigus, tai tik dar viena priežastis, kodėl laikinasis lengvo svorio UFC čempionas galėtų būti pastumtas į šalį. Nate‘as Diazas 2016 metais šie kovotojai susitiko du kartus ir pasidalino po pergalę. Kovo mėnesį Nate‘as Diazas antrame raunde smaugimo veiksmu privertė pasiduoti C. McGregorą. Airis atsirevanšavo rugpjūtį kovą laimėdamas teisėjų sprendimu. Abi kovos buvo „pagardintos“ ne vienu apsikeitimu įžeidimais. Neabejotina, kad ir prieš trečiąjį susirėmimą vyktų didžiulis verbalinis mūšis, skatinantis MMA fanus pirkti PPV ir stebėti kas bus, kai šie du susitiks narve.  Nežinia kur paseks Conoro McGregoro kelias toliau. Pasirinkimų šis kovotojas turi nemažai ir dabar jau jis gali diktuoti sąlygas savo varžovams. Mano manymu Saulis Alvarezas – jei tai boksas, Nate‘as Diazas – jei MMA. Būtent šios kovos atneš didžiausius pinigus, o pinigus airis kaip žinome mėgsta labiau negu pergales.