Turnyras prasidėjo keturiose grupėse, kurių kiekvieną sudarė 6 žaidėjai. Čia sportininkai tarpusavyje žaidė po vieną mačą iki vienos pergalės. Turnyro etapui pasibaigus, grupėse užėmę 1-2 vietas, į tolimesnį etapą laukti savo varžovų pateko aštuoni žaidėjai – svečias iš Baltarusijos Andrej Hudobin, latvis Sergej Sergejev bei lietuviai Vilius Schulte, Tadas Andrejevas, Justas Jelinskas, Nikita Kolpačenko, Sergejus Korolkovas, Simonas Dragūnas. 3-6 vietas grupėse užėmę pirmojo etapo žaidėjai gavo antrą progą ir dėl patekimo į kitą etapą varžėsi žaisdami mačus iki trijų pergalių ir čia didelių netikėtumų nebūta. Vis tik, verta paminėti devynmečio Rasmanto Buikos pergalę prieš Baltarusijos sportininką Aleksej Šyrokov. Ambicijų nestokojantis berniukas, su snukeriu pažįstamas nuo ankstyvos vaikystės, jau dabar įveikia patyrusius snukerio žaidėjus, o jo tiksluose – profesionalų lyga. Aštuntfinalyje Rasmantas susitiko su daugkartiniu Lietuvos snukerio čempionu S. Dragūnu ir, jam nusileidęs rezultatu 0:3, iš žaidimo vis tik pasitraukė. Užtikrintų pergalių aštuntfinalyje buvo ir daugiau. Rezultatu 3:0 čia priešininkus įveikė V. Schulte, T. Andrejevas, A. Hudobin bei M. Eimutis. Kituose trijuose etapo susitikimuose įtampos netrūko. Permainingi ir žaidžiami iki lemiamų partijų, jie baigėsi rezultatais 3:2. Čia stipresni buvo N. Kolpačenko, J. Jelinskas ir svečias iš Latvijos S. Sergejev. Pastarojo kova su klaipėdiečiu A. Maksimovu užsitęsė iki vėlaus vakaro ir buvo paskutinioji tą dieną. Be didesnių sunkumų ketvirtfinalyje sekėsi A. Hudobin, rezultatu 3:1 įveikusiam S. Sergejev. Tokiu pat rezultatu S. Dragūnas įveikė J. Jelinską. Likę susitikimai buvo kur kas atkaklesni. Įtampa čia tvyrojo iki paskutinių lemiamų partijų. Čia keturiolikmetis sportininkas N. Kolpačenko rezultatu 3:2 įveikė patyrusį M. Eimutį. Kitame susitikime kaskart lūkesčius keliantis rekordinės Lietuvos taškų serijos savininkas bei daugkartinis turnyrų nugalėtojas V. Schulte nusileido T. Andrejevui. Viso turnyro metu Tadas demonstravo gražų ir rezultatyvų žaidimą, o aštuntfinalio mače su S. Vasiljevu surinko aukštą 51 taško seriją. Didžiausios šių metų „Lithuanian Masters“ taškų serijos autorius buvo A. Hudobin. Grupės varžybose jis atliko 64 taškų seriją. Pirmoje pusfinalio kovoje tarp T. Andrejevo ir A. Hudobin stipriau pasirodė baltarusis sportininkas. Susitikimas nebuvo lengvas – čia taip pat prireikė lemiamos partijos. Joje rezultatu 78:27 buvo stipresnis svečias. Kitame pusfinalyje susitiko N. Kolpačenko ir S. Dragūnas. Pirmoje partijoje stipresnis buvo Simonas, tačiau kitose dvejose Nikita varžovui teleido pelnyti 10 ir 9 taškus, užtikrintai jose laimėdamas bei pelnydamas 41 taško seriją. Paskutinioji partija buvo žaidžiama iki paskutinio rutulio ir pergalę 50:47 pelnė bei į finalą pateko Nikita. Finalas tapo tikra turnyro puošmena. Stipriausiųjų N. Kolpačenko ir A. Hudobin kova prasidėjo aukšta 40 taškų Nikitos seriją bei laimėjimu. Antrojoje partijoje persvarą savo rankose ir toliau išlaikė jaunasis Lietuvos sportininkas. Trečiajame freime varžovui nebeliko nieko kito, kaip susiimti. Tą jis sėkmingai padarė ir meistriškai laimėjęs dviejuose freimuose bei pakartojęs priešininko 40 taškų seriją, išlygino rezultatą iki 2:2. Lemiama partija prikaustė žiūrovų dėmesį, tačiau atsakymo, kas taps šių metų „Lithuanian Masters“ nugalėtoju, ilgai laukti nereikėjo. Rezultatu 55:5 užtikrintą pergalę pelnė N. Kolpačenko. Tai pirmoji Nikitos pergalė reitinginiame turnyre. Ko gero, nesuklysime sakydami – ji buvo dėsningas neseniai „KN taurės“ turnyre iškovotos antrosios vietos tęsinys. Pasitikėjimo savo jėgomis įpūtė bei puikiu pasiruošimu tapo ir jaunuolio dalyvavimas ką tik pasibaigusiuose Europos U18 ir U21 snukerio čempionatuose.