Būtina tik pergalė Lietuvos rinktinė atranką į 2018 – ųjų metų čempionatą pradėjo iškovodama istorinį tašką Vokietijoje. Bo Miltono Anderseno vadovaujama komanda išvykoje 26:26 sužaidė su tituluota Vokietijos moterų rinktine. Nors pergalė tame susitikime buvo visai šalia, tačiau ir lygiosios Lietuvai suteikė realius šansus toliau tęsti kovą dėl patekimo į Europos pirmenybes. Nors kitame mače Lietuvos moterų rinktinė namuose nusileido ispanėms 17:24, tačiau visas rungtynes įvartis į įvartį žaidusios lietuvaitės tik patvirtino, jog šansai kovoti dėl kelialapio – realūs. Po dviejų rungtynių Lietuvos rinktinė grupėje užima trečiąją vietą, o dabar laukia iš eilės dvi rungtynės su kol kas grupėje triuškinama Turkijos rinktine. Turkės pirmąjį mačą Ispanijoje pralaimėjo 35:16, o mūsiškių aplamdytoms vokietėms nusileido 16:30. Namuose Lietuvos rinktinė turkes priima Kovo 22 dieną, o jau kovo 25 dieną su tomis pačiomis turkėmis žaidžiama išvykoje. Trys Bundeslygos žaidėjos Lietuvos rinktinės pagrindą sudarys dviejų stipriausių šalies ekipų (Kauno „ACME – Žalgirio“ ir Kauno raj. HC „Garliavos – Cascados“) bei užsienyje žaidžiančių rankininkių pagrindas. Stipriausioje Vokietijos lygoje šiuo metu rungtyniauja net trys mūsų rinktinės žaidėjos. Prie jau seniau Leverkuzeno „Bayer“ ekipoje įsitvirtinusios Živilės Jurgutytės prisijungė komandos kapitonė Marija Gedroit, o Brigita Ivanauskaitė iš Norvegijos persikėlė į Vokietijos „Rodertahl“ ekipą. Brigitos sesė Roberta nuo šio sezono taip pat žaidžia užsienyje – viena talentingiausių šalies rankininkių rungtyniauja antrame pagal stiprumą Danijos divizione. Artėjančioms kovoms Lietuvos moterų rinktinė, kaip įprasta ruošis Alytuje. Puikias sąlygas apgyvendinimui ir sportavimui suteikiantis Dzūkijos miestas itin pamėgtas Lietuvos rinktinės trenerių bei žaidėjų. Rinktinės narės Alytuje rinksis Kovo 18 dieną ir į Kauną atvyks svarbių rungtynių išvakarėse – Kovo 21 dieną. Brigita Ivanauskaitė: „Mintys sukasi tik apie pergalę“ Jau pirmajame, kaip legionierės sezone, ekipą pakeitusi buvusi „Dragūno – Viesulo“ žaidėja optimizmo prieš būsimas rungtynes nestokoja. Viena iš rinktinės lyderių tiki, jog pergales įmanoma pasiekti tiek namuose, tiek išvykoje: „Mano mintys sukasi tik apie pergalę tiek namie, tiek išvykoje. Merginos tikrai susirinks nusiteikusios, kelias dienas pasiruošim kartu ir kausimės taip pat kaip su vokietėmis ar ispanėmis.“ Į Ispanijos vartus net 9 kartus kamuolį siuntusi pusiau krašto žaidėja, kaip komandos pliusą išskiria gerai sustyguotą žaidimą: „Mūsų pliusas yra gerai sustyguotas žaidimas ir plano laikymasis iki paskutinių rungtynių sekundžių. Visos žinome savo vietą aikštėje ir ko iš mūsų nori komandos treneriai.“ Paklausta apie tai, kur semsis įkvėpimo prieš artėjantį susitikimą Brigita Ivanauskaitė išskyrė du dalykus: „Visų pirma, tai sirgaliai. Norisi, kad jų Kauno sporto halėje būtų, kuo daugiau. Daug maloniau rungtyniauti, kada matai pilnas tribūnas, pasipuošusias Lietuvos spalvomis. Tuo pačiu, puikiai suprantame, jog šie metai Lietuvai ypatingi. Valstybės atkūrimo 100-mečio proga trokštame įteikti dovaną savo šaliai – patekimą į Europos čempionatą. Matėme kaip sėkmingai Klaipėdoje kovėsi mūsų šalies vyrų rinktinė, dabar atėjo mūsų eilė.“ 