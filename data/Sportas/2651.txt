Tai bus šeštasis Marijampolės ir Trakų komandų susitikimas šį sezoną. Kovo 16-ąją „Sūduva“ namie su varžovais sužaidė 1:0, gegužės 31-ąją išvykoje pralaimėjo 0:2, o po to šventė 3 pergales iš eilės. Rugpjūčio 27-ąją per LFF taurės turnyro ketvirtfinalio rungtynes trakiškiai Marijampolėje buvo sutriuškinti 4:1, rugsėjo 13-ąją jau per A lygos mačą – 5:1, o rugsėjo 16-ąją iškovota ir pergalė išvykoje rezultatu 3:2. Per pastaruosius mačus su „Trakais“ sėkmingai rungtyniavo Marjanas Altiparmakovskis. Prie pergalės rezultatu 5:1 makedonas prisidėjo 2 įvarčiais ir rezultatyviu perdavimu. „Sūduvos“ legionierius teigia, kad šeštadienį komanda susidurs su kitokiais „Trakais“. „Jie turėjo sunkumų puolime, kai išvyko Maksimas Maksimovas, tačiau dabar turi garsų žaidėją Diniarą Bilialetdinovą. Tai yra gera komanda, bus sunkios rungtynės, bet mes esame pakankamai stiprūs, kad iškovotume dar 3 taškus“, – teigė M. Altiparmakovskis. Puolėjui pritarė „Sūduvos“ starto sudėtyje pastaruoju metu įsitvirtinęs vidurio saugas Giedrius Matulevičius. „Laimėjome pastarąsias rungtynes, tad nuotaika gera. Rungtynėms rengiamės kaip visada, stengsimės laimėti, – sakė 20-metis futbolininkas. – Esame laimėję 11 rungtynių iš eilės, sustoti neketiname. „Sūduva“ per savo istoriją dar nėra laimėjusi čempionės titulo, tad tikrai norime ir stengsimės tai padaryti. Ar laimėsime visas likusias rungtynes, ar ne, nėra svarbu. Svarbiausia surinkti daugiau taškų už „Žalgirį“. Rungtynės su „Trakais“ Vilniuje, LFF stadione, šeštadienį prasidės 18 val., o į „Arvi“ futbolo areną „Sūduva“ sugrįš lapkričio 15-ąją, kai į Marijampolę atvyks „Jonava“.