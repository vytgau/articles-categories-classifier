Rusijos sportininkai Pjongčange varžėsi po olimpine vėliava, nes pati valstybė buvo diskvalifikuota iš olimpinių žaidynių dėl sistemingo dopingo vartojimo 2014 metų Sočio žaidynių metu ir valstybės palaikomos dopingo programos. Pjongčango olimpinėse žaidynėse dėl dopingo vartojimo įkliuvo du Rusijos atletai – akmenslydininkas Aleksandras Krušelnickis ir bobslėjininkė Nadežda Sergejeva. „Tokios naujienos mus smarkiai nuvylė ir, be kitų aplinkybių, prisidėjo prie to, kad negalime panaikinti sankcijų Rusijai“, – sakė IOC prezidentas Thomas Bachas. IOC prezidentas pridūrė, kad Rusijos olimpinis statusas būtų automatiškai atstatytas jeigu būtų patvirtinta, kad nei vienas rusas Pjongčange nevartojo dopingo. „Tokia buvo objektyvi sąlyga dėl sankcijų panaikinimo“, – teigė jis. Suspenduotas Rusijos olimpinis komitetas tikėjosi, kad prieš žaidimo uždarymą jis bus grąžintas į olimpinę šeimą. „Kai kurie sportininkai ilgiau pasiliko Pjongčange tikėdamiesi, kad galės uždarymo ceremonijoje žygiuoti su savo šalies vėliavomis. Esu labai nusivylusi“, – sakė Rusijos slidinėjimo federacijos prezidentė Elena Valbė. Iki sekmadienio Rusijos atletai buvo iškovoję 16 medalių, tarp jų – ir vieną aukso. Rusija – pirmoji dėl dopingo vartojimo formaliai iš olimpinių žaidynių pašalinta valstybė.