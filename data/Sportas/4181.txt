Pirmasis šių metų Lietuvos paplūdimio futbolo čempionato etapas surengtas liepos 29 dieną (šeštadienį) Aukštupėnuose (Kupiškio raj.). Jame savo jėgas išbandė aštuonios komandos iš Vilniaus, Kauno, Kupiškio bei Tauragės. A grupėje pirmą vietą, iškovoję visas tris pergales, užėmė praėjusių metų čempionai „Igol“ komanda iš Vilniaus. Iškart už jų liko viena iš dviejų šeimininkų ekipų – „Narjanta“. Jie, nors ir nusileido svečiams iš sostinės, bet sugebėjo palaužti komandas iš Tauragės bei kitą Kupiškio ekipą – „Titaną“. Pastarojo klubo atstovai po baudinių serijos įveikė Tauragės komandą, ir to jiems pakako, jog grupėje liktų treti. Tauragiškiai liko be taškų ir savo grupės varžybose buvo ketvirti. B grupėje kovos ir intrigos buvo dar daugiau – čia nebuvo nei vienos komandos, kuri iškovotų maksimalų kiekį taškų. Pirmąją vietą su šešiais taškais užėmė Vilniaus „Rings“ komanda, kuriai nesutrukdė net ir nesėkmė paskutinėse turnyro rungtynėse. Antroje vietoje su keturiais taškais liko Vilniaus „Nerealo“ komanda. Po tris taškus surinko Vilniaus „Imperialas“ ir Kauno „Žaliakalnis“, bet dėl pergalės tarpusavio susitikime trečiąją vietą užėmė komanda iš sostinės, o kauniečiai liko ketvirti. Oficialiame aikštės atidaryme Kupiškio rajono meras Dainius Bardauskas pasidžiaugė, jog tokios varžybos buvo vykdomos naujoje vietoje: „Iš tiesų smagu matyti, jog mūsų darbas nenuėjo veltui – tai pirmasis tokio rango turnyras Kupiškio rajone. Darysime viską, jog jis būtų ne paskutinis“. „Labai džiugu, jog futbolo geografija Lietuvoje plečiasi. Manome, jog tokio rango futbolas čia grįš dar ne kartą, o ateityje galbūt pavyks surengti ir aukštesnio, tarptautinio lygio varžybas“, – sakė laikinai einantis pareigas Lietuvos futbolo federacijos prezidentas Vidmantas Butkevičius. Paplūdimio futbolas gana populiarus ir tarp anksčiau profesionalo duoną krimtusių žaidėjų – Vilniaus „Rings“ ekipoje buvo galima išvysti buvusius nacionalinės rinktinės žaidėjus Tada Gražiūną, Mindaugą Kaloną ar Ramūną Radavičių (kuris dar buvo išrinktas ir geriausiu pirmojo etapo žaidėju), o Vilniaus „Igol“ gretose varžovų vartams nuolat grasino daug sezonų A lygoje sužaidęs Arsenijus Buinickis. Įvairių veiklų netrūko iš už aikštės ribų – čia žiūrovai galėjo dalyvauti įvairiausiuose konkursuose ir laimėti organizatorių bei rėmėjų įsteigtų prizų. Renginio partneriai karštu oru siūlė pasimėgauti įvairiomis vandens atrakcijomis – vandens motociklais, vandens dviračiais ar vandenlentėmis. Šiame etape komandos santykius aiškinosi tik grupės varžybose. Atkrintamųjų etapas vyks rugpjūčio 19-ąją dieną Palangoje, kur ir paaiškės šių metų Lietuvos paplūdimio čempionato nugalėtojai ir prizininkai.