E. Balčiūnaitė pirmąjį ratą laikėsi ketvirta, tuomet aplenkė olandę Stanne Verstegen ir jau savo trečiosios pozicijos neužleido. Vienintelė bėgikė Lietuvos delegacijoje pateko tarp planetos 24-ių stipriausiųjų iš 45 atrankos dalyvių. „Nesitaupiau, tiesiog užėmiau gerą poziciją ir laikiausi. Buvau pasiruošusi lenkti, jei imtų atsilikti varžovės“, – tarsi uraganas iš stadiono išbėgusi ir iš džiaugsmo šokti mėginusi lietuvė.   „Pirmas ratas buvo lėtas, reiškia, galiu bėgti greičiau antrą ratą“, – technikos subtilybėmis dalijosi bėgikė. Ji prisipažino, kad bėgti buvo smagu, nes kartu takelį dalijosi su pirmąjį bėgimą laimėjusia amerikiete Ajee Wilson (2:00,52), kurią E. Balčiūnaitė mėgsta. Antroji buvo Benino atstovė Noelie Yarigo. „800 m bėgimas kitą kartą sėkmės reikalas. Pagrindinis planas buvo patekti į kitą etapą. Pusfinalyje atiduosiu 100 proc. savęs ir padarysiu maksimumą. Žiūrėsime, kaip gausis“, – sakė ji. Ties patekimo į pasaulio čempionatą riba balansavusiai bėgikei 0,86 sek. pritrūko iki planetos pirmenybių normatyvo – 2 min. 1 sek., tačiau dėl aukštų viso sezono rezultatų ji vis dėlto buvo pakviesta į Londoną. Priminsime, kad tokiu keliu į pasaulio čempionatą pateko ieties metikė Liveta Jasiūnaitė ir disko metikė Zinaida Sendriūtė. 800 m pusfinalis vyks šeštadienį 21.35 val.