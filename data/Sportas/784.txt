Pirmasis mačas Madride tarp „Real“ ir „Paris Saint Germain“ ekipų baigėsi Ispanijos klubo pergale 3:1. Tad Paryžiaus komandai namuose reikėjo dviejų įvarčių be atsako. Tiesa, Madride žaidė garsiausia PSG žvaigždė Neymaras, kuriam praėjusį savaitgalį atlikta operacija. Prieš rungtynes tylos minute pagerbtas savaitgalį netikėtai miręs „Fiorentina“ ekipos kapitonas Davide Astori. PSG fanų naudota pirotechnika ir paleisti dūminiai užtaisai aikštę pirmomis minutėmis nuklojo tiršta dūmu paklode. Pirmo kėlinio pradžioje be Neymaro žaidę šeimininkai siekė greito įvarčio, o svečiai iš Madrido bandė atsakyti staigiais išpuoliais. Tą atspindi ir kamuolio kontrolės laikas: per pirmas 15 min. PSG kamuolį kontroliavo 57 proc. laiko (svečiai – 43 proc.). Keli greiti svečių išpuoliai privertė PSG gynėjus kaip reikiant paplušėti, išsiskyrė blokuotas Karimo Benzema smūgis. Nors įvarčių reikėjo šeimininkams, tačiau aštriau atakavo „Real“ ekipa. Gerą pirmą progą PSG turėjo tik 41 minutę: dešinėje po Angelo Di Maria smūgio kamuolį gaudė vartininkas. Po minutės Kylianas Mbappe įsiveržė į baudos aikštelę ir pasirinko smūgiuoti į vartus, nors turėjo šansą atiduoti į baudos aikštelę įkirtusiam Edinsonui Cavani. Po pertraukos sirgalių naudota pirotechnika vėl aikštėje paklojo tirštą dūmų paklodę. 52 min. Danielio Alveso klaida brangiai kainavo šeimininkams: greitas „Real“ išpuolis baigėsi idealiu Lucaso Vazquezo perdavimu iš krašto, o Cristiano Ronaldo tiksliai galva kamuolį nukreipė į vartus. Portugalas pasižymėjo 9-tose Čempionų lygos rungtynėse iš eilės, o šis įvartis – 12-as šiame Čempionų lygos sezone. Šeimininkų situaciją beveik beviltiška pavertė Marco Verratti gauta antroji geltona kortelė. Visgi žaisdami mažumoje 71 min. PSG futbolininkai sugebėjo išlyginti rezultatą: nuo Edinsono Cavani kojos kamuolys atsidūrė „Real“ vartuose. Tašką šioje aštuntfinalio kovoje 80 min. padėjo Casemiro: jo smūgiuotas kamuolys po rikošeto darkart suspurdėjo PSG vartuose, o „Real“ pirmavo 2:1. „Paris Saint Germain“ 1 – 2 Real“ (pirmas mačas 1:3) 52 min. [0:1] Cristiano Ronaldo 66 min. – raudona kortelė, Marco Verrati (antra geltona kortelė) 71 min. [1:1] Edinsonas Cavani 80 min. [1:2] Casemiro  Antroje aštuntfinalio atsakomojoje akistatoje „Liverpool“ galėjo mėgautis žaidimu, o „Porto“ kovoti dėl garbės, nes pirmoji kova Portugalijoje iš esmės atsakė į visus klausimus: „Liverpool“ futbolininkai Porto miestą paliko turėdami kišenėje triuškinančią pergalę 5:0. Ir „Porto“ savo pasirodymą užbaigė garbingai – Liverpulyje komandos išsiskyrė be įvarčių. „Liverpool“ 0 – 0 „Porto“ (pirmasis mačas 5:0)