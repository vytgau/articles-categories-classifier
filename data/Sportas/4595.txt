16-metė lengvaatletė sėkmingiausiu, antruoju, bandymu rutulį nustūmė 14 m 74 cm. Pirmu mėginimu lietuvė įrankį nustūmė 4 m 7 cm, o trečiu - 14 m 18 cm. Nugalėjo vokietė Selina Dantzler (17 m 64 cm). Varžybose dalyvavo 15 rutulio stūmikių. 16-metis Eduardas Rimas Survilas trečiame 800 metrų atrankos bėgime finišavo antras (1 min. 53,01 sek.) ir pateko į ketvirtadienį vyksiantį pusfinalį. Tarp 27-ių atrankos dalyvių lietuvio rezultatas buvo trečias. Dešimtkovės varžybose 17-metis Tomas Sabašinskas po penkių rungčių turi 3590 taškų ir užima šeštą vietą. Lietuvis 100 metrų bėgime buvo aštuntas (11,53 sek.), šuoliuose į tolį - penktas (6 m 70 cm), rutulio stūmime - trečias (15 m 86 cm), šuoliuose į aukštį - aštuntas (1 m 84 cm), o 400 metrų bėgime - 12-as (55,04 sek.). Mūsiškis net keturiose rungtyse pagerino asmeninius rekordus. Pirmauja prancūzas Stevenas Fauvelis Clinchas (4084 tšk.). Varžybas pradėjo 14 sportininkų. Likusios penkios rungtys vyks ketvirtadienį.