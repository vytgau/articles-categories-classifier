„Pagerini rezultatą puse sekundės, o vieta vis tiek vienoda“, – juokdamasis galvą kraipė D. Rapšys. 22-ejų panevėžietis pasaulio čempionato 200 m plaukimo laisvu stiliumi pusfinalyje antrą kartą per dieną pagerino Lietuvos rekordą. 1 min. 46,93 sek. ryte D. Rapšys pavertė 1 min. 46,56 sek. vakare. Bet kaip buvo dešimtas atrankos varžybose, taip ir liko toje pačioje pozicijoje pusfinalyje. Mat konkurentai, su kuriais plaukimo nugara stilių geriausiai įvaldęs lietuvis galynėjasi pirmą kartą, irgi nestovėjo it įkalti. „Kitiems nereikia tiek jėgų atiduoti atrankiniuose plaukimuose, todėl jie dar gali paieškoti rezervų pusfinalyje. O man kaip naujokui tenka „varyti“ nuo pat pradžių“, – sakė D. Rapšys. Ir pradžioje jis „nusivarė“ nuo kojų kaip reikiant – po atrankos varžybų net turėjo prisėsti ant grindų, kad atgautų kvapą, mat nebuvo pratęs ankstyvu dienos metu maksimaliai išsikrauti. Bet jau tuomet sportininkas žadėjo vakarinėje plaukimų sesijoje dar pagerinti rezultatą, ir žodžio laikėsi. „Kad ir kiek jėgų būčiau praradęs ryte, žinojau, kad vakare plauksiu greičiau. Ir pats jaučiuosi geriau, ne toks pavargęs – nebereikia ant žemės vartytis“, – šypsojosi D. Rapšys. Nors į finalą nepateko, lietuvis tokias viltis atideda ateičiai. Pasak jo, pirmoji pažintis su nauja rungtimi atrodo verta tęsinio. „Konkurencija stipri, bet manau, kad ir aš pats ateityje laisvu stiliumi galiu plaukti greičiau – perspektyvų čia yra“, – toliau „draugauti“ su laisvu stiliumi žadėjo universalus plaukikas. Tuo metu savo pagrindinį „arkliuką“ – 200 m plaukimo nugara rungtį – D. Rapšys kol kas laiko paslėpęs garde ir nesimėto skambiais pareiškimais apie laukiančius naujus rekordus. Tiesa, sportine forma jis neslepia dar niekuomet nebuvęs toks patenkintas – plaukikui pagaliau pavyko išlipti iš ligų maišo. „Pirmos varžybos per dvejus metus, kai nieko blogo man neatsitiko. Kaip pasiruošiau, taip ir plaukiu, niekas netrukdo. Dėl to labiausiai ir džiaugiuosi. Jeigu kiekvieną kartą susergi, sunegaluoji, vadinasi, kažką reikia daryti. Aš šiek tiek pakeičiau gyvenimo būdą, ir tai tikrai pasiteisino“, – atviravo atletas. Iki šiol D. Rapšys vienintelį apdovanojimą laimėjo Europos pirmenybėse, kuomet pernai Londone (Didžioji Britanija) 200 m plaukimo nugara rungtyje pelnė bronzą. Budapešte D. Rapšys galėjo išbandyti ir kitus plaukimo stilius, mat prieš pasaulio čempionatą buvo įvykdęs daugiau normatyvų. Bet panevėžietis nutarė nebandyti visko apžioti ir leisti pasireikšti prastesnius kvalifikacinius rezultatus fiksavusiems tautiečiams. 