Intriguojantį Londono derbį, taip pat dar penkerias rungtynes savaitgalį ir pirmadienį rodys vaizdo transliacijų internetu platforma viaplay.lt ir „Viasat Sport Baltic“ kanalas. „Chelsea“ pirmenybių starte namie sensacingai 2:3 nusileido kukliam „Burnley“ klubui, kuris praėjusį sezoną buvo tik 16-as. Tuo metu „Tottenham Hotspur“ išvykoje 2:0 palaužė į elitinę lygą sugrįžusią „Newcastle United“ komandą. „Chelsea“ futbolininkai „Spurs“ ekipai pralaimėjo tik du kartus per 17 pastarųjų akistatų įvairiose varžybose (8 pergalės ir 7 lygiosios). Tačiau „Tottenham Hotspur“, kai jį treniruoja Mauricio Pochettino, nesuklupo nė viename Londono derbyje – įskaitant ir kitas Anglijos sostinės komandas (9 pergalės ir 4 lygiosios). „Premier“ lygoje iš viso „Chelsea“ ekipa „Spurs“ futbolininkus įveikė 26 kartus, 5 sykius jiems nusileido, o 19 dvikovų baigėsi taikiai. Jei „aristokratai“ šeštadienį patirs nesėkmę, čempionų titulą ginantis klubas pirmą kartą lygos istorijoje bus pralaimėjęs pirmas dvejas rungtynes. Londono derbis vyks garsiajame „Wembley“ stadione. Jame apskritai „Premier“ lygos mačas bus žaidžiamas pirmą kartą. „Wembley“ bus 58-as šalies stadionas, kuriame vyks Anglijos čempionato rungtynės. Pirmadienį susigrums „Manchester City“ ir Liverpulio „Everton“. Pirmame ture abu klubai šventė pergales. Beje, pastarąjį kartą „Premier“ lygoje „Everton“ net 4:0 nukovė „miestiečius“. Transliacijų tvarkaraštis: Šeštadienis rugpjūčio 19 d. 14.20 val. „Swansea“ – „Manchester United“; 16.50 val. „Liverpool“ – Londono „Crystal Palace“; 19.20 val. „Stoke“ – Londono „Arsenal“. Sekmadienis rugpjūčio 20 d. 15.30 val. „Huddersfield Town“ – „Newcastle United“; 17.50 val. „Tottenham Hotspur“ – „Chelsea“. Pirmadienis rugpjūčio 21 d. 21.55 val. „Manchester City“ – „Everton“.