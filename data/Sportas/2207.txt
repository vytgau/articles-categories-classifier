Po Tarptautinio olimpinio komiteto (IOC) sprendimo dėl dopingo šleifo diskvalifikuoti Rusijos rinktinę iš Pjongčango žiemos olimpinių žaidynių, trečiadienį rusų žiniasklaida virte verda. Dalis sportininkų ir funkcionierių siūlo sukąsti dantis, užsimerkti ir priimti IOC sankcijas, tačiau netrūksta ir drastiškų raginimų elgtis kaip 1984-aisiais, kuomet Sovietų Sąjunga boikotavo Los Andželo olimpiadą. Būta ir dar makabriškesnių siūlymų, tarp kurių išsiskyrė dukart olimpinės gimnastikos čempionės Svetlanos Chorkinos komentaras. „Sprendimas – protu nesuvokiamas. Po kojomis paminamas visas olimpinis judėjimas. Kaip mes toliau gyvensime? Kaip galima drausti dalyvauti žaidynėse? Laužyti didžią Rusiją? Ne, nepavyks. Ši šalis – didžiosiomis raidėmis Rusija – turi armiją, branduolinį ginklą, didžius žmones“, – emocijas liejo 38-erių metų moteris. Nors buvo tikimasi ir visuomenininkų susirinkime dalyvaujančio paties prezidento Vladimiro Putino reakcijos, prieš žiniasklaidą trečiadienį stojo jo patikėtinis D. Peskovas. „Dabar, žinoma, sunku atsiriboti nuo emocijų ir pakankamai rimtai išanalizuoti tą sprendimą, kurį mūsų šalies atžvilgiu priėmė IOC. Kad pateiktume savo rekomendacijas, dar reikia patiems atsakyti į eilę klausimų, – santūriai kalbėjo D. Peskovas. – Mums būtina kontaktuoti su pačiu Tarptautiniu olimpiniu komitetu. Reikia išsiaiškinti, kas kontaktuos, kaip kontaktuos ir daugybę kitų techninių niuansų.“ Anot D. Peskovo, susidariusi padėtis reikalauja blaivaus proto ir nuodugnaus įvertinimo. „Negalima pasiduoti emocijoms. Situacija rimta ir reikalauja gilios analizės. Kol neįvyko mūsų šalies olimpiečių susirinkimas, kol nesuformavome jokio bendro požiūrio, daryti kažkokias išvadas yra anksti“, – aiškino jis. Paklaustas, kaip Kremlius vertina skandalo epicentre atsidūrusio ir iki gyvos galvos IOC diskvalifikuoto buvusio Rusijos sporto ministro Vitalijaus Mutko veiksmus, D. Peskovas nuo komentarų susilaikė. Anot jo visų pirma Rusija turi apginti savo sportininkus ir tik vėliau atsigręžti į praeities klaidas. Primename, kad IOC prezidento Thomaso Bacho antradienį paskelbtas verdiktas rusams buvo griežtas: dopinge išsimaudžiusios Rusijos sportininkai Pjongčango olimpinėse žaidynėse galės dalyvauti tik kaip neutralūs atletai. Olimpiniais kelialapiais galės pasinaudoti tik specialius asmeninius kvietimus gavę rusai, jiems laimėjus medalius skambės olimpinis himnas, sportininkai negalės vilkėti nacionalinių spalvų aprangos, jų pelnyti medaliai nebus priskiriami Rusijai valstybių įskaitoje, atidarymo ceremonijoje nebus nešama Rusijos vėliava, o Rusijos oficialūs asmenys negalės būti akredituoti žaidynėse. Apskritai dėl atskirų Rusijos atletų dalyvavimo Pjongčange spręs IOC ir dopingo kontrolierių atstovų komisija, kuriai pirmininkaus buvusi Prancūzijos tinklininkė, sporto medicinos specialistė ir politikė Valerie Fourneyron. Komisija analizuos kiekvieno sportininko atvejį ir priims sprendimą, ar jį galima laikyti „švariu“. Kol kas nežinoma, kaip griežtai testų rezultatų istoriją vertins ši darbo grupė, tad neaišku, kiek rusų galima tikėtis Pjongčange. Kvietimus gavę sportininkai oficialiai bus laikomi „olimpiniais atletais iš Rusijos“. Jau pranešama, kad žalia šviesa turėtų būti uždegta Rusijos ledo ritulio ir kerlingo komandoms. Panašiai tikrinami bus ir Rusijos treneriai, medikai bei kitas personalas. Durys užtrenktos ir šalies sporto „grietinėlei“. Rusijos olimpinio komiteto prezidentas Aleksandras Žukovas suspenduotas kaip IOC narys, o buvęs Rusijos sporto ministras V. Mutko ir jo pavaduotojas Jurijus Nagornychas „ištremti“ iš olimpinių žaidynių iki gyvos galvos. Žiemos olimpinės žaidynės Pietų Korėjos mieste Pjongčange vyks kitų metų vasario 9-25 dienomis.