Savo vyro Dmitrijaus Leopoldo treniruojama sportininkė planetos taurės varžybose nuo 2004 metų iškovojo 15 aukso, 11 sidabro ir 8 bronzos medalius. S. Krupeckaitė Minske sidabrą pelnė sprinto ir komandų sprinto (kartu su Migle Marozaite) rungtyse. Beje, viena varžybų Minske organizatorių negailėjo pagyrų Simonai ir sakė, kad Lietuvoje jau būtų galima jai statyti paminklą ar jos vardu pavadinti gatvę. „Prieš varžybas Minske nebuvau didelė optimistė, bet Dima (treneris – aut. past.) sakė, kad viskas bus gerai, nes per treniruotes ir tarptautines varžybas Portugalijoje rodžiau neblogus rezultatus. Nuo praėjusių metų spalį vykusio Europos čempionato jaučiuosi vis geriau ir geriau. Džiaugiuosi, kad mano rezultatai ne tik stabilūs, bet ir gerėjantys. Sprinto kvalifikacijoje 200 metrų įveikiau greičiau nei per 11 sekundžių. Tai man pavyksta nedažnai, – sakė S. Krupeckaitė. – Su visomis varžovėmis kovoti buvo sunku, kamavo jaudulys. Finale pavyko susitvarkyti su nervais, bet lemiamame važiavime padariau neleistiną klaidą – praleidau varžovę kaire puse.“ Pasaulio dviračių treko pirmenybės vyks po penkių savaičių. „Norisi tikėti, kad pasaulio čempionate bus dar geriau. Šiuo metu nesijaučiu pervargusi ar išsekusi. Svarbiausia, kad galiu konkuruoti su visomis varžovėmis ir sprinto kvalifikacijoje užimti aukštas vietas, – pažymėjo dukart pasaulio, triskart Europos čempionė bei buvusi pasaulio rekordininkė. – Pasaulio čempionatas – pagrindinės sezono varžybos, todėl visas dėmesys – šiam startui. Viskas gerai, tik belieka išvengti klaidų.“ S. Krupeckaitė galutinėje pasaulio taurės sprinto įskaitoje užėmė trečią vietą (1350 tšk.). Lietuvė į priekį užleido tik olandę Laurinę van Riessen (1525 tšk.) bei Rio de Žaneiro olimpinių žaidynių, triskart pasaulio ir dukart Europos sprinto čempionę vokietę Kristiną Vogel (1500 tšk.). Varžybose Minske S. Krupeckaitė dar išbandė jėgas komandų sprinte, o keirine jau nestartavo. Lietuvių duetas komandų sprinte pasiekė finalą. Jame Simona ir Miglė 0,177 sek. nusileido vokietėms Paulinei Grabosch ir Emmai Hinzei. „Buvo smagu iškovoti dar vieną medalį. Gaila, kad iki aukso šiek tiek pritrūko. Vokietės pagerino savo rezultatą, o mes pasirodėme panašiai kaip ir pirmajame etape, – sakė S. Krupeckaitė. – Mūsų laikai šioje rungtyje nėra blogi, bet jie dar neverti pirmos vietos. Norint turėti gerą rezultatą, reikia viską atlikti idealiai. Troškome patekti tarp prizininkių, kad galėtumėme tikėtis kelialapio į pasaulio čempionatą.“ S. Krupeckaitė ir M. Marozaitė užpernai Europos čempionate pelnė bronzą, o pirmuosiuose dviejuose šio sezono pasaulio taurės etapuose užėmė ketvirtą ir penktą vietas. Kitą dieną po varžybų Minske Lietuvos sprinto rinktinės nariai išskrido atgal į Portugaliją, kur toliau rengsis vasario 28 - kovo 4 dienomis Apeldorne (Nyderlandai) vyksiančiam pasaulio dviračių treko čempionatui. Šalims skirtos pirmenybių kvotos turėtų būti paskelbtos trečiadienį.