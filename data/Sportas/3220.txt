Pirmame rate Mantas aiškia persvara rezultatu 8:0 nugalėjo lenką Lukaszą Banaką, o finalinėje imtyje ant menčių patiesė pasaulio jaunimo čempionato prizininką Edgarą Chačatrjaną iš Armėnijos. Anksčiau aukso medalius analogiškuose čempionatuose yra iškovoję Mindaugas Mizgaitis ir Aleksandras Kazakevičius. Abu sportininkai čempionato nugalėtojais tapo 2014 metais Fort Dixe (JAV). „Iki šios dienos Mantas pralaimėjo penkis pasaulio ir Europos čempionatų finalus, todėl pergalė lemiamoje kovoje Klaipėdoje atletui svarbi psichologine prasme, nes jau kvepėjo antros vietos kompleksu. Sportininkas peržengė barjerą ir įrodė, kad sugeba užbaigti pradėtą darbą“, – kalbėjo pirmasis treneris Artūras Ševelkovas. Šioje svorio kategorijoje grūmėsi 14 atletų. Dar vienas mūsų šalies „klasikas“ iškovojo bronzos medalį. Svorio kategorijoje iki 59 kilogramų (11 dalyvių) kovojęs Justas Petravičius pralaimėjo būsimam čempionui iraniečiui Mohamadui Nkorbakshiui, tačiau įveikė rusą Ivaną Tatarinovą bei Laoundį Abdennourą iš Alžyro ir užėmė trečią vietą. Pirmą medalį pasaulio kariškių čempionatų istorijoje Lietuvai iškovojo moterų imtynių atstovė. Šiaulių universiteto studentė Danutė Domikaitytė (69 kg, 7 dalyvės) nugalėjo tris varžoves bei patyrė vieną pralaimėjimą ir pasidabino bronziniu apdovanojimu. Kitų šalies imtynininkų rezultatai: Graikų-romėnų imtynės. Ričardas Ivanovas 10 vieta (66 kg; 12 dalyvių), Kristupas Šleiva – 9 vieta (71 kg; 13 dalyvių), Paulius Galkinas – 13 vieta (75 kg; 13 dalyvių) , Valdemaras Venckaitis – 10 vieta (80 kg; 14 dalyvių), Julius Matuzevičius – 7 vieta (85 kg;13 dalyvių), Vilius Laurinaitis – 10 vieta (98 kg; 15 dalyvių). Moterų imtynės. Giedrė Blekaitytė – 4 vieta (60 kg; 4 dalyvės), Greta Čeponytė – 5 vieta (75 kg; 6 dalyvės). Laisvosios imtynės. Martynas Damidavičius – 7 vieta (70 kg; 7 dalyviai), Edgaras Voitechovskis – 5 vieta (86 kg; 12 dalyvių), Mindaugas Rumbutis -5 vieta (97 kg; 9 dalyviai). Čempionate dėl apdovanojimų grūmėsi atletai iš 22 valstybių.