Po pergalingų rungtynių Liepojoje ketvirtadienį „Sūduva“ iš karto pajudėjo namų link ir Marijampolę pasiekė naktį. Kitą dieną surengta jėgoms atgauti skirta treniruotė, šeštadienį futbolininkai galėjo kiek atsikvėpti, o nuo sekmadienio vėl vyksta rimtas darbas. Komandos vyriausiasis treneris Vladimiras Čeburinas teigia, kad komanda laukia sunkių atsakomųjų rungtynių. „Kartais situacija, kai komanda pralaimi ir nebejaučia papildomo psichologinio spaudimo, žaidėjams išeina į naudą. Jie pradeda žaisti laisviau ir gali pateikti varžovams nemalonių siurprizų“, – paminėjo marijampoliečių strategas. „Sūduvos“ trenerių štabas nesureikšmino ir savaitgalį „Liepaja“ patirto pralaimėjimo Latvijos čempionate. Liepojos komanda, žaidusi be 5 futbolininkų, kurie pradėjo rungtynes su „Sūduva“ nuo pirmųjų minučių, pralaimėjo 0:1 autsaiderei Rygos „Metta/LU“. „Tos rungtynės galėjo baigtis ir kitaip, jei šeimininkai būtų įmušę 11 m baudinį rungtynių pradžioje. Buvo ir daugiau porgų. Tiesa, jų turėjo abi komandos. Be abejo, krito į akis, kad buvo gana stipriai pasikeitusi varžovų starto sudėtis, tai irgi suteikia šiokio tokio peno apmąstymams“, - teigė V. Čeburinas. Komandos treneris pažymėjo, kad „Sūduvos“ pasirengimas antrosioms rungtynėms su latviais vyksta pagal planą, ekipai pavyko išvengti nuostolių dėl traumų ar kortelių. „Treniruotėse – neblogos darbinės nuotaikos, o kokios jos bus ketvirtadienį – priklauso nuo mūsų pačių“, – užbaigė pokalbį „Sūduvos“ strategas. Tuo tarpu patikimai „Sūduvos“ vartus ginantis kroatas Ivanas Kardumas, šiandien kartu su legionieriumi iš Makedonijos Marjanu Altiparmakovskiu švenčiantis gimtadienį, ketvirtadienį laukia netgi sudėtingesnių rungtynių negu išvykoje.  „Nuojauta sako, kad gali būti sunkiau nei Liepojoje. Komandos, kurios patiria keletą pralaimėjimų iš eilės, tampa labai pavojingos, jų žaidėjams atsiranda papildoma motyvacija. Bet mes atsakingai rengiamės rungtynėms ir tikime, kad padedami gausiai susirinkusių mūsų žiūrovų pasieksime savo tikslą“, – sakė kroatas. Atsakomąsias rungtynes Marijampolės „Arvi“ arenoje „Sūduva“ ir „Liepaja“ žais liepos 20-ją, rungtynių pradžia – 19 val. Futbolo gerbėjai jau gali įsigyti bilietus į šį mačą bilietai.lt interneto svetainėje bei kasose.