Aiškinsis. Dar vieną pergalę „Sūduva“ pasiekė namie 2:1 įveikdama „Jonavos“ komandą. Ilgiau kaip valandą aikštėje vienpusiškai dominavo marijampoliečiai ir jų varžovai galėjo džiaugtis praleidę tik du įvarčius. Tačiau „Sūduvos“ bėdos prasidėjo dvikovai einant link pabaigos. „Jonava“ ne tik sušvelnino santykį, bet paskutinėmis minutėmis ir tvirtai perėmė iniciatyvą. „Sūduva“ atsilaikė, o A lygos lyderių treneris Vladimiras Čeburinas pripažino, kad būtina išsiaiškinti, kodėl rungtynių pabaigoje jo auklėtiniai prarado koncentraciją ir atidavė iniciatyvą bei netgi praleido įvartį savo pačių ginklu – po kampinio. Pranašumas. A lygos 2 ture prieš 8 mėnesius „Žalgiris“ sensacingai 0:1 pralaimėjo Utenos „Uteniui“, bet vėliau visiškai pateisino favoritų dvikovose su uteniškiais statusą. Kitas ketverias tarpusavio rungtynes žalgiriečiai laimėjo bendru santykiu 16:3. Gynėjai. Traumoms ir ligoms išguldžius pagrindinius „Žalgirio“ gynėjus, čempionai mačą su „Uteniu“ pradėjo eksperimentine gynybos linija. Vis tik komandos draugai pasirūpino, kad jai tektų mažiau išbandymų, o į atakas drąsiai bėgę gynėjai Diego Oyarzunas bei Kaja Roguljis netgi pelnė savo pirmuosius įvarčius A lygoje. Nusivylimas. „Utenio“ komanda rungtynėse prieš „Žalgirį“ atrodė beviltiškai, o rezultatą sušvelnino ir du įvarčius įmušė tik tuomet, kai žalgiriečiai, anot jų trenerio Aleksandro Brazevičiaus, mintimis jau buvo lemiamoje sezono kovoje. Vis gi toks auklėtinių pasirodymas stipriai nuvylė uteniškių trenerį Davidą Campaną. „Pirmąsias 30 minučių nesupratau, kas vyksta aikštėje. Vėliau ėmėme žaisti geriau, susikūrėme galimybių, tačiau iki tol tiesiog nebuvome pajėgūs konkuruoti. Sporte pasitaiko gerų ir prastų dienų, tačiau nepaisant to, kiekvieną kartą privalai išlikti profesionalas ir kovoti“, - po nesėkmės rezultatu 2:5 tikino ispanas. Bronza. Pernai iškovotus A lygos sidabro medalius „Trakai“ šiemet iškeis į bronzos. Trakiškiai dar praėjusį sekmadienį prarado viltis kovoti dėl aukštesnių pozicijų, kai neįveikė Klaipėdos „Atlanto“ komandos (2:2). Pastarajai lygiosios taip pat tapo menka paguoda. Sezono pradžioje dėl medalių besivaržę klaipėdiečiai dabar gali pretenduoti tik į ketvirtąją poziciją. Svarsto. Jau ketvirtą sezoną „Trakų“ klube žaidžiantis buvęs nacionalinės rinktinės narys Deividas Česnauskis šiuo metu – apsisprendimo kryžkelėje. 36-erių gynėjas dar nenusprendė, ar kitais metais tęs futbolininko karjerą, ar sportinius batelius „kabins ant vinies“ ir užsiims kita veikla. Interviu klubo svetainei D. Česnauskis sakė: „Savijauta dar nebloga, tikrai neatrodo, kad jau atėjo laikas baigti. Norėčiau, kad artėjančios rungtynės su „Uteniu“ nebūtų paskutinės, tačiau... Į šį klausimą galėsiu atsakyti po pokalbio su „Trakų“ klubo vadovybe.“ Traumos. Sezono pabaigoje gerokai praretėjo „Jonavos“ komandos gretos. Jonaviečių treneris Mindaugas Čepas į Marijampolę nusivežė tik 16 sveikų futbolininkų, o ant suolo likęs 17-metis Saulius Sivolovas A lygoje apskritai dar nėra žaidęs. M. Čepas užsiminė, kad prieš paskutines rungtynes su „Atlantu“ klube bus paskelbta kone mobilizacija: „Mūsų gretos labai nepagausės, bet žaisime su tais, kurie dar galės paeiti ir bus gyvi.“ Naudingas. Rugsėjį prie „Trakų“ komandos prisijungęs Dinijaras Biljaletdinovas tikino, kad nepaisant persekiojusių traumų, yra pasirengęs žaisti. Dabar rusas įrodinėja, kad tai nebuvo tuščios kalbos. 32 metų saugas per 8 rungtynes jau spėjo pasižymėti 5 kartus. Statistikos bendrovės „Instat“ duomenimis, D. Biljaletdinovas per rungtynes vidutiniškai renka 236 naudingumo balus – tai geriausias rodiklis tarp visų Trakų komandos žaidėjų. Snaiperiai. Rezultatyviausiu šio sezono A lygos futbolininku greičiausiai taps Darvydas Šernas. Po „dublio“ į „Utenio“ vartus žalgirietis savo sąskaitoje turi 18 tikslių smūgių. Artimiausias jo persekiotojas „Sūduvos“ puolėjas Karolis Laukžemis yra pasižymėjęs 13 kartų. Kad situacija pasikeistų, K. Laukžemis paskutiniame ture į „Žalgirio“ vartus turi įspirti penkis įvarčius, o toks scenarijus vargu, ar realus. Atomazga. 2017-ųjų A lygos čempionai paaiškės sekmadienį, po „Sūduvos“ ir „Žalgirio“ susirėmimo Marijampolėje. Dvikova „Arvi“ stadione prasidės 13 val. Pastarąjį kartą čempionato nugalėtojas paskutiniame ture sprendėsi 2013 metais. Tuomet „Sūduvai“ pralaimėjęs „Žalgiris“ vis tiek sugebėjo aplenkti į nugarą alsavusį „Atlantą“.