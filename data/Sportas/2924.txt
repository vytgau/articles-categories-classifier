Pirmąjį sezono pralaimėjimą patyrė Turino „Juventus“ futbolininkai, kurie namuose 1:2 nusileido Romos „Lazio“ vienuolikei. Pergalę sostinės komandai padovanojo nesustabdomai rungtyniaujantis rezultatyviausias lygos futbolininkas Ciro Immobile. Nors po Douglaso Costos įvarčio 23-ąją minutę „senoji senjora“ pirmavo 1:0, C. Immobile dublis antrojo ketvirčio pradžioje persvėrė rezultatą. C. Immobile pelnė 11-ąjį savo įvartį, o jį pagal rezultatyvumą pasivyti dramatiškoje susitikimo pabaigoje galėjo Paulo Dybala, tačiau šis prieš pat finalinį švilpuką nerealizavo 11 metrų baudinio. Kitose aštuntojo turo rungtynėse „Napoli“ išvykoje 1:0 palaužė „AS Roma“ ekipą. Vienintelį įvartį 20-ąją minutę įmušė Lorenzo Insigne. Aštuntąją pergalę iš eilės pasiekusi „Napoli“ komanda su 24 taškais išlieka čempionato viršūnėje. Artimiausi persekiotojai – „Juventus“, „Lazio“ ir Milano „Inter“ turi po 19 taškų. Rezultatai: „Juventus“ 1 – 2 „Lazio“ „AS Roma“ 0 – 2 „Napoli“ Tuo metu Vokietijos čempionate sėkmė nusisuko nuo Dortmundo „Borussia“ ekipos, kuri namuose 2:3 krito prieš „RB Leipzig“ ir patyrė pirmąjį sezono pralaimėjimą. Jau 4-ąją minutę „Bundeslygos“ lyderiai buvo priekyje, kai pasižymėjo Pierre‘as-Emerickas Aubameyangas, bet dar iki ilgosios pertraukos į priekį 2:1 išsiveržė Leipcigo klubas. Negana to, prasidėjus antrajam kėliniui raudona kortelė buvo parodyta „Borussia“ gynėjui Sokračiui, o Jeanas-Kevinas Augustinas padvigubino svečių persvarą nuo 11 m. atžymos. Intriga atgijo, kai 56-ąją minutę raudona kortelė buvo parodyta „Leipzig“ saugui Stefanui Ilsankeriui, o netrukus 11m. baudinį įmušęs P. Aubameyangas sušvelnino atsilikimą iki 2:3. Visgi per likusį laiką šeimininkai sėkmingų atakų nebesurezgė ir turėjo susitaikyti su nesėkme, kuri dar neišvertė jų iš pirmosios turnyrinės lentelės pozicijos. Artimiausi „Borussia“ persekiotojai Miuncheno „Bayern“ šeštadienį savo žiūrovų akivaizdoje šventė lengvą pergalę 5:0 prieš „SC Freiburg“ ekipą. Bavarų gretose įvarčiais pasižymėjo Kingsley Comanas, Tiago Alcantara, Joshua Kimmichas ir Robertas Lewandowskis. Vieną įvartį į savus vartus įsimušė patys svečiai. Turnyrinėje lentelėje Miuncheno komanda nuo Dormundo ekipos atsilieka jau tik 2 taškais. „Borussia“ 2 – 3 „RB Leipzig“ „Bayern“ 5 – 0 „SC Freiburg“ „Mainz 05“ 3 – 2 „Hamburger SV“ „Hannover“ 1 – 2 Frankfurto „Eintracht“ Berlyno „Hertha“ 0 – 2 Gelzenkircheno „Schalke“ „Hoffenheim“ 2 – 2 „FC Augsburg“