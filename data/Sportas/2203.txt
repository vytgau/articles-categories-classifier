23 metų kairiojo krašto saugas į Jonavą atvyko šio sezono pradžioje ir pridėjo ryškų indėlį iškovojant ketvirtą vietą čempionate. Sprinto savybėmis išsiskiriantis kaunietis A lygoje pasižymėjo šešiais įvarčiais, penkiais rezultatyviais perdavimais, o komandos garbę gynė 28-iose rungtynėse. Tiek pat įvarčių šiemet pelnė tik Laurynas Stonkus, o rezultatyviausias su aštuoniais tiksliais smūgiais buvo puolėjas iš Ukrainos Maksimas Marusičius. Saugas teigė, kad pratęsti sutartį jį paskatino noras likti šauniame kolektyve. „Klubas man suteikė puikias sąlygas tobulėti, komandos kolektyvas – puikus. Jaučiuosi tikrai labai gerai atstovaudamas „Jonavos“ komandai“, – po sutarties pasirašymo kalbėjo žaidėjas. Jau anksčiau „Jonava“ pratęsė sutartis su saugu Martynu Dapkumi ir gynėju Aurimu Tručinsku.