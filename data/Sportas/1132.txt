Dienraštis „Il Tirreno“ skelbia, kad italų teisėsauga turi garso įrašą, kuriame girdėti, kaip Rumšo mama Edita telefonu priekaištauja kitam savo sūnui 23-ejų metų Raimondui jaunesniajam, kuris taip pat užsiima dviračių sportu, kad šis „turėjo geriau slėpti tuos preparatus“. Pastarąjį praėjusį mėnesį ketveriems metams diskvalifikavo Italijos antidopingo agentūra. Jo organizme aptikta augimą skatinančio preparato GRHP-6. Pranešama, kad E. Rumšienė nėra įtariamoji, bet gali būti svarbus asmuo byloje. „Il Tirreno“ rašo, kad policininkai apie medikamentų slėptuvę taip pat išgirdo klausydamiesi Rumšų pokalbių telefonu: per tėvo ir sūnaus pašnekesį Raimondas jaunesnysis prasitarė, kad draudžiami preparatai sudėti prie Bergamo „Palazzago“ komandos būstinės stovinčiame automobilyje – po atsarginio rato gaubtu. Pasipylė areštai Italijos policija suėmė keletą asmenų, susijusių su „Altopack Eppela“ dviratininkų komanda, kuriai atstovavo praėjusią gegužę netikėtai miręs L. Rumšas. Žiniasklaidos duomenimis, tarp sulaikytųjų yra komandos savininkas, buvęs sporto direktorius ir vaistininkas, kaip įtariama, be receptų parūpindavęs dviratininkams draudžiamų preparatų. Teigiama, kad mėgėjų komandos prezidentas skatino sportininkus vartoti įvairų dopingą, įskaitant ištvermę didinantį eritropoetiną, augimo hormonus ir opiatus. Dopingo bylą tiriantys pareigūnai atliko daugiau kratų, iškrėsti buvo ir vieno Lukos, kurioje gyvena Rumšų šeima, advokato namai. Praėjus pusmečiui po Europos dviračių sporto bendruomenę sukrėtusio įvykio Italijos policija atliko kratas Rumšų šeimos ir „Altopack Eppela“ vadovų namuose bei komandos būstinėje. Tyrėjai rado dešimtis pakuočių amfetamino, insulino, kepenų veiklą stimuliuojančių preparatų, vėžiu sergantiems pacientams skirtų vaistų nuo mažakraujystės, švirkštų. Primename, kad į dopingo skandalus kelis kartus buvo įsipainiojęs ir pats 46-erių R. Rumšas.