Sekmadienį A lygos komandoms sužaidus paskutines šio sezono rungtynes, šalies futbole sužibus naujai čempionų žvaigždei, klubai pradėjo vertinti veiklos rezultatus ir planuoti ateitį. Prieš sezoną futbolo klubas „Utenos Utenis“ pagrindinei komandai A lygoje kėlė tikslą patekti tarp penkių stipriausių ekipų, o B komandai – būti dešimtuke. Dėl skirtingų priežasčių tikslų neįvykdė nei viena iš dviejų komandų, tačiau klubo direktorius Artūras Gimžauskas didelės tragedijos dėl to neįžvelgia: „B komandai sunkumų siekiant aukštesnės vietos kilo dėl futbolininkų rotacijos, todėl dublerių komandos treneris Egidijus Varnas daugiausia rėmėsi Utenoje išaugintais itin jaunais futbolininkais. Jaunai komandai buvo sunku, tačiau kartu tai buvo gera patirtis. Jaunimas, kuris pernai iškovojo teisę žaisti Pirmoje lygoje, tą galimybę gavo. Pagrindinė komanda šiemet surinko dvigubai daugiau taškų nei pernai, buvo labai netoli ketvirtosios vietos ir teisės kitais metais žaisti Europos lygos kvalifikacinėse varžybose“. Motyvacija pagrindinėje komandoje akivaizdžiai sumažėjo kai LFF taurę ir teisę žaisti Europoje iškovojo Kauno „Stumbras“ ir ketvirtoji vieta A lygoje jau nieko nelėmė. „Sezonui įpusėjus tokio scenarijaus numatyti niekas negalėjo, todėl klubas priėmė nelengvų sprendimų, įnešusių šurmulio į šalies futbolo pasaulį. Dėl priimtų sprendimų nesigailime. Tai, kas buvo daroma, į Lietuvos futbolą įnešė kitokį požiūrį į futbolą. Ispanas treneris Davidas Campana ir jo asistentai atvežė visai kitokį futbolo suvokimą, futbolo kultūrą, – akcentavo A. Gimžauskas. – Per gerą pusmetį bendro darbo turėjome ko pasimokyti ir ta patirtis ateityje padės klubui vystantis, ugdant individualiai pajėgius futbolininkus, atstovausiančius ne tik „Uteniui“, bet ir šalies rinktinėms. Būtent toks ir yra pagrindinis klubo tikslas bei pamatinės „Utenio“ vertybės“. Apie tikslus bei vertybes kalbėta dar spalio 4 dieną vykusiame „Utenio“ valdybos posėdyje, kuriame buvo priimtas sprendimas pergrupuoti prioritetus ir daugiausia dėmesio skirti jaunimo ugdymui, investuojant į „Utenio“ futbolo akademijos veiklą, trenerių edukaciją bei infrastruktūros plėtrą. Direktorius pripažino, kad pastaruosius trejus metus finansinio dėmesio daugiausia teko A lygoje žaidusiai pagrindinei komandai, reprezentuojančiai klubą ir miestą. Per tą laiką išlaidos šiai ekipai viršijo milijoną eurų, tačiau finansinė grąža siekė vos 150 tūkst. eurų. „Norime prasmingiau naudoti surenkamas lėšas. Klubai, esantys turnyro lentelės viduryje ar žemiau, už dalyvavimą A lygoje gauna tik UEFA solidarumo lėšas ir varganas pajamas už bilietų pardavimą. A lygos lyderių svarią biudžetų dalį sudaro UEFA lėšos už dalyvavimą Europos lygos ir Čempionų lygos kvalifikacinėse varžybose, – konstatavo A. Gimžauskas. – Nebenorime būti finansiniais donorais ir dalyvauti lygoje, kuri tik tuština klubo kišenę. A lyga privalo kurti sistemą, pagal kurią ir ne tik lyderiams, bet ir kitiems klubams būtų naudinga dalyvauti A lygoje. Deja, bet planai kurti patrauklią lygą vis dar guli stalčiuose“. Įvertinus aplinkybes ir Lietuvos futbolo aplinką „Utenis“ nusprendė ateityje siekti ne A lygos, bet Pirmos lygos licencijos. „A lyga buvo naudinga „Uteniui“ jo vystymosi pradžioje, tačiau šiuo metu ji yra finansinė našta klubui, trukdanti jam vystytis ir augti. Žvelgiant į ateitį, norime, kad pagrindinėje komandoje, rungtyniausiančioje Pirmoje lygoje, rungtyniautų jauni talentingi Utenos ir kitų šalies miestų bei regionų futbolininkai,“ – sakė A. Gimžauskas. Klubo vadovas atskleidė, kad per artimiausius trejus metus kartu su savivaldybe bus siekiama įgyvendinti ir svarbius infrastruktūros objektus. „Ketiname su savivaldybės ir Lietuvos futbolo federacijos pagalba įrengti pilnų matmenų aikštę, svarstome galimybę įrengti treniruočių aikštynus, kitų metų pradžioje planuojame pristatyti projektinį pasiūlymą, ką reikia atlikti, kad „Utenio“ stadionui būtų suteikta UEFA II kategorija ir mes galėtume Utenoje rengti tarptautines rungtynes“, – planais dalinosi A. Gimžauskas. „Artimiausiais metais norime ypač stiprinti veiklą vaikų futbole, esame užsibrėžę tikslą burti kartu su mumis dirbti norinčias savivaldybes, kuriose vaikai būtų ugdomi pagal „Utenio“ futbolo akademijos techninio vadovo Aurelijaus Skarbaliaus sukurtą programą, o talentingiausi vaikai iš viso regiono turėtų galimybę atvažiuoti į Uteną treniruotis, tobulėti ir mokytis“.