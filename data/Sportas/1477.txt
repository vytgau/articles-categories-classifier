Lenkijos vicečempionai už žaidėją gaus apie 300 tūkst. eurų. „F. Černycho įsigijimas leis mums vienu metu išspręsti keletą problemų. Fiodoras yra universalus žaidėjas ir padės pasitempti kitiems žaidėjams. Džiaugiuosi, kad pavyko jį prisikviesti“, - sakė „Dinamo“ generalinis direktorius Jevgenijus Muravjovas. Skelbiama, kad F. Černychu taip pat domėjosi ir kiti Rusijos klubai – Machačkalos „Anži“ bei Jekaterinburgo „Ural“, taip pat Lenkijos Varšuvos „Legia“ komanda. „Dinamo“ klubas Rusijos čempionate užima 12-ąją vietą. F. Černychas Balstogėje rungtyniavo nuo 2015-ųjų, praėjusio sezono Lenkijos čempionate jis pelnė 12 įvarčių. Šių metų Lenkijos „Ekstraklasa“ čempionate puolėjas per 21 rungtynes pasižymėjo 3 įvarčiais ir atliko 7 rezultatyvius perdavimus. Фёдор Черных - в #Динамо#fcdm #трансферыДинамоhttps://t.co/wVYyrS3HBo pic.twitter.com/TZppG9dn5N— FC Dynamo Moscow (@FCDM_official) January 26, 2018  Praėjusią vasarą futbolininkas buvo siejamas su Anglijos antros pagal pajėgumą lygos „Middlesbrough“ klubu, tačiau tarp Lenkijos ir šio anglų klubo sandoris neįvyko, nors, kaip skelbė Lenkijos žiniasklaida, už 26-erių metų puolėją britai „Jagiellonia“ klubui buvo pasiruošę sumokėti 1 mln. eurų vertės transfero mokestį. Šią žiemą futbolininkas ne kartą buvo linksniuojamas Italijos „Serie A“ klubų fone, gruodžio pabaigoje jis buvo siejamas su „Udinese“ ir Veronos „Hellas“ klubais, tačiau geriausio Lietuvos futbolininko karjeros keliai pakrypo ne į Vakarų pusę, o priešinga kryptimi. Primename, kad futbolininkas gimė Maskvoje, tačiau tėvams išsiskyrus mama su berniukais persikėlė į Vilnių ir augo Lietuvos sostinėje. Iki paauglystės vaikinas turėjo Rusijos valstybės pasą, tačiau kai į perspektyvų futbolininką dėmesį atkreipė šalies futbolo specialistai, jis rusišką pasą iškeitė į lietuvišką. „Iš tikrųjų, laikau Lietuvą savo gimtine, nes čia gyvenu tiek metų, kiek prisimenu. Iš Rusijos atvažiavau labai mažas ir nieko praktiškai neprisimenu. Čia išmokau kalbą, mano mentalitetas irgi lietuviškas, nes Baltarusijoje man dažnai sako, jog aš visiškai nepanašus į rusą“, – viename interviu prieš kelerius metus kalbėjo F. Černychas.