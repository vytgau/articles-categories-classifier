Tai bus pirmasis naujojo trenerio Jevgenijaus Ryvkino debiutas prie komandos vairo – gruodį pergalingai pasibaigusiame Baltijos taurės turnyre jį pavadavo asistentas Jurijus Jeremejevas. Rungtynėse su Baltarusija turėtų debiutuoti net septyni naujokai: Domantas Mazgys, Neilas Urba, Lukas Čepkauskas, Aivaras Meškinis, Vladimiras Derendiajevas, Germanas Jezerskis ir Kęstutis Rainys, o po ilgesnės pertraukos į komandą sugrįžta Mindaugas Labuckas ir Jaunius Juozaitis. Pasak J. Ryvkino, stovykloje bus siekiama išmėginti jaunus ir perspektyvius Lietuvos futbolininkus: „Atsižvelgiant į tai, kad Lietuvoje salės futbolo dar nėra profesionali sporto šaka, mums nepavyksta kiekvienai stovyklai surinkti pajėgiausių žaidėjų, nes daugelis jų rungtyniauja lauko futbole“. „Į šią stovyklą pakviesti ir jauni bei perspektyvūs žaidėjai, kurie turi galimybę ir didžiulį norą atstovauti Lietuvai. Mes turime daug naujokų ir norime juos įvertinti tarptautiniame lygyje, jog galėtume išdirbti teisingą plėtros strategiją, kuri ateityje galėtų mums atnešti rezultatų. Todėl linkime visiems būti kantriems ir palaikyti jauną Lietuvos futsal rinktinę naujos kelionės pradžioje“, – samprotavo specialistas iš Ukrainos. Įėjimas į Kėdainiuose vyksiančias rungtynes bus nemokamas. Lietuvos futsal rinktinės žaidėjų sąrašas: Vartininkai: Kęstutis Rainys (Vilniaus dailės akademija) Domantas Mazgys („Vievio žiedas“) Mindaugas Labuckas („London City“, Anglija) Aikštės žaidėjai: Justinas Zagurskas („Vytis“) Pavelas Smolkovas („Vytis“) Neilas Urba („Koralas“) German Jezerskij („Koralas“) Eisvinas Utyra („Vikingai“) Lukas Čepkauskas („Vikingai“) Albert Voskunovič („Vilniaus dailės akademija“) Mantas Makutonovičius („Turbotransfers“) Lukas Sendžikas („Inkaras“) Jaunius Juozaitis („Inkaras“) Vladimir Derendiajev („Helvecia London“, Anglija) Aivaras Meškinis („Vievio žiedas“)