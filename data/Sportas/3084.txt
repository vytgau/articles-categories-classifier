Stipriausioje Vyrų A lygoje netikėtumų nebuvo: finale kovojo dvi stipriausios poros – vilniečiai Titas Mikelevičius ir Algirdas Draugelis bei kauniečiai Luidži Pakula ir Skirmantas Mačinskas. Po labai gražios kovos čempionais tapo kauniečiai. Trečiąją vietą užėmė vilniečiai Robertas Sadovskis ir Giedrius Vėželis, nugalėję klaipėdietį Gytautą Aukselį su kauniečiu Aivaru Mezginu. Šiame sezone Luidži Pakula ir Skirmantas Mačinskas pirmą vietą iškovojo jau trečią kartą. Vyrų B lygoje kiekviename etape išryškėjo vis nauji lyderiai. Šįkart jais tapo šiauliečiai Martynas Vidžiūnas ir Emilis Baltrimaitis, kuriam šiemet sukako tik trylika metų. Įvairiapusiškas sportininkas Martynas padelį pradėjo žaisti tik prieš metus, Šiauliuose atidarius universalią Kane‘s areną, o tenisininkas Emilis puikiai perprato padelio ypatumus ir sparčiai tobulėja, džiugindamas kiekviename turnyre vis didėjantį šiauliečių būrį. Kitas prizines vieta iškovojo vilniečiai: antrąją – Aurelijus Vėjelis ir Dainius Vasiliauskas, trečiąją – Artūras Molis ir Justinas Tomkus, o ketvirtąją – Alvydas Musteikis ir Antanas Baranovas, nusileidę tik čempionams pogrupio varžybose. Jei vyrų padelio geografija vis plečiasi, tai moteris padelio aikštelėse galima pamatyti, daugiausia, sostinėje, kur jų vis daugiau pamėgsta šią puikią sporto šaką. Moterų B lygoje, nesunkiai nugalėjusios visas varžoves, čempionėmis tapo Rūta Balalytė ir Asta Žeromskienė. Antrąją vietą iškovojo Živilė Šutavičienė su Dalia Geleževičiene, praėjusiame etape laimėjusia C lygos turnyrą. Kovoje dėl trečiosios vietos Raimonda Rutkauskaitė ir Reda Sirgedienė nugalėjo Dianą Ramanauskaitę ir Laurą Mazaliauskaitę. Moterų C lygos finale vyko labai atkakli kova, kur čempionėmis tapusios Alina Kleinauskaitė ir Irena Maskolaitienė tik po atkaklios trijų setų kovos įveikė Audronę Tendzegolskienę ir Aldoną Nausėdienę. Trečiąją vietą iškovojo Simona Žiūkaitė ir Remigija Pranckevičienė, įveikusios vėl šalia prizininkių likusias neringiškę Aušrą Mikelienę ir Ireną Starošaitę. Turnyro prizininkai buvo apdovanoti LPF taurėmis, o stipriausiųjų lygų pirmųjų keturių vietų laimėtojai pasidalijo prizinį fondą. Padelio mėgėjai dėkingi kompanijai „Babolat“, kurios kamuoliukais žaidėjai rungtyniavo visų turnyrų metu. Nors vasaros sezonas ir baigėsi, padelio mėgėjus nudžiugino žinia, kad jau statoma „Fanų Padelio Arena“, kurios adresas – Metalo g. 2, Vilnius. Joje bus 3 uždaros padelio teniso aikštelės, persirengimo patalpos su dušais, 24 nemokamos automobilių parkavimo vietos. Jau visai netrukus – pirmąjį lapkričio savaitgalį, „Fanų Padelio Arenoje“ planuojamas šventinis atidarymo turnyras.