28-erių futbolininką sustabdė kairės kojos blauzdos skausmai, kuriais jis skundžiasi jau nebe pirmą kartą atstovaudamas „Real“ ekipai. G. Bale'as dėl skausmų praleido savaitgalio „La Liga“ rungtynes su Barselonos „Espanyol“, į rikiuotę jis turėtų sugrįžti lapkritį. Jei „Real“ klubas tarp savo rezervinių futbolininkų ras kuo pakeisti puolėją, kur kas didesnis galvos skausmas iškilo Velso rinktinės trenerių štabui. G. Bale'as praleis dvejas likusias 2018-ųjų Europos futbolo čempionato atrankos varžybų rungtynes, likusias sužaisti velsiečiams. Šiuo metu Velsas (14 taškų po 8 rungtynių) šešių rinktinių D grupėje užima antrąją vietą, suteikiančią kelialapį į papildomą atrankos varžybų etapą. Velsiečiams liko sužaisti išvykos rungtynes su Gruzija ir namų mačą su ant kulnų lipančia (13 taškų) Airijos rinktine. Pirmąją vietą grupėje ir kelialapį į pasaulio pirmenybes Rusijoje jau beveik užsitikrino Serbijos futbolininkai (18 taškų). G. Bale'as atrankos varžybose yra įmušęs 4 įvarčius.