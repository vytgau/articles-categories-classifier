Įsilieti į „Stumbro“ kolektyvo gretas 23 metų naujokui neturėtų būti sunku – jis ne pirmus metus gyvena bei rungtyniauja Lietuvoje, taip pat kalba lietuviškai. Dvigubą Serbijos ir Kroatijos pilietybę turintis N. Bjelanas karjerą pradėjo Belgrado „Sindjelic“, o vėliau atstovavo ir „Mladenovac“ klubui. 2015 m. jo karjera pakrypo į Lietuvą, kur jis sėkmingai įsitvirtino FBK „Kauno“ klube. Po gero laikotarpio šioje ekipoje serbas netrukus sulaukė Kėdainių „Nevėžio“ skambučio ir praėjusį sezoną praleido LFF Pirmoje lygoje, kur neabejotinai buvo vienas geriausių pirmenybių vartininkų. Šių metų pradžioje Kaune gyvenantį N. Bjelaną į savo gretas prisiviliojo „Kauno Žalgiris“. A lygoje futbolininkas šiame sezone sužaidė 11 rungtynių, tame tarpe rungtyniavo ir prieš „Stumbrą“. „Labai džiaugiuosi prisijungęs prie „Stumbro“. Tai stipri komanda ir man malonu tapti jos dalimi. Gindamas „Stumbro“ garbę aikštėje visada atiduosiu visą save ir tikiu, jog visi kartu pasieksime skambių pergalių“, – laužyta lietuvių kalba fcstumbras.lt kalbėjo N. Bjelanas. „Ar bijau konkurencijos? Tikrai ne. Futbole konkurencija skatina tobulėti, tad jos reikia kiekvienam. Tiesiog kiekvieną kartą atsiduosiu šimtu procentų. Kaip savo stipriąją pusę išskirčiau žaidimą kojomis, tai labai svarbu šiuolaikiniame futbole, tačiau tobulėti privalau visuose žaidimo komponentuose“, – tikino „Stumbro“ naujokas. Nors „Stumbro“ ir „Kauno Žalgirio“ derbis visada kelia daug emocijų ir yra itin įdomus žiūrovams, pats N. Bjelanas tikina, jog dėl šio perėjimo nejaučia diskomforto. „Kai kuriose pasaulio šalyse futbolininkų perėjimai į kitas to paties miesto komandas sukelia daug kalbų ir emocijų, galbūt tuomet ir būtų baisu, tačiau ne šiuo atveju. Lietuvoje perėjimai iš vieno klubo į kitą yra įprastas reikalas. Džiaugiuosi atsidūręs „Stumbro“ ekipoje ir padarysiu viską, kad drauge pasiektume kuo geresnių rezultatų“, – šypsodamasis kalbėjo jis. Dėl žaidybinio laiko N. Bjelanui teks konkuruoti su šiemet komandą papildžiusiu ir nei vienerių A lygos rungtynių nepraleidusiu Rodrigo Josviaki bei jaunuoju Matu Daškumi. Kiek anksčiau kauniečiai išsiskyrė su metus ekipoje praleidusiu Ignu Driomovu. 