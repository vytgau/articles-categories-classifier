„Tęsiame tradiciją ir kasmet Lietuvoje organizuojame tarpvalstybinius susitikimus. Lietuvoje viešėjo Lenkijos, Suomijos rinktinės, o šiais metais, po ilgų derybų į Lietuvą pavyko prisikviesti vieną pajėgiausių Europoje – Ukrainos komandą. Nors ukrainiečių gretose nebus tituluočiausių jų boksininkų, tai viena stipriausių rinktinių ir dvikovos su jais bus labai naudingos Lietuvos boksininkams ir įdomios žiūrovams“, – sako Lietuvos bokso rinktinės treneris Vidas Bružas. Šiais metais Lvove vykusiame Europos čempionate, pirmenybių šeimininkai ukrainiečiai tapo komandinės įskaitos nugalėtojais, jie iškovojo 3 aukso, 1 sidabro ir 2 bronzos medalius. Lietuvos komandoje dėl ligos nebus olimpinio ir Europos čempionatų prizininko Evaldo Petrausko, tačiau rinktinės garbę gins dauguma stipriausių šalies boksininkų. Įdomiausios kovos laukia sunkiausiose svorio kategorijose, kuriose Lietuvai atstovaus daugkartiniai šalies čempionai, pasaulio ir Europos čempionatų dalyviai Mantas Valavičius ir Tadas Tamašauskas. Svorio kategorijoje virš 91 kg M. Valavičius kovos su Arturu Sarhsianu, T. Tamašauskas (iki 91 kg) susitiks su Nazariu Smaliu. Dviejų pastarųjų Lietuvos čempionatų nugalėtojas ir Europos čempionato debiutantas Paulius Zujevas svorio kategorijoje iki 81 kg pirštines surems su Danilu Zhasanu. Dvi kovos vyks svorio kategorijoje iki 75 kg. Vytautas Balsys, kuris šių metų Lietuvos čempionato finale tik po atkaklios kovos pralaimėjo profesionalų ringe sėkmingai kovojančiam Virgilijui Stapulioniui, susikaus su ukrainiečiu Volodymiru Mondziuku, o 2016 m. Algirdo Šociko turnyro čempionas Tomas Sinkevičius kovos su Pavlo Krupa. Svorio kategorijoje iki 69 kg Lietuvos vicečempionas Deividas Girulis susitiks su Vasylijum Kyryliuku. Europos jaunimo čempionato prizininkas Artūras Zinkovskis (iki 60 kg) pirštines surems su Zhantu Haspariantu. Lengviausioje svorio kategorijoje iki 56 kg Lietuvos čempionas Mindaugas Bankauskas kovos su Arturu Mezoncevu. Lietuvos ir Ukrainos boksininkų kovos penktadienį Kėdainių arenoje prasidės 17 valandą. Sekmadienį Marijampolės „Sūduvos“ sporto centre varžybų pradžia – 16 valandą.