Penktadienio popietę Vilniuje buvo surengta spaudos konferencija, kurioje mintimis apie būsimas rungtynes pasidalijo „Stumbro“ ir „Žalgirio“ treneriai bei žaidėjai. Finalo dvikova vyks Panevėžio „Aukštaitijos“ stadione sekmadienį 16 valandą. Kauniečiams tai bus pirmasis finalas klubo istorijoje, o žalgiriečiai bandys iškovoti titulą jau septintą kartą iš eilės. Nuo 2016 metų „Stumbre“ dirbantis strategas iš Portugalijos Mariano Barreto prieš ateinančią dvikovą pripažino jos favoritą, bet pabrėžė, jog jo komanda didžiuosis žaisdama finale: „Mūsų planas buvo pasiekti finalą, o kai mes tą šansą gavome, turime kabintis už šios galimybės abiem rankomis. Mums garbė būti čia. Tai yra kaip svajonė. Žinoma, „Žalgiris“ yra favoritai, bet futbolas yra nuostabus tuo, nes kartais geriausių žaidėjų ar surinktos komandos nėra gana laimėti. Visų pirma, matome tai, kaip finalą, kuris yra puiki proga mūsų jauniems žaidėjams būti to dalimi ir galbūt jį laimėti. Tokiu atveju atidarytume duris į Europą ir keistų mūsų tolimesnius tikslus“. „Žinome ir gerbiame „Žalgirio“ istoriją bei jų statusą, bet sekmadienį viskas spręsis po vienerių rungtynių. Mes irgi galime laimėti ir pabandysime tai padaryti. Jeigu „Žalgiris“ laimės, mes nepasididžiuosime jų pasveikinti, bet tai bus tik po mačo. Su tokiu nusiteikimu mes ateiname į rungtynes“, – tikino portugalas. Jis teigė, kad jaučia didelį palaikymą ir iš Portugalijos, ypač trenerių asociacijos, kitų šalių. M. Barreto oponentas kitoje barikadų pusėje – „Žalgirio“ vairininkas Valdas Dambrauskas. Jo teigimu, nė vienas finalas nėra lengvas, bet treneris yra įsitikinęs, jog jo auklėtiniai turi reikiamą patirtį jį laimėti: „Per paskutinius tris kartus, kai laimėjome finalą minimaliais rezultatais, nepraleidome įvarčius. Pirmą finalą (2012 m.) laimėjome po baudinių serijos prieš „Ekraną“, kitais metais taip pat įvyko su „Šiaulių“ klubu. Finalas yra visiškai kitokios rungtynės – turėsi kautis iki paskutiniųjų. Taurės patirtys rodo, kad komandos iš žemesnių lygų patenka į finalus ir juos laimi. Tai yra taurės varžybų grožis. Ko galime tikėtis, tai gražios ir įtemptos kovos“. V. Dambrauskas futbolą palygino su menu. „Futbolas yra tokia pati meno forma, kaip teatras ir kinas, bet teatre ir kine gali žinoti pabaigą, kai futbole - ne. „Stumbras“ ir „Žalgiris“ galėtų sužaisti 10 finalų per 10 dienų ir visos rungtynės būtų skirtingos. Gerbiame „Stumbro“ klubą, tai yra įdomi komanda, kuri turi pajėgių individualių žaidėjų. Tai jiems yra galimybė sukurti istoriją, patekti į Europą. Tuo ir bus įdomu, kad abi komandos turės didelę motyvaciją. Mes esame komanda, kuri įpratusi laimėti. Mums tai bus principo reikalas. Man, kaip treneriui, pasisekė, nes turiu pačius geriausius žaidėjus - jie ateina į kiekvieną treniruotę motyvuoti laimėti. Neabejoju juo nusiteikimu ir šiai dvikovai“, – dėstė V. Dambrauskas. Žalgirietis Mantas Kuklys yra laimėjęs LFF taurę penkis kartus, tačiau pripažįsta, jog rungtynės su „Stumbru“ nuo to nebus lengvesnės: „Laukia sunkus mačas. Gerbiame „Stumbro“ komandą ir mes matome, kodėl jie pateko į finalą. Manau, kad rungtynės bus gražios ir įtemptos. Niekada nebuvo finalo, kuriame negalvojome, jog nepraslysime. Visada kovojame iki galo, bet buvo išskirtinių finalų, pavyzdžiui, pirmasis Marijampolėje su „Ekranu“. Tada tikrai labai išsekome po 120 minučių“, – pasakojo M. Kuklys. Traumą besigydantis „Stumbro“ gynėjas Rimvydas Sadauskas teigia, kad stengsis įgauti tinkamą fizinę būklę prieš svarbią dvikovą ir pabrėžė jos svarbą: „Nėra klausimų, kad turėsime begalinę motyvaciją šioje dvikovoje, nes galime ne tik laimėti, bet patekti į Europos lygos atranką. Tai būtų pirmasis finalas man, jaučiu didelę garbę ir esu motyvuotas kuo geriau pasirodyti. Galimybė sukurti istoriją šiose rungtynėse mums kelia motyvaciją. Prieš „Žalgirį“ turime savų pranašumų ir minusų, bet teigiamas faktorius yra tas, kad neturime tokio spaudimo, kokį turi varžovai. Apginti titulą yra daug sunkiau nei iškovoti ir tai mums pagelbės“, – pridėjo R. Sadauskas. 