Atsakomosiose aštuntfinalio rungtynėse trečiadienį Čekijos klubas namuose 3-1 (25:15, 15:25, 25:21, 25:19) nugalėjo Orivesio „OrPo“ (Suomija) ekipą. Puikiai žaidusi Lietuvos tinklininkė pelnė 16 taškų ir buvo pripažinta geriausia rungtynių žaidėja. Pirmąsias rungtynes išvykoje TJ ekipa laimėjo 3-0 (25:16, 25:23, 25:14). „Nors ir turėjome pranašumą, vis tiek jautėsi šiokia tokia įtampa. Nes vis tik norėjosi laimėti rungtynes, nors užteko tik dviejų setų“, – sakė dvigubai rezultatyviau nei pirmajame susitikime žaidusi V. Makauskaitė. „Palaikymas Ostravoje tikrai šaunus ir jis padeda, bet apie pelnytus taškus rungtynėse negalvoju. Svarbiausia yra galvoti apie taktikos laikymąsi. Džiaugiuosi, kad pavyko pasiekti pergalę“. Ketvirtfinalyje Ostravos komanda žais su viena turnyro favoričių Krasnodaro „Dinamo“ (Rusija) ekipa. „Dar kol kas neanalizavome komandos, bet tikrai bandysime kovoti“, – pabrėžė V. Makauskaitė.