Turkijoje sezonui besirengiantiems žalgiriečiams tai buvo jau antrosios lygiosios iš eilės. Praėjusį šeštadienį „Žalgiris“ Antalijoje 2:2 sužaidė su Prahos „Bohemians 1905“ ekipa. Rusijos aukščiausioje lygoje žaidžianti ir po 20 turų septintą vietą užimanti „Akhmat“ komanda Turkijoje buvo iškovojusi tris pergales. „Akhmat“ 3:1 pranoko Prahos „Slavią“, 1:0 įveikė Petropavlo „Kyzyl Žar“ iš Kazachstano, o vasario 4 d. 2:1 nugalėjo Golubovcų „Zetą“.  „Žalgirio“ starto sudėtyje antras rungtynes iš eilės pradėjo 18-metis vartininkas Airidas Mickevičius, gynėjų kvartetą sudarė Mamadou Mbodjis, Linas Klimavičius, Dominykas Barauskas ir Diego Oyarzunas, aikštės viduryje grūmėsi Slavko Blagojevičius, Karolis Uzėla, Tomašas Šimkovičius, Danielis Romanovskis ir Marquinhos, o atakos smaigalyje žaidė puolėjas Tomašas Malecas. Pirmame kėlinyje aikštėje netrūko kietos kovos, varžovai ilgiau kontroliavo kamuolį, kėlė daugiau kampinių prie „Žalgirio“ vartų ir kelis kartus grasino A. Mickevičiaus ginamiems vartams po baudos smūgių. Žalgiriečiai ne tik gynėsi, bet ir atsakinėjo savo atakomis. 23 min. „Žalgirio“ naujokas T. Šimkovičius tolimu smūgiu patikrino „Akhmat“ vartininko Vitalijaus Gudijevo budrumą, o baigiantis kėliniui kelis kartus individualiu meistriškumu blykstelėjo kairiame krašte žaidęs Danielis Romanovskis, tačiau užbaigti savo reidų tiksliais smūgiais jam nepavyko. Po pertraukos „Žalgirio“ treneriai atliko šešis keitimus. Antrame kėlinyje gynybos kraštuose žaidė Donovanas Slijngardas ir Rolandas Baravykas, aikštės viduryje S. Blagojevičių pakeitė serbas Marko Tomičius, krašto saugų pozicijas užėmė Liviu Antalis ir Jeremy Manzorro, puolime rungtyniavo Serge'as Nyuiadzi. Aikštėje liko ir visas 90 minučių žaidė tik M. Mbodjis, D. Oyarzunas, D. Barauskas ir K. Uzėla. Antrame kėlinyje naują futbolininkų vienuoliktuką į aikštę išleido ir „Akhmat“ strategai. Varžovai po pertraukos startavo labai aktyviai ir kurį laiką žalgiriečiai buvo priversti atsimušinėti nuo „Akhmat“ atakų. Kelis kartus nuo pavojingų smūgių komandą gelbėjo A. Mickevičius, pasiaukojamai žaidė ir ne vieną kamuolį atrėmę „Žalgirio“ gynėjai, o po Bernardo Berišos smūgio galva kamuolys sudrebino vartų konstrukciją. Baigiantis rungtynėms varžovų energija išseko ir iniciatyvą perėmė „Žalgiris“. Vilniečiai kelis kartus pavojingai atakavo po baudos smūgių, tolimu šūviu galėjo pasižymėti K. Uzėla, aktyviai kraštuose žaidė D. Slijngardas bei R. Baravykas. Vis dėlto pasiųsti grėsmingų priešininkų į nokdauną žalgiriečiams taip ir nepavyko. Kitas rungtynes „Žalgiris“ žais šeštadienį su Poltavos „Vorskla“ iš Ukrainos. Sekmadienį žalgiriečiai iš Turkijos grįš į Lietuvą ir pasiruošimą sezonui užbaigs Vilniuje. Rungtynės: Vilniaus „Žalgiris“ – Grozno „Akhmat“ 0:0 (0:0). „Žalgiris“: Airidas Mickevičius, Mamadou Mbodjis, Linas Klimavičius (46 min. Rolandas Baravykas), Dominykas Barauskas, Diego Oyarzunas, Slavko Blagojevičius (46 min. Marko Tomičius), Karolis Uzėla, Tomašas Šimkovičius (46 min. Serge‘as Nyuiadzi), Danielis Romanovskis (46 min. Jeremy Manzorro), Marquinhos (46 min. Donovanas Slijngardas), Tomašas Malecas (46 min. Liviu Antalis). Atsargoje: Džiugas Bartkus, Pijus Petkevičius.