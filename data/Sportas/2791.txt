Šios rungtynės be jokios abejonės bus didžiausias iššūkis pastaruoju metu nuostabiai rungtyniaujančioms Šiaulių „Gintros-Universiteto“ futbolininkėms, po kurių kojomis šį sezoną jau krito Gruzijos, Slovakijos, Turkijos, o paskutiniu metu ir Šveicarijos čempionės. Žada kovoti širdimi Vos paaiškėjus, kad Lietuvos čempionėms aštuntfinalyje teks suremti ginklus su „Barca“ kilo didžiulis ažiotažas, o visuose Lietuvos portaluose mirgėjo skambios antraštės. Galima drąsiai teigti, kad „Gintra-Universitetas“ garsioms varžovėms neprilygsta pagal daugelį parametrų – pradedant sporto bazių infrastruktūra, baigiant nuo realybės atitolinančiais komandų biudžetų skirtumais. Vis tik nepaisant to, jog didžioji dalis šiauliečių katalonėms nusileidžia ir savo meistriškumu, yra vienas elementas, kuris aikštėje kartais sulygina ir visiškai skirtingo kalibro ekipas – širdis. Būtent šią savybę – kovą iš visos širdies prieš aštuntfinalio dvikovą akcentavo „Gintros-Universiteto“ krašto saugė iš Serbijos Jelena Čubrilo. „Esu įsitikinusi, kad galime su jomis kovoti, jeigu aikštėje atiduosime savo širdis. Žiūrovų parama mums turėtų suteikti papildomą impulsą kovoti ir nenuleisti galvų, net jeigu ir ne viskas seksis taip kaip norėtume. Privalome žaisti garbingai iki finalinio teisėjo švilpuko siekiant išsaugoti intrigą iki atsakomojo mačo Barselonoje“, – neskubėdama pasmerkti savo komandos pralaimėjimui kalbėjo serbė. Kad ir kaip pasibaigtų šis aštuntfinalis „Gintros-Universiteto“ klubo istorijoje šie metai paliks ko gero žymiausią pėdsaką. Ar Šiauliuose dar kada nors bus galimybė išvysti moterų „Barcelona“ ekipą galime tik spėlioti, todėl praleidusiems šią neeilinę progą liks tik nusigraužti nagus. Šiauliuose – Europos čempionė ir geriausia Senojo žemyno futbolininkė Pereikime prie dalies, kurioje plačiau pristatysime ką gi lapkričio 8 -ąją futbolo aistruoliai turės progą išvysti ant žaliosios Šiaulių miesto savivaldybės centrinio stadiono vejos. Ryškiausia varžovių komandos žvaigždė aikštėje spindės 22 -uoju numeriu pažymėtais marškinėliais. Jais vilkint matysime 24 -erių metų Nyderlandų superžvaigždę Lieke Martens. 170 cm ūgio saugo ir puolėjo pozicijose galinčiai rungtyniauti futbolininkei pastarieji metai buvo tiesiog nuostabūs – praėjusią vasarą ji su Olandijos moterų rinktine triumfavo Europos čempionate, kuriame pasižymėjo trimis tiksliais smūgiais bei buvo apdovanota „auksinio kamuolio“ trofėjumi, taip pat pasirašė kontraktą su „Barcelona“, o vasaros pabaigoje buvo pripažinta geriausia 2016 – 2017 metų sezono Europos futbolininke, kur prizą atsiėmė greta vyrų futbolo megažvaigždės Christiano Ronaldo.  L.Martens nacionalinės Olandijos moterų futbolo rinktinės aprangą apsivilko vos sulaukusi 18 -os. Mergina labai greitai įsiliejo į moterų rinktinės gretas ir netruko tapti jos lydere. Šiuo metu olandė savo sąskaitoje jau turi 33 įvarčius per 80 sužaistų rungtynių. Klubinę futbolininkės karjerą L.Martens pradėjo 2009 metais tėvynėje „SC Heerenveen“ komandoje. Vos porą sezonų gimtinėje sužaidusi puolėja netruko patraukti užsienio klubų dėmesį ir jau 2011 metais pakėlė sparnus bei atsidūrė Belgijos Lježo „Standard“ komandoje. Vėliau žaidėjos karjera pasuko į Vokietiją, o galiausiai į Švediją, kurioje ji praėjusį sezoną gynė trečiąjį reitingą visoje Europoje turinčio Malmės „FC Rosengard“ klubo garbę. Būtent iš Švedijos viena talentingiausių Europos futbolininkių šią vasarą persikėlė į Barseloną, kur jos žvaigždė taip pat spindi visu ryškumu – L.Martens įvarčiais pasižymėjo abejuose UEFA moterų Čempionių lygos šešioliktfinalio mačuose su Norvegijos „Avaldsnes IL“ ekipa. Galima laukti, kad ši jauna futbolininkė nemažins apsukų bei sieks rezultatyvų pasirodymą pratęsti ir aštuntfinalyje, tačiau ar jai pavyks nuginkluoti patikimą šiauliečių vartų sargę Gretą Kaselytę išvysime jau labai greitai.  Makedonė buvusi ties „Gintros-Universiteto“ slenksčiu Visos „Barcelona“ futbolininkės į Šiaulių miesto savivaldybės stadioną lapkričio 8 -ąją žengs pirmą kartą, išskyrus vieną – makedonę Natašą Andonovą. Šiai 23 -ejų metų centro saugei kadaise jau teko išbandyti jėgas su Šiaulių „Gintros-Universiteto“ komanda UEFA moterų Čempionių lygos atrankos turnyre, kuris vyko būtent Šiauliuose. Tuomet dar labai jauna, bet itin perspektyvi futbolininkė atstovavo Veleso „FK Borec“ klubą iš Makedonijos ir buvo patekusi į Lietuvos čempionių ekipos radarą. Nesunkiai 4:0 įveiktų varžovių gretose savo gebėjimais akivaizdžiai išsiskyrusi N.Andonova iškart po atrankos turnyro sulaukė pasiūlymo iš „Gintros-Universiteto“. Vis tik šiam sandoriui už akių užbėgo garsus Vokietijos moterų futbolo klubas iš Potsdamo „FFC Turbine“, kuris tuomet žaidėjai pateikė patrauklesnį pasiūlymą, o jį priėmusios makedonės karjera pasuko būtent į šią futbolo šalį. Įdomu tai, kad N.Andonova jau ne pirmą sezoną aikštėje kamuoliu dalinasi su geriausia Europos futbolininke L.Martens. Praėjusį sezoną abi šios futbolininkės atstovavo „FC Rosengard“ ekipą. Tiesa, prieš atvykstant į Barseloną makedonė dar buvo trumpam apsivilkusi Prancūzijos moterų futbolo grando Paryžiaus „Saint-Germain“ aprangą bei jame spėjo pasižymėti dviem įvarčiais. Būkite atidūs – ši talento nestokojanti, itin kūrybinga Makedonijos moterų futbolo rinktinės kapitonė „Barcelona“ gretose vilkės 21 –uoju numeriu pažymėtus marškinėlius. Sudėtyje – septynios legionierės bei Ispanijos moterų rinktinės desantas Pagrindinės „Barcelona“ komandos sudėtyje rungtyniauja septyniolika ispanių bei septynios futbolininkės iš kitų šalių. Visos „Barcos“ legionierės yra savo šalių rinktinių narės – Toni Duggan gina Anglijos moterų rinktinės garbę, Elise Bussaglia – Prancūzijos, Line Roddik Hansen – Danijos, Andressa Alves bei Fabiana – Brazilijos, o taip pat jau minėtos L.Martens bei N.Andonova atitinkamai atstovaujančios Olandijos bei Makedonijos moterų futbolo rinktines. Tuo tarpu iš septyniolikos ispanių daugiau nei pusę jų – net devynios vilki ir Ispanijos moterų rinktinės marškinėlius. 17 -ą reitingą pasaulyje turinčią rinktinę atstovauja trys „Barcelona“ gynėjos – Marta Torrejon, Maria Leon bei Leila Ouahabi, trys saugės – Vicky Losada, Alexia Putellas ir Mariona Caldentey, dvi puolėjos – Olga Garcia bei Barbara Latorre, o taip pat vartininkė Sandro Panos. Akivaizdu, kad „Gintros-Universiteto“ komandos laukia labai sudėtingas išbandymas, tačiau būtent tokios kovos užgrūdina skambiausioms pergalėms.