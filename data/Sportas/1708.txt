Motociklininkų lenktynėse Balys Bardauskas finišavo 93-as, bendroje įskaitoje užkopė į 91-ą vietą ir jau pasiekė sėkmingiausią asmeninį Dakaro rezultatą - nuvažiavo aštuonis etapus. Šis savaitgalis sportininkams – ypatingas: šeštadienio ir sekmadienio etapai buvo maratoniniai, tarp jų ekipažams mechanikai negalėjo suteikti jokios pagalbos. Tad visus gedimus lenktynininkai šeštadienį vakare turėjo pašalinti patys. Arba tęsti pasirodymą su tuo, ką turėjo. Etapas gyvai 23.40: Paskutinis Lietuvos atstovas, motociklininkas B. Bardauskas jau finiše. Lietuvis užima 93-ąją vietą. 22.40: B. Bardauskas kerta paskutinį kontrolės punktą ir artėja link finišo. 22.35: DELFI reporteris iš Dakaro praneša, kad dėl vakar siautusios audros užlytas Tupisos bivuakas, todėl organizatoriai nusprendė jį uždaryti. Šiandien komandos žada iškart pakuotis techniką ir vykti į Argentiną. 22.07: B. Vanagas apie aštuntąjį greičio ruožą:   21.53: Paskutinis automobilių klasėje iš lietuvių pasirodo ir A. Juknevičius, jo ekipažas finišą pasiekia 18-oje vietoje. 21.50: Motociklų klasėje B. Bardauskas jau kirtęs devintąjį patikros tašką bei rikiuojasi 90-oje vietoje. Sunkvežimių grupėje lyderiauja argentinietis F. Villagra. 21.25: B. Vanagas (14) ir V. Žala (16) jau pasiekė finišą. 20.54: Keturračių klasėje finišą pirmasis pasiekia brazilas M. Medeirosas. Motociklininkas B. Bardauskas po aštuntojo kontrolės punkto - 89-as. 20.47: S. Peterhanselis jau finiše. Geriausią laiką pademonstravęs prancūzas grįžta į kovą dėl čempiono titulo. Tuo tarpu B. Vanagas kyla į 13-ąją vietą ir artėja link finišo. Už "General Financing Team Pitlane" ekipažo rikiuojasi ir V. Žalos komanda - 15-ta vieta. 20.20: Automobilių klasėje pirmas finišą kerta N. Al-Attiyah, tačiau iš 17-os pozicijos startavęs S. Peterhanselis pagal laiką greičiausiai aplenks Kataro atstovą. 20.12: B. Bardauskas po septintojo greičio ruožo kontrolės punkto smunka į 90-ąją vietą. 20.05: Keturračių klasėje į priekį jau kurį laiką įsiveržęs prancūzas A. Vitsie, tarp sunkvežimių vairuotojų greičiausias - D. Sotnikovas iš Rusijos. 19.52: Lietuviai jau pasiekę aštuntąjį kontrolės punktą ir iki finišo jiems lieka vos vienas patikros taškas. Geriausiai kol kas sekasi B. Vanagui (16 vieta), po jo V. Žala (17 vieta), o A. Juknevičius užima 18-ąją poziciją. Automobilių grupės lyderiai artėja link finišo. 19.17: Automobilių klasėje devintąjį patikros tašką greičiausiai pasiekia N. Al-Attiyah, antras - B. Ten Brinke, trečias - C. Sainzas. 18.58: Po šeštojo kontrolės punkto V. Žala krenta į 19-ąją vietą, A. Juknevičius lieka 18-oje pozicijoje, o iš lietuvių kol kas geriausias sekasi B. Vanagui, kuris užima 16-ąją vietą. Tuo tarpu 7 motociklų klasės sportininkai jau kirtę finišo liniją, greičiausias - A. Meo, B. Bardauskas po šeštojo kontrolės punkto - 85-tas. 18.46: Organizatoriai oficialiai patvirtino atšaukiantys devintojo etapo greičio ruožą. Kaip teigė Dakaro ralio sporto direktorius Marcas Coma, etapas yra atšaukiamas dėl potvynių ir audros rizikos. Tad pirmadienį Dakaro karavanas tik pervažiuos iš vienos stovyklos į kitą. 18.29: Pasiekus šeštąjį kontrolės punktą lyderiu automobilių įskaitoje tampa C. Despres – „Peugeot“ sportininkas, kuris dar vakar stojo padėti komandos draugui S. Peterhanseliui ir net skolino jam savo dalis, o vakare negalėjo naudotis mechanikų pagalba. 17.57: B. Vanagas kyla į 16-tą vietą, V. Žala krenta iki 12-os, A. Juknevičius užima 18-tą poziciją. 17.36: Vakar rimtų techninių nesklandumų turėjęs ir daug laiko sugaišęs prancūzas S. Peterhanselis nesiruošia sudėti ginklų. Sportininkas po penkių kontrolės punktų išsiveržia į lyderio poziciją. 17.19: Motociklų klasės priekyje - amerikietis R. Brabecas, jam ant kulnų lipa prancūzas A. Meo. B. Bardauskas kyla į 87-ąją poziciją. Keturračių lenktynininkų grupėje lyderiauja I. Casale'as iš Čilės, sunkvežimių - čekas M. Kolomy. 17.00: Po trijų kontrolės punktų V. Žala leidžiasi keliomis pozicijomis žemiau - 11 vieta, A. Juknevičius - 17-as, B. Vanagas - 18-as. 16.40: V. Žala kyla net į 9-ąją vietą! Po ketvirtojo kontrolės punkto B. Bardauskas - 89-oje pozicijoje. 16.17: Startuoja sunkvežimių klasės sportininkai. Iš pirmosios pozicijos pajuda olandas T. Van Genugtenas, antras savo pasirodymą pradeda argentinietis F. Villagra, trečias - rusas E. Nikolaevas. 16.08: Motociklininkas B. Bardauskas startavęs iš 99-os vietos, po antrojo kontrolės punkto rikiuojasi 93-oje pozicijoje. 16.04: V. Žala ir S. Jurgelėnas kyla viena pozicija į viršų ir po pirmojo patikros taško rikiuojasi 11-oje vietoje, B. Vanagas pakyla į 13-ąją vietą, A. Juknevičius krenta iki 17-os pozicijos. 15.41: Automobilių klasėje į priekį įsiveržia katarietis N. Al-Attiyah, tarp motociklų kol kas greičiausias ir jau šeštąjį patikros punktą pasiekęs prancūzas A. Meo, keturračių klasėje pirmauja brazilas M. Medeirosas. 15.25: Nuo starto linijos jau pajudėję B. Vanago ir A. Juknevičiaus komandos. "General Financing Team Pitlane" startavo iš 15-os, o "Craft Bearings" iš 16-os vietos. 15.15: Iš 12-os pozicijos startuoja V. Žalos ir S. Jurgelėno ekipažas. 15.05: Lenktynės baigėsi vienam iš motociklininkų lyderių X. De Soultrait! Šeštoje vietoje bendroje įskaitoje važiavęs prancūzas 171 greičio ruožo kilometre skaudžiai griuvo ir susižeidė koją bei netrukus bus evakuotas į ligoninę. 15.00: Greičio ruože – ir pirmieji automobilių ekipažai. 14.54: Kalbėdamas su DELFI žurnalistu Pauliumi Garkauskui prieš startą Benediktas Vanagas sakė, kad laukia sunkiausias etapas. 14.43: Ta pačia tvarka lyderiai kirto ir ketvirtą punktą. 14.15: Trasoje – visi motociklininkai, o lyderiai jau pasiekė ketvirtąjį įskaitos tašką. Po trečiojo tebepirmauja A. Meo, antroje vietoje įsitvirtino T. Price'as, o trečias važiuoja amerikietis R. Brabecas. Panašu, kad trauma neleidžia J. Barredai Bortui deramai varžytis ir ispanas trečiame punkte smunka net į 33-ą vietą. 13.40: Po pirmojo įskaitos taško motociklininkų lenktynėse į lyderius išsiveržė prancūzas A. Meo, į antrą vietą kyla australas T. Price'as, o trečias – čilietis P. Quintanilla. J. Barreda Bortas krenta į dešimtą poziciją, o bendrosios įskaitos lyderis prancūzas A. Van Beverenas – į dvyliktąją. 13.06 Balys Bardauskas šiandien startuoja pirmasis iš lietuvių ir priešpaskutinis tarp motociklininkų - 13 val. 49 min. 30 sek. Sportininkas jau pasiekė ir asmeninę pergalę, nes 2009 m. būtent septintasis Dakaro ralio etapas jam buvo paskutinis. Sportininkas tuomet pasitraukė iš lenktynių. „Buvo labai sunku... Labai. Tikrai labai, labai sunku. Bet pabaigsiu“, – besibaigiant šeštadienio etapui kalbėjo B. Bardauskas. 12.31 Nors išvakarėse buvo nerimaujama dėl vieno lyderių, praėjusio etapo laimėtojo, Joano Barredos Borto sveikatos, sekmadienį motociklininkas pirmasis išvažiavo į greičio ruožą. Šeštadienį prieš pergalingai finišuodamas ispanas griuvo ir susižeidė kelį. „Iš pradžių net negalėjau atsikelti, sukosi galva. Prireikė keleto minučių, kol sugebėjau atsistoti ir toliau jau važiavau ramesniu ritmu. Keletą kartų buvau priverstas vėl nugriūti ant žemės, nes koja tiesiog „atsijungdavo“ – nieko negalėjau su ja padaryti. Kelis buvo tiesiog nestabilus“, – po lenktynių pasakojo J. Barredas Bortas. Laimei, jam pavyko išvengti lūžių. Preliminariais tyrimais, medikai sportininkui nustatė raiščių patempimus ir skysčių kaupimąsi kelyje, tad trečią vietą bendroje įskaitoje užimantis ispanas tęsia lenktynes. 12.22: Šiek tiek atsilikdami nuo grafiko varžybas pradėjo motociklininkai. Rezultatai Automobilių klasėje – stebuklai. Vakar važiuoklę ir amortizatorius sulaužęs S. Peterhanselis aštuntajame greičio ruože pademonstravo geriausią laiką ir užėmė pirmąją vietą. Dar didesnis netikėtumas – prancūzo komandos draugas C. Despres, kuris šeštadienį skolino savo dalis būtent S. Peterhanseliui, užėmė antrąją vietą. Primename, kad per vakar nebuvo galima jokia mechanikų pagalba. Trečias liko N. Al-Attiyah iš Kataro. 8-ojo etapo automobilių klasė:  Bendra automobilių įskaita: Motociklų klasėje šeštadienį traumą patyręs grupės lyderis J. Barreda Bortas liko aštuntas. Greičiausiai finišą pasiekė prancūzas A. Meo, nuo jo minute atsiliko amerikietis R. Brabecas, o trečiąją vietą užėmė australas T. Price'as. 8-ojo etapo motociklų klasė: Bendra motociklų įskaita: Tarp keturračių geriausias taip pat buvo prancūzas. Pirmąją vietą užėmė A. Vitsie, antras atvažiavo brazilas M. Medeirosas, o trečioji vieta atiteko bendros įskaitos lyderiui I. Casale'ui iš Čilės. 8-ojo etapo keturračių klasė: Bendra keturračių įskaita: Sunkvežimių klasėje Rusijos lenktynininkų šou. Visą etapą kova vyko tarp trijų slavų ir argentiniečio. Pirmasis finišą pasiekė D. Sotnikovas, jam už nugaros liko F. Villagra, trečias – A. Mardeevas. 8-ojo etapo sunkvežimių klasė: Bendra sunkvežimių įskaita: Apie aštuntąjį etapą Sekmadienį varžybų maršrutas paskutinį kartą driekiasi Bolivijos aukštikalnėse. Sportininkams teks iš Ujūnio į Tupisą įveikti 584 kilometrus, iš kurių greičio ruožą sudarys 498 kilometrai. Tai yra antras pagal ilgumą greičio ruožas šiųmečiame Dakare. Tačiau organizatoriai siūlo neapsigauti – dykumingų kopų varžybų dalyviams jie pažadėjo ir sekmadienį. Jų teigimu, nuo šio etapo ims ryškėti tikrieji lyderiai... Motociklininkai ir keturračių pilotai sekmadienį greičio ruože pasirodė jau nuo 12.00 val. Lietuvos laiku. B. Bardauskas į trasą išvažiavo 100-asis 13.49:30 val. Mūsų šalies motociklininkui sekmadienis bus savaip išskirtinis: septyni etapai yra daugiausia, kiek sportininkui pavyko nukeliauti Dakare, tad sėkmingas finišas ženklino naują pasiekimą. Debiutiniame ralyje 2009 m. B. Bardauskas susilaužė abi rankas trečiajame etape ir kentėdamas skausmą sugebėjo užbaigti septynis. Automobilių ekipažai greičio ruožą pradėjo 14.40 val. mūsų šalies laiku. Vaidotas Žala su Sauliumi Jurgelėnu išvažiuos 12-i 15.11 val., Benedikto Vanago ir Sebastiano Rozwadowskio ekipažas startuos 15-as 15.17 val., jam įkandin 15.19 val. starto liniją iš 16-os pozicijos kirs Antanas Juknevičius su Dariumi Vaičiuliu. Sunkvežimiai varžytis pradėjo nuo 16.01 val. Varžybas tęsė jau tik 101 motociklas, 38 keturračiai, 56 automobilių ekipažai, 9 bagiai ir 30 sunkvežimių. Pirmadienį turėjęs vykti devintasis etapas dėl blogų oro sąlygų buvo atšauktas. Komandos turės laisvą dieną, per kurią turės pasiekti Argentiną, kurioje ralis tęsis jau nuo dešimtojo etapo. Dakaro ralis sausio 20-ąją finišuos Kordoboje (Argentina).