Į renginį buvo kviestos visos pasaulio šalys, kurios yra tiesiogiai susijusios su vandens sportu, jo plėtra bei demonstruojančios aukštus rezultatus. Be apdovanojimų ceremonijos, nacionalinių federacijų atstovai aptarė pasaulines plaukimo sporto šakų vystymo kryptis, perspektyvas, dalinosi patirtimi ir naujomis idėjomis. „Džiugu, kad Lietuvos plaukimo federacija gavo kvietimą dalyvauti šiame renginyje. Manau, kad šis FINA organizacijos dėmesys rodo, jog mūsų vykdomos veiklos yra matomos, o mes esame teisingame kelyje“, – sakė T. Pakštys. Geriausiais 2017 metų pasaulio plaukikais pirmą kartą savo karjerose pripažinti amerikietis Caelebas Dresselis ir švedė Sarah Sjostrom. C. Dresselis pasaulio čempionate Budapešte laimėjo net 7 aukso medalius, o S. Sjorstrom iškovojo 3 aukso medalius, pagerino 50 m ir 100 m plaukimo laisvuoju stiliumi pasaulio rekordus. Geriausiu pasaulyje šuolininku į vandenį išrinktas britas Thomas Daley, kuriam tai buvo irgi pirmasis toks apdovanojimas, tuo tarpu renginio šeimininkų atstovė Shi Tingmao jo nusipelnė trečius metus iš eilės. Rusė Svetlana Kolesničenko tapo geriausia dailiojo plaukimo atstove, o vyrų tarpe prizą pasidalino jos tautietis Aleksandras Malcevas bei italas Giorgio Minisini. Atviro vandens sporto šakoje geriausių plaukikų trofėjai atiteko prancūzui Marcui-Atoine Olivier bei brazilei Anai Marcelai Cunhai.