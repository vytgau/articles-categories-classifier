Ilgiausiame olimpiniame triatlono nuotolyje, kuriame sportininkai turėjo plaukti 1500 m, dviračiu įveikti 40 km bei bėgti 10 km, pergalę iškovojo tarptautinėse varžybose Lietuvai atstovaujantis ispanas Alberto Casillasas, kuris distanciją įveikė per 2 val. 6 min. 57 min. Antrą vietą užėmė trakiškis Marijus Butrimavičius (2:13.44), trečias – panevėžietis Titas Pumputis (2:14.25). Moterų įskaitoje nugalėjo Inga Aukselytė, kuri nuotolį įveikė per 2 val. 34 min. 40 sek., antrą vietą užėmė Giedrė Ambrazevičiūtė (2:49.49), trečią – Polina Čachovskaja (3:09.55 val.). Verta paminėti sėkmingą buvusio profesionalaus dviratininko Tomo Vaitkaus debiutą: jis olimpinėje distancijoje užėmė 12-tą vietą tris rungtis įveikęs per 2.24:57 val. Perpus trumpesniame triatlono sprinto nuotolyje nugalėjo Tautvydas Kopūstas (1:06.44) ir Evelina Tomkevičiūtė (1:18.12). Triatlono šventė Veisiejuose užbaigta mėgėjams, pradedantiesiams skirta „TRI-FUN“ triatlono rungtimi, kur dalyviai turėjo plaukti 200 m, minti 10 km ir bėgti 2,5 km. Čia pergalę iškovojo ispanas Francisco Hernandezas, kuris distanciją įveikė per 38 min. 10 sek. Moterų įskaitoje nugalėjo bendroje įskaitoje antra finišavusi panevėžietė Beatričė Vinciūnaitė (41 min.). Verta paminėti, kad ispanas F. Hernandezas – profesionalus regbio žaidėjas, Ispanijos mažojo regbio (regbis-7) rinktinės narys, pernai dalyvavęs Rio de Žaneiro olimpinėse žaidynėse. Veisiejuose buvo pirmas kartas, kai šis sportininkas išbandė triatloną. Jis – A. Casillaso sesės Miriam širdies draugas, o Miriam Casillas Veisiejuose startavo olimpinės distancijos estafetėje, kur iškovojo pirmą vietą. Ji plaukė 1500 m (21.23), dviračiu 40 km mynė Vaidas Rimkus ir 10 km bėgo Mantas Marcinkevičius (40.05), šis trejetas nugalėjo keturių komandų estafetės varžybose. Bendras komandos rezultatas – 2 val. 14 min. 25 sek. Antrą vietą užėmė „Šviesos kariai“ (2:19.36), trečią – Justo Bagdonavičiaus komanda (2:36.10).  Paskutinis, penktasis, Lietuvos triatlono taurės etapas vyks rugsėjo 2 dieną Druskininkuose, kur ir paaiškės šio sezono nugalėtojai.