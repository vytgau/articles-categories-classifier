Antrą kartą Europos pirmenybėse dalyvaus ne tik jauniai (17-18 metų) ir jaunimas (iki 23 metų), bet ir elito grupės atstovai. Moterų lenktynėse Lietuvai atstovaus šalies čempionė Daiva Tušlaitė („Ale Cipollini“) ir Rasa Leleivytė („Aromitalia - Vaiano“), o vyrų – Gediminas Bagdonas („Ag2r La Mondiale“) ir Paulius Šiškevičius („Staki - Technorama“). Jaunimo grupėje startuos Rojus Adomaitis („Klaipėda“) ir Venantas Lašinis („Staki - Technorama“) bei Justina Jovaišytė („Fortūna“). Jaunių varžybose jėgas išmėgins Justė Juškevičiūtė, Greta Karasiovaitė, Gintarė Kiupelytė, Monika Rastauskaitė, Regina Stegvilaitė, Alanas Marcinkėnas, Mantas Januškevičius, Aristidas Kelmelis, Denas Masiulis, Kęstutis Vaitaitis ir Romas Zubrickas. Trečiadienį ir ketvirtadienį vyks pavienio starto, o penktadienį, šeštadienį ir sekmadienį – grupinės lenktynės. Pernai Europos čempionate Prancūzijoje iš lietuvių geriausiai pasirodė R. Leleivytė. Ji moterų grupinėse lenktynėse finišavo penkta.