Per savo karjerą R. Kančys yra nubėgęs penkis maratonus: Frankfurte, čempionišką Vilniuje, Berlyne, olimpinį Rio de Žaneire ir prieš tris mėnesius Hanoveryje, kur pasiekė geriausią asmeninį rezultatą (2:13:12). Rugsėjį „Danske Bank Vilniaus maratone“ jis rinksis pusmaratonio arba dar trumpesnę distanciją. „Po pasaulio čempionato norėsiu šiek tiek pailsėti. Du maratonai per tokį trumpą laiką yra gana daug“, – sakė jis. Rugsėjo 10 dieną vyksiančiame didžiausiame Lietuvoje bėgimo renginyje tūkstančiai dalyvių varžysis šešiose distancijose: maratono (42 km 195 m), „RIMI Pusmaratonio“ (21 km 0975 m), EUROCASH1 10 km bėgime, „RIMI Šeimos“ 4,2 km bėgime, „Corny moksleivių ir studentų bėgime“ bei „#BEACTIVE vaikų bėgime“. – „Danske Bank Vilniaus maratoną“ laimėjote 2014-aisiais. Koks čempiono sėkmės receptas? – Taip, būtent nuo to maratono ir prasidėjo rezultatų gerėjimas ir aukštesnių tikslų siekimas. Tai buvo paskata tobulėti. Mano receptas, tikriausiai, būtų toks – daug treniruočių ir didelės pastangos siekiant tikslo. Tuomet daug ko atsisakiau, pavyzdžiui, vasarą su draugais neplaukiau baidarėmis ar nepiknikavau gamtoje. Vietoje to, kiekvieną dieną dukart treniruodavausi ir laukiau starto. Visada ir savo treniruojamiems bėgikams sakau, kad sunkiausias bus pasiruošimas, o maratonas – jūsų šventė, po kurios galėsite atsipalaiduoti. – Ar skiriasi bėgimas komerciniame maratone ir olimpinėse žaidynėse? – Jokiame maratone nesiekiu užsidirbti. Siekiu rezultato, todėl negaliu labai išskirti. Komerciniuose dažnai siekiu normatyvo į olimpines žaidynes ar pasaulio čempionatą, o ne finansinės naudos. O olimpinėse žaidynėse taip pat siekiau kuo geriau pasirodyti. Žinoma, skiriasi maratonų trasos. Kad ir Vilniaus ir Berlyno. „Danske Bank Vilniaus maratono“ trasa nėra pati lengviausia, čia daug įkalnių. Kadangi tuomet siekiau kelialapio į olimpines žaidynes, po Vilniaus maratono pasirinkau Berlyną, nes jo trasa yra viena greičiausių pasaulyje. – Kuris maratono kilometras jums sunkiausias? – Kai esi pasiruošęs nebūna jokios duobės. Pavyzdžiui, kaip man Berlyne ar Hanoveryje, likus 12 km iki finišo tiesiog buvo sunku, bet kentėjau ir tiek. Pirmajam savo maratonui buvau silpniau pasiruošęs, tad ties 35 km teko sustoti, nes supykino. – Kokias klaidas bėgikai dažniausiai daro pirmajame savo maratone? – Papasakosiu, kokias dariau aš. Pirmiausia, prieš startą išgėriau energetinio gėrimo. Toliau, nepasirinkau tinkamo tempo, todėl prabėgus 28 km jau buvo sunku išlaikyti. Maratono metu pirmą kartą vartojau ir energetinius geliukus, nebuvau jų išbandęs prieš startą. Tad bėgdamas jį valgiau ir užgerdavau vandeniu. Tačiau jis man netiko, o ties 35 km turėjau stoti, nes supykino. Po to daugiau jo ir nebevartojau. Tad nekartokite mano klaidų ir viską išbandykite prieš startą, o ne jo metu. – Kada mėgėjui pradėti ruoštis maratonui? – Priklauso nuo fizinio pasirengimo. Patarčiau kreiptis į trenerį, kuris matytų žmogaus formą ir patartų, kaip pradėti pasiruošimą. Vienam gali užtekti dviejų mėnesių, kitam trijų, o trečiam reikės dar daugiau laiko. – Ką patariate bėgikams valgyti ir kokių produktų vengti? – Čia labai įvairu. Pavyzdžiui, aš valgau viską. Jei organizmas nori picos, aš ir suvalgau. Žinoma, prieš maratoną prisižiūriu, valgau daugiau salotų, mėsą, stengiuosi sveikai maitintis. Likus trims dienoms iki varžybų pradedu baltymų dietą. Nevalgau jokių angliavandenių, valgau tik salotas, mėsą, kaušinius. Nebūnu pats linksmiausias žmogus pasaulyje (juokiasi). O prieš patį maratoną vieni valgo košęs, kiti sumuštinius. Aš likus dviems valandoms iki maratono suvalgau du sausainius ir išgeriu dvi stiklines vandens. – Jūsų sesuo Loreta Kančytė – taip pat bėgikė. Šiuo metu esate jos treneris. Ar pats įkalbėjote Loretą žengti į lengvąją atletiką? – Iš pradžių ji išsisukinėdavo, meluodavo, kad treniruojasi. Bet kartą nuvažiavome į varžybas, ten laimėjo ir užsikabino. Iki šiol abu lakstome, vienas kitam nepasiduodame, bandome išsiaiškinti, kuris iš mūsų greitesnis (juokiasi). Ateityje ji bėgs ir maratoną, kad sužinotų, kas tai yra. O dabar „Danske Bank Vilniaus maratone“ išbandys pusmaratonio distanciją. – Su kuo norėtumėte suremti jėgas trasoje? – Su „Danske Bank Vilniaus maratono“ organizatoriumi Dariumi Mikuliu. Jis vis organizuoja, bet pats nebėga. Galbūt priims iššūkį ir susitiksime trasoje (juokiasi)?