Savo mėgstamiausios 100 m plaukimo krūtine rungties finale R. Meilutytė finiše praleido į priekį dvejais metais vyresnę australę Jessicą Hansen ir užėmė antrą vietą, atsilikusi vos 0,08 sek. Distanciją ji įveikė per 1 min. 5,61 sek. Atrankos varžybose lietuvė buvo lėtesnė 0,79 sek., bet tuomet finišavo pirma. J. Hansen dalyvavo praėjusią liepą Budapešte (Vengrija) vykusiame pasaulio čempionate olimpiniame baseine, kur 100 m distancijoje užėmė 13-ą vietą. R. Meilutytė tuomet buvo ketvirta. Trečia Adelaitėje liko kita planetos pirmenybių dalyvė iš Australijos Taylor McKeown (1:06,56). Primename, kad R. Meilutytė kartu su jamaikiete Alia Atkinson dalinasi 100 m plaukimo krūtine pasaulio rekordu trumpame baseine (1:02,36). Sau neįprastame dvigubai ilgesniame nuotolyje tituluočiausia Lietuvos plaukikė užėmė ketvirtą vietą (2:24,17). Ją pranoko T. McKeown (2:20,55), J. Hansen (2:23,50) ir Tessa Wallace (2:23,77). Atrankos varžybose lietuvė buvo šešta (2:27,51). Šeštadienį trenerio Pauliaus Andrijausko auklėtinė dar plauks 50 m ir eksperimentuos nebandytoje 1500 m plaukimo laisvu stiliumi rungtyje. Australijoje R. Meilutytė ruošiasi Europos čempionatui 25 m baseine, kuris gruodžio 13-17 d. vyks Kopenhagoje (Danija).