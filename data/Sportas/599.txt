2009 metais į Lietuvos jaunimo rinktinę pakviestas Karolis Urbaitis jai atstovavo net du ciklus ir tapo daugiausiai šio amžiaus rinktinėje oficialių rungtynių sužaidusiu gargždiškiu. Iki tol nekviestas į jokio amžiaus rinktinę 2009 metais Karolis sulaukė savo progos. Didžiausią įtaką, futbolininko teigimu, tam padarė Valdas Ivanauskas, kai jis perėmė treniruoti „Bangą“, o vėliau ir jaunimo rinktinę. „Atrodydavo, kad treneriai „neturi ant manęs akies“, bet kai patekau į šią rinktinę, ėmiau pasitikėti savo jėgomis, pradėjau rodyti geresnį žaidimą. Tai paskui į kiekvieną ciklą ir kvietė, kol baigėsi amžiaus grupė“, – prisiminimais dalinosi Gargždų „Bangos“ saugas. Nors futbolininkas į rinktinę atėjo net dviem metais jaunesnis, tai nesutrukdė sparčiai tobulėti: Tiksliai apibrėžti to etapo įtakos mano ateičiai negalėčiau, bet gavau labai daug patirties su komanda žaisdamas cikluose prieš labai stiprias Anglijos, Portugalijos, Graikijos, Švedijos ir kitas rinktines“, – pasakojo K. Urbaitis pridūręs, kad būtent po šių pasirodymų gavo pasiūlymą žaisti Vilniaus „Žalgirio“ ekipoje. Karoliui atstovaujant jaunimo rinktinei teko susitikti ir su Suomijos bendraamžiais, todėl jis teigia puikiai suprantantis, kaip jaučiasi dabartinės komandos sudėtyje esantys vaikinai: „Su suomiais teko žaisti ne tiek ir daug, bet, kiek pamenu, jie propaguoja greitą ir technišką futbolą. Esu tikras, kad šiuo atveju, kai pagrindinius žaidėjus pastebėjo vyrų rinktinės treneris, bus sunku. Nepaisant to, giliai širdyje tikiu, kad mūsų rinktinė laimės“. Gargžduose gimęs ir augęs K. Urbaitis neabejoja, kad visa Gargdžų bendruomenė palaikys mūsiškius ir vieningai padės eiti pagrindinio tikslo – pergalės link: „Kviečiu nelikti abejingais ir ateiti į stadioną, kur į mūšį stos mūsų ateitis – jaunimas, o komandos atstovams palinkėsiu kantrybės ir išlaukti savo šanso. Esu tikras, kad tinkamai juo pasinaudosite“.