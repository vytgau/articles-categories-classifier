Gegužės 4 dieną Vilniaus „Siemens“ arenoje I. Baryso laukia pirmoji kova narve. „Tai bus mano debiutas narve. Džiaugiuosi. Pats geriausias dalykas yra tai, kad mano priešininkas niekur negalės pabėgti“, – juokėsi kovotojas. Iki šiol I. Barysui narve teko tik treniruotis. „Niekada nepamiršiu emocijos, kuri mane aplankydavo kiekvieną treniruotės JAV dieną, kai tekdavo tobulinti savo įgūdžius sporto salėje įrengtame narve, – teigė klubo „Cunamis“ atstovas. – Man patiko. Supratau, kad tai yra visiškai kitokia būsena. Todėl dabar su nekantrumu laukiu kovos“. Pasak I. Baryso, kova narve reikalauja ringo kovotojams neįprastinės technikos. „Parteryje negalima ilgai gulėti ant nugaros, ne jeigu varžovas tave prispaus – viskas, niekur nepabėgsi. Neretai kovotojai vienas kitą spaudžią prie sieto, čia yra kur kas svarbesnė kovos kontrolės technika. Narvas yra didesnis už ringą, tačiau vienintelis pabėgimo variantas – kopimas per sietą ir šaukimas, kad nebenori kovoti“, – šypsojosi kaunietis. Kovotojas prisipažino, jog dar net nespėjo sugalvoti, kaip džiaugtųsi pergalės atveju – labai dažnai laimėję kovotojai lipa ant sieto atbrailos, daro įvairius salto. „Dar nespėjau sugalvoti, – nusijuokė I. Barysas. – Bet nedidelės svajonės, žinoma, visada būdavo. Nenoriu išsiduoti“. Paklaustas, ko pavyko išmokti stovyklose JAV ir Airijoje, I. Barysas teigė, kad nereikia įsivaizduoti, kad kitose šalyse galima išmokti technikos stebuklų. „Tačiau pagrindinis dalykas, kodėl verta važiuoti tobulintis, yra sparingo partneriai, kurie gyvena ir kvėpuoja ta pačia svajone – teigė kaunietis. – Visi geriausi kovotojai svajoja tapti čempionais. Savo techniką ir kovos stilių išbandžiau su pačiais geriausiais ir labiausiai užsispyrusiais. Ir dabar galiu drąsiai pasakyti, kad Lietuvos kovotojai niekuo jiems nenusileidžia“. Tačiau Lietuvoje, pasak I. Baryso, didžiausia problema yra masiškumas. „O į JAV plūsta kovotojai iš viso pasaulio. Ten save išsibandžiau ir dabar žinau, kad Ignas Barysas gali būti tarp stipriausių ir geriausių. Tai mane įkvėpė, todėl šįkart besiruošdamas turnyrui lankysiuosi visuose Lietuvos kovos menų klubuose ir ieškosiu įvairiausios patirties. Tai sudėtinga, bet įmanoma“, – sakė kovotojas. 