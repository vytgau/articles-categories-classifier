Į pajūrį sugužės beveik visas šalies lengvosios atletikos elitas, tarp kurių bus ir abi didžiausios viltys po trijų savaičių prasidėsiančiame pasaulio čempionate - Europos šuolių į aukštį čempionė Airinė Palšytė ir Deimantinės lygos prizininkas disko metikas Andrius Gudžius. 2013 metų NCAA čempionė Natalija Piliušina yra reta viešnia Lietuvoje. Viena pajėgiausių šalies bėgikių šalies čempionate jau kurį laiką nedalyvavo, tačiau šį kartą Palangoje bėgs 800 metrų. „Net nepamenu, kada paskutinį kartą dalyvavau Lietuvos čempionate, gal 2009 metais. Gal bus šiek tiek keista, nes seniai nestartavau ne tik šalies čempionate, bet ir apskritai Lietuvoje, - šyptelėjo N. Piliušina. - Esu nusiteikusi tikrai gerai, startuosiu tik 800 metrų rungtyje, bet man ši rungtis šiemet yra pakankamai stipri. Manau, kad bus geras bėgimas.“   Šį sezoną N. Piliušina 800 metrų distanciją greičiausiai įveikė per 2 min. 2,77 sek., o į pasaulio čempionatą nusitaikiusi Eglė Balčiūnaitė - per 2 min. 1,86 sek. Konkurenciją joms gali sudaryti ir tik ką iš Europos jaunimo (iki 23-ejų metų) čempionato sugrįžusi Monika Elenska (2 min. 4,69 sek.). „Manau, kad bus tikrai labai rimta kova, iš tikrųjų jos labai laukiu. Nežinau, ar kas bandys išbėgti pirmą ratą greičiau, ar labiau vyks taktinė kova. Esu labai pasiilgusi tokių varžybų, kada nežinai, ko tikėtis. Eglei reikalingas normatyvas, tad galbūt subėgsime geram rezultatui“, - spėliojo N. Piliušina. Rutulio stūmimo sektoriuje vyks simbolinę kova tarp kartų: dvejų olimpinių žaidynių prizininkė septynkovininkė Austra Skujytė varžysis ir su jos įpėdine vadinama Urte Bačianskaite. 16-metė panevėžietė iš praėjusią savaitę vykusio pasaulio jaunių čempionato grįžo su septynkovės bronzos medaliu ant kaklo. „Dalyvausiu rutulio stūmimo ir ieties metimo rungtyse. Po daugiakovės atsigavau, bet daug kitų rungčių, pavyzdžiui barjerų ar tolio, nebesiruošiau. Kaip suprantu, kad su daugiakove vis tiek neįšoksiu niekur, į jokį pasaulio čempionatą, tai dalyvausiu savose rungtyse, kur galbūt buvo skirta daugiau laiko“, - teigė A. Skujytė. Daugiakovininkė neslėpė, kad čempionatas Palangoje jai gali būti paskutinės varžybos karjeroje savų aistruolių akivaizdoje. Ji tikisi pasirengti dar vienam, paskutiniam, septynkovės startui komercinėse varžybose rudenį. „Manau, kad viskas, Lietuvoje nebestartuosiu. Gyvenime visko būna, gal dar žiemą sustartuočiau, bet šiaip galvoju, kad vasara Lietuvoje su šiomis varžybomis baigsis, - teigė 37-erių metų A. Skujytė. - Yra tokia mintis dėl dar vienų daugiakovės varžybų, bet ar pavyks, sunku pasakyti. Priklausys nuo labai daug faktorių. Reikia, kad priimtų į tas varžybas. Bandysiu dar kontaktuoti, bandysiu dar judėti ir matysime situaciją.“ Lietuvos čempionatas Palangoje taip pat bus paskutinė galimybė įvykdyti pasaulio čempionato normatyvus. Nedaug iki jų trūksta E. Balčiūnaitei bei disko metikei Zinaidai Sendriūtei, vilčių nepraranda ir ietininkė Liveta Jasiūnaitė.