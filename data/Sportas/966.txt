Nuo pirmųjų susitikimo minučių šeimininkai susikrovė sau kelių įvarčių pranašumą ir viso kėlinio metu buvo priekyje. Įpusėjus pirmajam kėliniui, „Varsa-Stronglasas“ pirmavo 8:5, o per likusį laiką savo pranašumą padidino iki 5 įvarčių (15:10). Antrąjį kėlinį vilniečiai pradėjo pagerinę savąjį žaidimą ir per 10 antrojo kėlinio minučių priartėjo iki 20:18, o likus žaisti 10 minučių iki rungtynių pabaigos po tikslaus Petro Raupėno metimo ekipas skyrė vos vienas įvartis (23:22). Vis tik perlaužti rungtynių svečiai nesugebėjo ir Remigijaus Čepulio metimai rungtynių pabaigoje įtvirtino „Varsos - Stronglaso“ pergalę 26:23. Nugalėtojams 7 įvarčius pelnė Gintautas Adamkevičius, po 5 – Remigijus Čepulis ir Rokas Lastauskas. Vilniaus komandoje 6 kartus pasižymėjo Petras Raupėnas, po 5 – Martynas Lapinskas bei Lukas Ragelis. „Komandą persekioja traumos. Šiandien neturėjome Šarūno Krisiulevičiaus, kuris yra patempęs čiurną, vidury rungtynių praradome pagrindinį įžaidėją Žygimantą Micevičių. Tai turėjo įtakos rungtynėms ir jų kokybei. Na, bet du taškai yra du taškai. Bandome turnyro lentelėje pakilti aukščiau. Kovojame dėl trečiosios vietos, kad gautume lengvesnį priešininką atkrintamosiose varžybose“, – sakė Alytaus ekipos treneris Egidijus Petkevičius. Po šios pergalės „Varsa-Stronglasas“ turnyrinė lentelėje pagal taškus susilygino su trečioje vietoje esančia Vilniaus „Šviesa“, tačiau pastarieji žaidė vieneriomis rungtynėmis mažiau. Tuo tarpu „Vilnius“ dalinasi 6-7 pozicijas su Šiaulių „SM Dubysa-Gubernija“. „Granitas-Karys“ pateko į Baltijos lygos ketvirtfinalį Kauno „Granito-Kario“ rankininkai išplėšė kelialapį į Baltijos rankinio lygos ketvirtfinalį. Lemiamose rungtynėse dėl ketvirtosios vietos B grupėje šeštadienį kauniečiai namuose sužaidė lygiosiomis 24:24 (11:11) su Rygos „Celtnieks“ (Latvija) ekipa. Šeimininkams 6 įvarčius pelnė Modestas Štarolis, 5 – Vaidas Drevinskas, po 4 – Manvydas Lazauskas ir Mindaugas Urbonas. Per 10 rungtynių „Granitas-Karys“ surinko 7 taškus ir grupėje užėmė ketvirtąją vietą. „Celnieks“ ekipa su 5 taškais liko penkta ir baigė savo pasirodymą.