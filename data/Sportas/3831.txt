„Esu labai laimingas, nes išsipildė mano svajonė. Tačiau tai nereiškia, jog viskas jau pasiekta ir sudėtyje vieta garantuota. Komanda stipri, tad reiks kovoti dėl vietos po saule. Latvijoje jau senokai nesu laikomas ir nesijaučiu legionieriumi, kadangi gyvenau ir žaidžiau Liepojoje, turiu čia draugų, laisvai kalbu latviškai“, - pasirašęs sutartį su „Dinamo“ klubu sakė N. Ališauskas. „Rinkomės žaidėjus pagal jų žaidimo kokybę ir Nerijus yra pasiruošęs žaisti mūsų klube, ką įrodė peržiūros metu. Žinoma, tikimės jog padidės ir mūsų klubo fanų skaičius, kadangi klube žais kaimyninės šalies atstovas. Pasirengimo metu matytas gynėjų poras reiktų vertinti simboliškai, nes visi žaidėjai sezono metu turės užduotis. Nerijus yra jaunas pagal patirtį tokiame lygyje, tad teks priprasti prie aukštesnio lygio. Kadangi tai ištvermingas žaidėjas, daugumose jį galbūt matysite mažiau, o daugiau mažumose, kur reikia kovoti ir padirbėti iš peties. Tai „gilumos“ žaidėjas, kuris turės savo užduotis gynyboje“, - lietuvį apibūdino „Dinamo“ klubo generalinis vadybininkas Girtis Ankipanas. Lietuvos rinktinės gynėjas šešerius metus gynė Liepojos komandos „Metalurgs“ garbę, vėliau dėl patirtos traumos buvo priverstas išvažiuoti į trečią Vokietijos lygą. Po sėkmingo sezono Vokietijoje, lietuvis pradėjo karjerą Kazachstane, kur pakilo iki VHL (Rusijos aukščiausia lyga) lygoje žaidžiančio Karagandos klubo „Saryarka“. Po sėkmingo praėjusio sezono N. Ališauskas ir sulaukė kvietimo į „Dinamo“ klubą. Tai tik antras lietuvis KHL lygoje po Dariaus Kasparaičio, kuris 2008-2009 metų sezone atstovavo Sankt Peterburgo SKA komandai. Stipriausioje pasaulio lygoje NHL taip pat yra žaidę tik du lietuviai – D. Kasparaitis ir Dainius Zubrus.