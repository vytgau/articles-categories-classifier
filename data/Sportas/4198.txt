Lengvesnių svorio kategorijų Lietuvos dziudo imtynininkams ir iškritus iš kovos, treneriai Rasa Steponaitytė ir Vasilijus Rybinas neslėpė, kad visas savo viltis deda į sunkiausios kategorijos ( virš 70 kg) atstovę Justina Kmieliauskaitę. Varžybų išvakarėse Vasilijus Rybinas juokais žadėjo, kad prieš Justinos pasirodymą jis viską darys atvirkščiai nei kitomis dienomis – nepusryčiaus, nesiskus, užsivilks kitokios spalvos marškinėlius. Panašu, kad trenerio burtai padėjo – Justina galingai pradėjo kovas, Ippon įvertinimu nugalėjusi slovakę Dorą Bohins. Antroji kova lietuvę išvargino kur kas labiau – smulkesnė, bet judri kroatė Helena Vukovic grūmėsi agresyviai. Justinai ant kaktos pasirodžius kraujui, kova buvo kuriam laikui nutraukta. Po pertraukėlės mūsiškei pavyko perimti iniciatyvą ir švęsti dar vieną pergalę. Pusfinalyje lietuvė susitiko su festivalio šeimininkės Vengrijos atstove Petra Farago. Nepaisant gausaus vietos žiūrovų palaikymo, Justinai pavyko išplėšti pergalę ir užsitikrinti festivalio medalį. Finalo kovoje su gruzine Sophio Somkhishvili metais vyresnė Europos čempionė buvo stipresnė. 