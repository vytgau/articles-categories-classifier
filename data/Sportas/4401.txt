Liepos 22-ą d. vidurdienį startuosianti regata Galvės ir Skaisčio ežeruose truks lygiai parą iki liepos 23-ios vidurdienio. Visos regatoje dalyvaujančios jachtos startuos kartu. O nugalėtojais taps jachtų įgulos, per 24 valandas nuplaukusios maksimalų ratų skaičių pagal tikrą ir pagal jachtų techninius parametrus perskaičiuotą laiką. Pirmą kartą 24 valandų regatą organizuojančio Vilniaus jachtklubo valdybos narys Liutauras Kižys pripažįsta, kad šis buriavimo sporto renginys taps iššūkiu net ir patyrusiems buriuotojams ir neabejotinai įeis į Lietuvos buriavimo istoriją kaip vienas iš daugiausiai fizinės ištvermės ir komandų sutelktumo pareikalausiančių buriavimo sporto renginių. „Tikimės, kad šis išbandymas laivų įguloms suteiks naujų įgūdžių ir taps puikia treniruote prieš rugpjūtį laukiančią didžiausią Lietuvoje Kuršių marių regatą“, - kalbėjo L. Kižys. Vilniaus jachtklubo buriuotojų kovos ant vandens dėl nepastovių ir itin dažnai besikeičiančių vėjų tarp Galvės ir Skaisčio ežerų salų dažnai būna sunkiai prognozuojamos, todėl Trakuose vykstančios jachtų lenktynės garsėja kaip itin atkaklios ir azartiškos, o Vilniaus krašto buriuotojai – kaip vieni stipriausių Lietuvoje. 24 valandų regata Trakuose startuoja šeštadienio vidurdienį ir bus puikiai matoma miesto svečiams iš Trakų pilies ir Užutrakio dvaro prieigų.