Čempionės titulą praradusi Anglija namuose airiams pralaimėjo 15:24 (5:21) ir turnyre užėmė vos penktąją vietą. Tai yra Anglijos komandos antirekordas. Jau pirmojoje mačo dalyje Garry Ringrose'as, C. J. Standeris ir Jacobas Stockdale'as atliko žeminimus ir airiai pirmavo 21:5. Antrajame kėlinyje anglai nepasidavė – antrą žeminimą atliko Elliotas Daly, pirmą – Jonny May'us, bet pasivyti Airijos regbininkų taip ir nepavyko. Tai buvo pirmasis Anglijos rinktinės pralaimėjimas savo žiūrovų akivaizdoje treniruojant Eddie Jonesui. Trijų pralaimėjimų per vieną „Šešių nacijų“ turnyrą anglai nebuvo patyrę nuo 2006 metų. „Mes padarėme per daug pražangų rungtynių pradžioje ir suteikėme jiems progą pirmauti. Airija yra gera komanda, kuri nusipelnė „Grand Slam“ trofėjaus. Šį vakarą ji taip pat sužaidė puikiai“, – kalbėjo E. Jonesas. Airiai „Grand Slam“ titulą iškovojo trečią kartą istorijoje. „Manau, kad mano vaikinai parodė, kad gali susitelkti svarbiausiais momentais. Jie dirbo neįtikėtinai sunkiai ir nusipelnė laimėti“, – sakė airių treneris Joe Schmidtas.   Velso rinktinė savo aikštėje 14:13 (14:10) įveikė prancūzus ir užėmė antrąją vietą. Liamo Williamso žeminimas ir du tikslūs Leigho Halfpenny baudos smūgiai leido Velsui, įpusėjus rungtynėms, pirmauti 14:10. Antrajame kėlinyje pranašumą turėjo Prancūzijos regbininkai, bet Velso gynyba buvo sunkiai pralaužiama. Po baudos smūgio skirtumas sumažėjo iki minimumo, o mačo pabaigoje prancūzai ne kartą buvo atsidūrę visai arti įskaitinio ploto, tačiau šeimininkai sugebėjo atlaikyti varžovų atakas. Velso treneris Warrenas Gatlandas šių metų turnyre išbandė net 30 žaidėjų, todėl tai gali būti privalumas artėjant 2019 metų pasaulio pirmenybėms. Italijos regbininkai buvo labai arti pirmosios pergalės šių metų turnyre, bet regbio dievai ir vėl nuo jų nusisuko. Romoje italai pademonstravo, kad gali kovoti aukštame lygyje. Mačo su škotais antrajame kėlinyje italai pirmavo 24:12, bet 71-ąją min. varžovai išsiveržė į priekį 26:24. Likus žaisti 5 min., italai po baudos smūgio vėl pirmavo 27:26, tačiau 79-ąją min. pergalingą baudos smūgį realizavo škotas Greigas Laidlaw. Škotija iškovojo pergalę 29:27 (12:17) ir „Šešių nacijų“ turnyre užėmė trečiąją vietą. Italai gali pasidžiaugti tik paguodos tašku. Galutinė turnyro lentelė: 1. Airija – 26 tšk. 2. Velsas – 15 3. Škotija – 13 4. Prancūzija – 11 5. Anglija – 10 6. Italija – 1.