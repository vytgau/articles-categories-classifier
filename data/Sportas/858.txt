„Sūduva“ per pirmąsias A lygos rungtynes 2:0 nugalėjo Kauno „Stumbrą“, o lygos debiutantė „Palanga“ Klaipėdos centrinio stadiono dirbtinės dangos aikštėje sužaidė lygiosiomis 1:1 su „Jonava“. Palangos ekipa per šias rungtynes buvo labai arti pergalės. Ją 18 min. į priekį išvedė Simonas Urbys, tačiau Jonavos komandai jau per teisėjo kompensuotą laiką tašką išplėšė Laurynas Stonkus. „Palangos komanda – jauna, ambicinga, kovinga. Stengiasi visada kovoti, kabinasi už kiekvieno kamuolio, – apie varžovus kalbėjo „Sūduvos“ vyriausiojo trenerio Vladimiro Čeburino asistentas Eivinas Černiauskas. – Jie stengiasi žaisti gynybinį futbolą, pasižymi kompaktiška gynyba savo aikštės pusėje ir stengiasi kuo greičiau eiti į greitas atakas. Visi „Palangos“ žaidėjai ginasi savo aikštės pusėje, bet komanda turi 3-4 atakuojančius greitus žaidėjus, kuriems stengiasi kuo greičiau perduoti perimtą kamuolį.“ „Sūduva“ ir „Palanga“ šiemet jau buvo susitikusios per kontrolines rungtynes sausio 16 dieną. Tuomet vienintelį rungtynių įvartį 51 min. pelnė marijampoliečių krašto saugas Sergejus Amirzianas.   „Tos rungtynės buvo pačios pirmos, bandomosios, aikštėje pasirodė daug žaidėjų, tad išvadų pagal jas nereikia daryti, – sakė E. Černiauskas. – Ten buvo tikros kontrolinės rungtynės, o per palangiškių rungtynes su „Jonava“ jau buvo matyti žaidimo braižas, konkretus rungtynių planas, kurį įgyvendinti mūsų būsimiems varžovams labai neblogai sekėsi. „Palanga“, pirmaudama 1:0, galėjo įmušti antrą įvartį, trečią, ir viskas galėjo būti baigta. Laukiame sunkių rungtynių, kuriose visi mūsų žaidėjai yra nusiteikę kautis iš visų jėgų.“