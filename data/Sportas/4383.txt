Jau aišku, kad turnyre, kurio prizų fondą sudaro 4 tūkst. eurų, dalyvaus mažiausiai trys Lietuvos poros. Vietas pagrindiniame turnyre jau turi Ieva Dumbauskaitė ir Monika Povilaitytė, Urtė Andriukaitytė bei Irina Zobnina ir Jekaterina Kovalskaja su Agnieška Paškevič. Dar vieną vietą lietuvės gali iškovoti atrankos varžybose. Tiesa, pajėgiausia Lietuvos pora I. Dumbauskaitė ir M. Povilaitytė šiuo metu sėkmingai dalyvauja prestižiniame keturių žvaigždučių FIVB turnyre Lenkijoje, todėl, jei ten mūsiškės pratęs pergalingą žygį, jos į turnyrą Vilniuje gali nesuspėti. Bet kokiu atveju, didelės viltys bus siejamos su U. Andriukaityte ir I. Zobnina. Būtent jos prieš metus Vilniuje surengė fantastišką žygį iki pat finalo ir tik jame turėjo pripažinti Ukrainos komandos pranašumą. „Sunku šnekėti apie išsikeltus tikslus, tiesiog norime kuo geriau pasirodyti, mėgautis buvimu aikštelėje. Daug kas mums primena apie praėjusių metų sėkmę, tačiau iš tikro liko tik tas pats pavadinimas ir varžybų vieta. Visa kita - pasikeitę. Mūsų žaidimas jau yra kitoks, varžovės bus kitokios. Gyventi praeities laimėjimas nebūtų logiška“, - mintimis po treniruotės dalinosi U. Andriukaitytė ir I. Zobnina. Sportininkės džiaugėsi, kad tokio aukšto lygio turnyre gali dalyvauti savo gimtinėje. „Namų sienos daro nemažai įtakos. Prie savų žiūrovų rungtyniauti daug smagiau. Palaikymas ir atmosfera kiekviena kartą Lietuvoje būna vis geresni. Labai geras jausmas žaisti namuose“, - pridūrė tinklininkės. Pagrindiniame turnyre dalyvaus 24 komandos. 16 ekipų iškart pateko į pagrindinį etapą, o dar 16 porų dėl likusių aštuonių kelialapių kovos atrankos turnyre. Į „Satellite“ turnyrą Vilniuje užsiregistravo komandos iš Austrijos, Belgijos, Baltarusijos, Čekijos, Danijos, Suomijos, Prancūzijos, Vokietijos, Graikijos, Vengrijos, Latvijos, Nyderlandų, Norvegijos, Rusijos, Švedijos, Ukrainos ir Lietuvos. „Kai Lietuvoje vyksta Europos čempionato etapas, tai reiškia didelį pliusą šaliai, o žiūrovams - labai įdomų renginį. Į šį turnyrą atvyksta komandos stiprios komandos iš visos Europos, todėl tikimės įdomaus renginio“, - sakė Lietuvos tinklinio federacijos viceprezidentas Marius Vasiliauskas. Pirmą kartą Europos čempionato „Satellite“ serijos etapas Vilniuje buvo surengtas praėjusiais metais. Tuomet turnyras susilaukė daug teigiamų atsiliepimų. „Praėjusiais metais renginys įvyko puikia, rezultatai taip pat buvo geri. Šiais metais atvyko dar daugiau komandų, todėl lygis turėtų būti aukštesnis. Šiuo metu Lenkijoje vykstančiame FIVB turnyre dalyvauja trys komandos, kurios atvyks ir į Vilnių, todėl tai parodo, kad lygis bus aukštas, - kalbėjo M. Vasiliauskas. - Jeigu Ieva su Monika spės grįžti iš Lenkijos, tai iš jų tikimės medalių. Iš Urtės ir Irinos norėtume bent šešetuko, o kitos poros galėtų pakovoti dėl vietos dešimtuke. Labai sunku pasakyti, kas bus favoritės, nes reitingai yra panašūs ir viską lems, kaip sportininkės sužais būtent šį savaitgalį. Žinoma, tikimės iš lietuvių gero žaidimo, nes savo aikštėje jos rungtyniauja geriau“. Atrankos turnyras Vilniaus „Credit24“ aikštyne prie Baltojo tilto vyks penktadienį. Pagrindinis etapas prasidės šeštadienį, o finalo kovos vyks sekmadienį.