Pirmajame finale šeštadienio popietę Garliavoje susitiko dvi puikiai viena kitą pažįstančios ekipos – Kauno „Acme-Žalgiris“ ir Kauno raj. „Garliavos SM-Cascada“. Kaip ir buvo galima tikėtis, rungtynėse netrūko kietos ir agresyvios kovos, o abiejų klubų merginos dėl pergalės kovėsi iki paskutiniųjų susitikimo sekundžių. Vis tik drausmingiau antroje rungtynių pusėje sužaidusios žalgirietės apgynė LRF supertaurės titulą ir šventė pergalę 32:31. Naudingiausia žaidėja „Acme-Žalgirio„gretose buvo išrinkta net 7 įvarčius pelniusi Inesa Verbovik, o Garliavos ekipoje 5 tiksliais metimais pasižymėjusi Karolina Sparnauskaitė. Abiem rankininkėms atiteko ne tik LRF įsteigti prizai, bet ir supertaurės rėmėjo „Vidvie“ įteiktos dovanos. „Acme-Žalgiriui“ po 5 įvarčius pridėjo Martyna Vaitkutė ir Audinga Kniubaitė. Tuo tarpu Kauno raj. ekipoje rezultatyviausiai žaidė Laima Bernatavičiūtė. Jos sąskaitoje – 9 įvarčiai. Vyrų supertaurės finale susitiko praėjusių metų LRF taurės finalininkai Klaipėdos „Dragūno“ ir „Vilniaus“ ekipos. Nors prieš rungtynes aiškiu poros favoritu buvo laikomas „Dragūnas“, tačiau susitikimo pirmoji dalis žadėjo atkaklią kovą iki pabaigos ir vyrų finale. Vis tik, „Dragūnas“ su savosiomis užduotimis susitvarkė po ilgosios pertraukos ir iškovojo pirmąjį sezono titulą. Sostinės rankinio klubas nuo pat pirmųjų rungtynių minučių parodė, jog yra nusiteikęs rimtai kautis dėl pirmojo sezono titulo. Po kelių greitų išpuolių „Vilnius“ sau buvo susikūręs net 3 įvarčių pranašumą (4:7), tačiau atitrūkti nuo „Dragūno“ daugiau vilniečiai nepajėgė. Iš lėto įsibėgėjęs Lietuvos čempionų klubas po truputėlį pasivijo „Vilnių“ ir išlygino rezultatą (11:11). Paskutines kelias pirmojo kėlinio minutes kiek tiksliau sužaidė vilniečiai ir prieš ilgąją pertrauką jie vis dar buvo priekyje (13:14). Antrąjį kėlinį uostamiesčio rankininkai pradėjo jau kur kas labiau susikaupė. Jie netruko perimti iniciatyvos ir išsiveržti į priekį, todėl prabėgus 10 antrosios rungtynių pusės minučių „Dragūnas“ pirmavo 22:18, o įpusėjus kėliniui Klaipėdos klubas jau pirmavo net 8 įvarčiais (28:20). Likęs rungtynių laikas tebuvo formalumas ir „Dragūnas“ sezoną pradėjo iškovodamas titulą, kurio iki pilnos kolekcijos jiems pritrūko pernai - LRF supertaurę. „Dragūnas“ laimėjo 38:30. Klaipėdiečiams 7 įvarčius pelnė Gabrielius Virbauskas, po 4 – Laurynas Simonavičius bei Lukas Juškėnas. Vilniaus komandoje 8 kartus pasižymėjo Karolis Antonovičius, po 7 – Petras Raupėnas ir Domantas Pūkas.