Lapkričio 25-ąją buvo paskelbta, kad „Barcelonos“ klubas su ryškiausia savo žvaigžde sudarė naują sutartį, pagal kurią argentinietis Katalonijoje rungtyniaus iki 2020-2021 m. sezono pabaigos. Oficialiai paskelbta ir tai, kad žaidėjo išpirkos suma siekia tiesiog kosminę – 700 milijonų eurų sumą. Nors atrodė, kad į visus klausimus apie 30-mečio L. Messi tolimesnę karjerą buvo atsakyta, prasidėjus 2018-iesiems kilo naujos aistros. Žibalo į ugnį šliūkštelėjo „El Mundo“ portalas, paskelbęs neįprastą sąlygą, kuri buvo įtraukta į naująjį L. Messi kontraktą. Paaiškėjo, kad L. Messi su advokatais į sutartį apdairiai įtraukė išlygą, susijusią su Katalonijos nepriklausomybe. Tuo atveju, jei Katalonijos nepriklausomybės akto paskelbimas būtų turėjęs (ar dar turės) realų poveikį, ir „Barcelonos“ klubas būtų buvęs priverstas palikti Ispanijos čempionatą (tokios kalbos sklandė visą rudenį), L. Messi savo ruožtu automatiškai būtų turėjęs teisę palikti klubą nemokėdamas išpirkos sumos – minėtų 700 mln. eurų. Apsidraudžiant nuo galimų nepriklausomybės paskelbimo pasekmių, sutartyje buvo numatyta aplinkybė, kad L. Messi „Barcelonos“ klube lieka tik tokiu atveju, jei komanda žaidžia aukščiausioje Ispanijos, Anglijos, Vokietijos arba Prancūzijos lygoje. „L. Messi vykdys kontrakto sąlygas tik tuo atveju, jei ši hipotetinė nepriklausomybė žaidėjui leis rungtyniauti vienoje iš elitinių Europos lygų“, – cituojama ištrauka iš sutarties. Šaltiniai „Barcelonos“ klube patvirtino šią informaciją ir pažymėjo, kad su tokiomis sąlygomis buvo sutikta pasiekus kompromisą po abipusių derybų. Po šios informacijos paskelbimo Ispanijos žiniasklaidoje kilo didžiulės aistros. Ypač aktyviai kritiką L. Messi ir klubo atžvilgiu išsako Katalonijos nepriklausomybės šalininkai. Primename, kad situacija dėl Katalonijos nepriklausomybės yra atsidūrusi šachmatų pato situacijoje. Nors regionas ją ir paskelbė, Ispanijos valdžia Madride tokią „savivalę“ užprotestavo, dalis nepriklausomybę skelbusių katalonų politikų yra pabėgę į Briuselį, o kai kurie netgi įkalinti Ispanijoje. Jokio realaus poveikio eilinių katalonų gyvenimui šie įvykiai neturėjo, bet Ispanijos ekonomikos ministras šią savaitę paskelbė, kad Katalonijos krizė šaliai jau atsiėjo 1 mlrd. eurų.