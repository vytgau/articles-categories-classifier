Prašymus pateikę sportininkai, tarp jų Korėjoje gimęs čiuožėjas Viktoras Anas, prašė CAS atšaukti Tarptautinio olimpinio komiteto (TOK) sprendimą nepakviesti jų į Pjongčangą. „Rusijos atletų ir trenerių pateikti prašymai buvo atmesti“, – sakoma CAS nutartyje. Tarptautinis olimpinis komitetas (TOK) iš karto pasveikino sprendimą – naujausią Rusijos dopingo skandalo posūkį – ir nurodė, kad juo „paremiama kova su dopingu ir suteikiamas aiškumas visiems atletams“. Gruodžio mėnesį TOK suspendavo Rusiją dėl valstybės remto dopingo sąmokslo, kurio kulminacija įvyko per 2014 metų žiemos olimpiadą Rusijos Sočio mieste. Tačiau TOK paliko spragą nurodęs, kad grupė „švarių“ Rusijos atletų gali dalyvauti su neutralia vėliava kaip „olimpiniai atletai iš Rusijos“. CAS praėjusią savaitę sulaukė kritikos, panaikinęs diskvalifikacijos iki gyvos galvos 28 rusams. Iš jų 15 pateikė paraiškas dalyvauti Pjongčango olimpiadoje, bet TOK atsisakė juos pakviesti. Kiti 32, tarp jų V. Anas, biatlono aukso medalininkas Antonas Šipulinas ir slidininkas pasaulio čempionas Sergejus Ustiugovas, nebuvo įtraukti į Rusijos sportininkų, pakviestų varžytis Pjongčange, sąrašą. „Priimdami sprendimus CAS arbitrai atsižvelgė, kad TOK sukurtas procesas, pagal kurį sudaromas Rusijos sportininkų, kviečiamų varžytis kaip olimpiniai atletai iš Rusijos (OAR), sąrašas, negali būti apibūdinamas kaip sankcija, o veikiau kaip sprendimas dėl tinkamumo“, – sakoma CAS nutartyje. Tačiau gali būti, kad CAS sprendimas nebus paskutinis žodis šioje byloje. Vienas Tarptautiniam olimpiniam komitetui artimas šaltinis sakė naujienų agentūrai AFP, kad minėti 47 rusų sportininkai taip pat kreipėsi į Šveicarijos civilinį teismą Lozanoje. Neutralios rusų sportininkų komandos – olimpinių atletų iš Rusijos – atstovas atsisakė pakomentuoti padėtį, kai buvo apie tai paklaustas naujienų agentūros AFP. Šiuo metu planuojama, kad olimpiadoje varžysis 168 rusai. Tai bus ketvirta pagal dydį komanda po JAV, Kanados ir Šveicarijos. Sprendimas suspenduoti Rusiją gruodžio mėnesį buvo priimtas atskleidus sistemingo dopingo sąmokslą, apėmusį ir Sočio olimpiadą, kurioje šeimininkės Rusijos sportininkai iškovojo daugiausiai medalių. Tyrimas atskleidė sudėtingus manevrus, kai „užteršti“ rusų šlapimo pavyzdžiai per naktį būdavo pakeičiami „švariais“ pasinaudojant „pelių urveliu“ Sočio antidopingo laboratorijos sienoje. Rusija neigė bet kokias vyriausybės sąsajas su šiuo sąmokslu. Tačiau TOK iki gyvos galvos suspendavo jos buvusį sporto ministrą, vicepremjerą Vitalijų Mutko. Rusijos dalyvavimą labai aktyviai aptarinėja atletai ir Kanados komanda ketvirtadienį buvo priversta atsiprašyti po įtariamo kivirčo sportininkų kaimelyje Pjongčange. „Jei buvai sučiuptas sukčiaujantis, tavęs nebeturi būti. Tai turi vienoda visoms šalims“, – sakė JAV ledrogių sporto atstovas Nickas Cunninghamas (Nikas Kaningamas). „Jei esi „švarus“ atletas, turėtum varžytis. Jei nesi „švarus“ atletas, neturėtum varžytis. Man dėl to nekyla jokių neaiškumų“, – sakė jis.