Rungtynes Lietuvos čempionai pradėjo labai neįprasta sudėtimi, kurioje buvo vos 2 nominalūs gynėjai – Semiras Kerla ir Darius Isoda. Kompaniją gynybos grandies viduryje jiems sudarė Povilas Leimonas, o kraštuose – Ovidijus Verbickas ir Robertas Vėževičius. Rungtynes aikštėje taip pat pradėjo Ivanas Kardumas, peržiūroje dalyvaujantis futbolininkas iš Ukrainos, Julius Kasparavičius, Sergejus Amirzianas, Gersonas Acevedo ir Regino Cicilia. Pirmajame kėlinyje jau 14 min. po O. Verbicko perdavimo iš aikštės krašto įvartį įmušė S. Amirzianas. Tai buvo jau antrasis 18-mečių įvartis per trejas rungtynes, būtent jo smūgis prieš savaitę lėmė „Sūduvos“ pergalę prieš „Palangą“ 1:0. 30 min. marijampoliečiai savo pranašumą padvigubino, kai G. Acevedo išvedė J. Kasparavičių vieną prieš svečių vartininką ir „Sūduvos“ peržiūroje dalyvaujantis šilutiškis gražiai pasiuntė kamuolį į vartų kampą. 41 min. Jonavos komandai pavyko sušvelninti atsilikimą, kai buvo pelnyta teisė mušti 11 metrų baudinį. Tokių situacijų specialistas Arūnas Klimavičius buvo tikslus – 2:1. Po pertraukos tarp 46 ir 63 min. „Sūduva“ atliko 6 keitimus. Aikštę paliko R. Vėževičius, D. Isoda, S. Amirzianas, J. Kasparavičius, R. Cecilia ir G. Acevedo, o juos pakeitė Choco, Algis Jankauskas, Vaidas Slavickas, Josipas Tadičius, Karolis Laukžemis ir Giedrius Matulevičius. Būtent po keitimo aikštėje pasirodęs J. Tadičius 72 min. padėjo tašką rungtynėse, kai smūgiu iš 18 metrų atstumo pelnė trečiąjį komandos įvartį. Kitas rungtynes – paskutines Lietuvoje prieš 2018-ųjų sezoną – „Sūduva“ sužais Marijampolės „Arvi“ arenos manieže ketvirtadienį 17 val. su „Liepaja“. Vėliau komanda išvyks į 2 savaičių treniruočių stovyklą Turkijoje.