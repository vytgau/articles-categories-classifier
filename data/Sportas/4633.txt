Praėjusių metų Europos vicečempionas Henrikas Žustautas startuos 200 metrų vienviečių kanojų varžybose ir sieks pratęsti pergalių seriją. Šiais metais H. Žustautas laimėjo pasaulio taurės varžybų etapą ir Europos jaunimo čempionatą. 200 m vienviečių baidarių varžybose nebus praėjusio Europos čempionato prizininko Igno Navakausko. Rio de Žaneiro olimpiados dalyvis pralaimėjo konkurencinę kovą jaunesniam kolegai Artūrui Sejai, nes Europos čempionate vienai šaliai toje pačioje distancijoje gali atstovauti tik vienas sportininkas. Rio olimpiados prizininkai Aurimas Lankas ir Edvinas Ramanauskas persėdo į keturvietę baidarę ir kartu su broliais Mindaugu ir Simonu Maldoniais dalyvaus 500 m varžybose, kurios bus įtrauktos į 2020 m. Tokijo olimpinių žaidynių programą. Vienviečių kanojų varžybose startuos šių metų Europos jaunimo čempionato prizininkas Vadimas Korobovas. Dviviečių kanojų varžybose dalyvaus Osvaldas Murza ir Jevgenijus Kuračionokas. Dviviečių baidarių 1000 m rungtyje varžysis Rio olimpiadoje 5 vietą užėmę Ričardas Nekriošius ir Andrejus Olijnikas. „Jeigu pakartosime praėjusių metų pasiekimą ir Europos čempionate iškovosime du medalius, tai bus puikus rezultatas. Tikimės, kad ant prizininkų pakylos užkops H. Žustautas. Nors pakeitus olimpines distancijas, 200 m tapo neolimpine rungtimi ir Henrikas daugiau dėmesio skiria 1000 m nuotoliui, šių metų varžybose jis įrodė, kad sprinte išliko tarp pasaulio lyderių. R. Nekriošiaus ir A. Olijniko duetas jau subrendo ir turi pakankamai patirties laimėti medalius Europos ar pasaulio čempionatuose. Kitose distancijose vyksta kartų kaita. Šį sezoną sėkmingai į suaugusiųjų varžybas perėjo A. Seja, kuriam tai bus debiutas Europos čempionate, kitas debiutantas V. Korobovas iš sprinto persikvalifikuoja į ilgą nuotolį, todėl sunku iškart tikėtis aukščiausių vietų, o baidarė keturvietė – vis dar komplektacijos periode, tai nauja distancija ir sunku prognozuoti, kaip seksis naujai suformuotai įgulai“, - sakė Lietuvos baidarių ir kanojų irklavimo federacijos generalinis sekretorius ir treneris Romas Petrukanecas. Europos čempionate dalyvaus 577 baidarių ir kanojų irkluotojai ir irkluotojos iš 36 valstybių. Didžiausias delegacijas turės Rusija – 50 sportininkų, Vengrija – 45, Vokietija – 36, Ukraina – 35. Lietuvos kaimynės Baltarusija ir Lenkija į Europos pirmenybes siunčia po 30 baidarininkų ir kanojininkų. Kitos mūsų šalies kaimynės turės mažesnes delegacijas: Latvijai atstovaus 8 irkluotojai, Estijai – 4. Po Europos čempionato Lietuvos baidarininkų ir kanojininkų laukia liepos 21-23 d. Trakuose vyksiantis Lietuvos čempionatas, kuriame bus kovojama ir dėl kelialapių į pasaulio čempionatą.