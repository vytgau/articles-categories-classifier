Šios komandos žais D grupėje. Pirmąsias rungtynes lietuviai žais su ispanais, antrąsias – su italais, trečiąsias – su anglais. A grupėje rungtyniaus Airija, Vokietija, Liuksemburgas ir Gruzija, B – Prancūzija, Rumunija, Lenkija ir Belgija, C – Portugalija, Izraelis, Velsas ir Rusija. Po dvi pirmąsias vietas grupėse užimsiančios ekipos pateks į ketvirtfinalį, o likusios komandos tęs kovą dėl 9-16 vietų. Lietuvos rinktinei, kurią treniruoja Sigitas Kukulskis ir Tomas Zibolis, keliamas tikslas įsitvirtinti elitiniame divizione. „Pasiruošimas čempionatui vyko stabiliai. Turėjome keletą bendrų stovyklų, dalyvavome turnyruose, Lietuvos, Baltijos čempionatuose. Sąlygos buvo sudarytos geros“, – teigė S. Kukulskis. T. Zibolis įsitikinęs, kad Lietuvos regbininkai Vokietijoje gali pateikti staigmenų. „Nuotaikos yra labai geros, visi žaidėjai yra tikrai gerai nusiteikę, yra pasiryžę kautis. Dabar atvykę į Vokietiją galėjome pamatyti kai kurių stipriausių valstybių komandų treniruotes ir žaidėjai tikėjosi, kad ten pamatys kažkokius stebuklus, regbio monstrus, bet iš tikro pastebėjome, kad visi yra panašūs, to paties amžiaus ir niekuo neišsiskiriantys nuo mūsų. Labai didelį dėmesį skyrėme fiziniam pasiruošimui ir tikiuosi, kad galėsime kautis su visais“, – pabrėžė T. Zibolis. Lietuvos komandos pagrindą sudaro Šiaulių sporto gimnazijos (ŠSG) auklėtiniai, o taip pat yra žaidėjai iš Vilniaus regbio akademijos (VRA), Kauno „Žalgirio“, Jonavos „Tauro“ ir „Voortrekker“ (PAR) komandos. Lietuvos jaunių rinktinės sudėtis: Domantas Stravinskas (VRA), Irmantas Rumbauskas (ŠSG), Deividas Vorašilka (ŠSG), Deividas Peskovas (ŠSG), Liudvikas Karnytis (ŠSG), Robertas Stočkūnas (Jonavos RK „Tauras“), Rokas Stočkūnas (Jonavos RK „Tauras“), Matas Miežis (ŠSG), Žanas Sokolovas (Kauno „Žalgiris“), Povilas Jankauskas (ŠSG), Edvinas Bagarauskas („Voortrekker“, PAR), Santaras Karnytis (ŠSG), Arnas Mikulskis (ŠSG), Rokas Darbutas (ŠSG), Lukas Garunkšnis (ŠSG). Treneriai: Sigitas Kukulskis, Tomas Zibolis (abu – ŠSG). Gydytojas – Almantas Viruišis, komandos vadovas – Paulius Zubavičius (Jonavos RK „Tauras“).