Treniruotėse dominavusios „Mercedes“ ekipos personalą penktadienio naktį Brazilijoje užpuolė ginkluotas užpuolikas. Incidentas įvyko komandai po treniruotės paliekant Interlagos trasą. Pranešama, jog plėšikas pavogė vertingo turto, tačiau nė vieno personalo nario nesužalojo. Nemaloniomis nuotaikomis čempionato lyderiai pradėjo ir pasirodymą kvalifikacijoje – ketvirtąjį čempiono titulą jau užsitikrinęs Lewisas Hamiltonas pirmuosiuose ratuose išlėkė už trasos ribų ir patyręs avariją pasitraukė iš tolimesnės kovos. Visgi dieną „Mercedes“ pabaigė aukšta nata. „Pole“ poziciją iškovojo antrasis komandos pilotas Valtteri Bottas. Suomis antroje vietoje likusį „Ferrari“ atstovą Sebastianą Vettelį aplenkė vos 0,038 sekundės. „Ferrari“ pilotas pirmavo nuo pat pirmosios kvalifikacijos dalies, bet trečiajame etape paskutiniuoju bandymu nesugebėjo pagerinti savo rezultato. Tuo metu V. Bottas savo rezultatą pagerino 0,120 sek. ir užfiksavo geriausią dienos laiką. Antrasis „Ferrari“ pilotas Kimi Raikkonenas liko trečias, mažiau ne dviem dešimtosiomis sekundės dalimis atsilikęs nuo S. Vettelio. „Red Bull“ lenktynininkas Maxas Verstappenas buvo paskutinis iš pirmojo ketverto, kuriam pavyko įveikti vieną Interlagos trasos ratą greičiau nei per 1 min. ir 9 sek. Penktas važiavimus baigė antrasis „Red Bull“ pilotas Danielis Ricciardo, bet australui bus pritaikyta 10 starto pozicijų bauda už technikos keitimą jo bolide. „Force India“ lenktynininkas Sergio Perezas liko už greičiausiųjų penketuko ribos. Šeštą startinę poziciją iškovojęs meksikietis kvalifikacijoje aplenkė Fernando Alonso, Nico Hulkenbergą, Carlosą Sainzą ir Felipę Massą. Pirmą kartą nuo Singapūro GP „Force India“ lenktynininkas Estebanas Oconas nepateko į paskutinę kvalifikacijos dalį.