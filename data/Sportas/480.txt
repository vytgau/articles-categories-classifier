Pergalingą įvartį 78-ąją min. įmušė Dawidas Kownackis. Lietuvos rinktinė po šešerių rungtynių turi 3 taškus ir 3 grupėje yra paskutinė – šešta. 14 taškų surinkę lenkai pirmauja grupėje.  Lietuvos jaunimo (U-21) rinktinės treneris Caritas Falchas po pralaimėjimo Lenkijai teigė, kad komanda atidavė visas jėgas ir žengė žingsnį į priekį, nepaisant neigiamo rezultato. Didžiąją rungtynių dalį mūsų ekipai teko atmušinėti nuo lenkų atakų, o lietuviai turėjo kelias pusproges pirmajame kėlinyje, bet jų išnaudoti nepavyko. 77 minutę pelnytas Dawido Kownackio įvartis nulėmė rungtynių baigtį. „Žinoma, rezultatas yra dėsningas ir Lenkijos komanda parodė, kad yra geriausia komanda šioje grupėje. Mes kentėjome, bet padarėme geriausią, ką galėjome. Vaikinai tikrai atidavė viską. Praleidome apmaudų įvartį tokioje situacijoje, kurioje neturėjome jo praleisti. Galų gale, jaučiamės blogai dėl pralaimėjimo – žinojome, kad, jei norime laimėti, turime būti stiprūs savo žaidime ir turėti šiek tiek sėkmės“, – teigė C. Falchas. Penktadienį dano auklėtiniai turėjo pripažinti Suomijos pranašumą namuose 0:2, bet, pasak stratego, rungtynėse Liubline buvo jaučiamas patobulėjimas: „Manau, kad tai buvo geresnis pasirodymas, nes dirbome stipriau, buvome labiau agresyvūs ir kompaktiški. Bandėme žaisti, bet tai buvo daryti kur kas sunkiau nei namuose prieš suomius. Tai mūsų nenustebino, mes žinojome, jog bus sunku.“ „Dabar dirbame ties tuo, kad žaidėjai aikštėje būtų labiau pasitikintys savimi žaisdami su kamuoliu. Jie bando tai daryti, nors nesame favoritai. Žinoma, šiandien su kamuoliu turėjome problemų, dažnai jį per lengvai prarasdavome. Bet manau, kad žengėme žingsnį į priekį nepaisant to, jog pralaimėjome“, – samprotavo C. Falchas. Kitas rungtynes lietuviai žais rugsėjo 7 dieną namuose su Gruzijos futbolininkais. Europos jaunimo futbolo čempionato atrankoje dalyvauja 54 komandos, suskirstytos į devynias grupes. Grupių nugalėtojos iškart pateks į finalinį turnyrą, o keturios geriausios iš antrąsias vietas užimsiančių ekipų dėl likusių dviejų kelialapių kovos atkrintamosiose varžybose.