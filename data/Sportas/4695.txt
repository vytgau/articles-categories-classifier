Ketvirtadienį per Klaipėdos „Atlanto“ Europos lygos atrankos rungtynes namuose su Almatos „Kairat“ aktyviausių Klaipėdos klubo aistruolių tribūna buvo šiek tiek pasikeitusi. „Vakarų fronto“ aistruoliai per šį mačą savo išskleidė naują didelę vėliavą su geltonomis ir mėlynomis juostomis. Tačiau kelių įprastų „Atlanto“ palaikymo atributų trūko. Juos klaipėdiečiai prarado per kelionę į pirmąsias šių komandų rungtynes Kazachstane. Toliausia per visą istoriją „Vakarų fronto“ išvyka fanams nenusisekė kaip reta. Jau dieną prieš pirmąsias rungtynes paaiškėjo, kai klaipėdiečių Almatoje, kurią nuo Klaipėdos tiesiausiu keliu skiria 4135 km, bus mažiau, negu planuoti šeši aistruoliai. Ukrainos avialinijų lėktuvas, skraidinęs vieną iš „Atlanto“ fanų į Kijevą, pavėlavo. Lėktuvas iš Ukrainos sostinės į Almatą jau buvo išskridęs, tad galimybių pasiekti rungtynes laiku nebeliko. Penki kiti klaipėdiečiai, susirinkę Kijevo Borispolio oro uoste laiku, toliau tęsė kelionę į buvusią Kazachstano sostinę aplenkdami Rusiją, kuri draudžia Ukrainos keleiviniams lėktuvams skristi savo teritorija. Dar vienas „Atlanto“ gerbėjų nusivylimas buvo jų komandos žaidimas. Klaipėdos klubas buvo sutriuškintas „Kairat“ net 0:6 ir prarado realias viltis patekti į kitą Europos lygos etapą. Po rungtynių „Vakarų fronto“ atstovų laukė dar vienas „siurprizas“. Einant ir stadiono penki lietuviai buvo užpulti gerokai gausesnių „Kairat“ gerbėjų pajėgų. Patys kazachai tvirtina, kad užpuolikų buvo dvylika, lietuvių manymu, užpuolikų galėjo būti ir daugiau. Keliauninkų pasakojimu, per susirėmimą „Kairat“ fanai nuplėšė vieno „Atlanto“ aistruolio kuprinę ir, išsitraukę iš jos porą vėliavų, mestelėjo šias į automobilį, kuris tuojau pat nuvažiavo. „Kairat“ aistruoliai bandė nuo lietuvių nurišti ir „Atlanto“ šalikus, tačiau nežiūrint į didelę kiekybės persvarą, to padaryti nepajėgė. Pagrobę „Vakarų fronto“ vėliavas, „Kairat“ aistruoliai netrukus išsivaikščiojo. Apie tai, ar patys nukentėjo per susirėmimą, „Vakarų fronto“ nariai pasakoti nepanoro. Vėliau apverstos aukštyn kojomis klaipėdiečių vėliavos buvo įkeltos į įvairias „Kairat“ ir tarptautines fanų socialinių tinklų paskyras. Atsakomybę už išpuolį prisiėmė „Kairat“ ultrų grupė „Almatinec“. Ketvirtadienį prieš, per ir po atsakomųjų rungtynių Klaipėdoje jokių fanų susidūrimų nebuvo. Nei „Almatinec“, nei kiti „Kairat“ aistruoliai į Klaipėdą neatvyko. Futbolo aistruoliai tai laiko bailumu, bet šio neatvykimo priežastis, veikiausia, kita. Nors žiūrovų ir aktyvių komandų palaikytojų Kazachstane į futbolą susirenka ir kur kas daugiau nei Lietuvoje, jie gerokai atsilieka atsilieka ištikimybe savo ekipoms ir nelydi jų už savo šalies ribų. Per atsakomąsias rungtynes „Atlantas“ vėl pralaimėjo „Kairat“. Šį kartą 1:2.