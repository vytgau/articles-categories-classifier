Atrankos plaukime 17-metės kaunietės rezultatas buvo penktas tarp 45-ių dalyvių, o pusfinalyje ji pasiekė asmeninį rekordą, nuotolį įveikdama per 31,84 sek. Finale lietuvė aplenkė vieną varžovę, dar sykį pagerinti asmeninio rezultato nepavyko (32,11 sek.). „Sunku pasakyti, kodėl nepasisekė plaukti. Startas buvo tikrai geras, treneris sakė, kad ir grybšniai buvo geri, baseine taip pat jaučiausi gerai. Po pusfinalio, kuriame nepavyko finišas, finale tikėjausi dar geresnio rezultato. Nežinau, kas atsitiko. Tikrai galiu plaukti greičiau ir pagerintas asmeninis rezultatas nėra mano riba, buvo galima kovoti dėl medalio“, – po finalo užimta vieta nebuvo patenkinta A. Šeleikaitė. Šioje rungtyje dalyvavo ir Vilniaus miesto sporto centro atstovė Kotryna Teterevkova. 15-metei sportininkei iki bilieto į pusfinalį pritrūko vos 0,03 sek. Distanciją nuplaukusi per 32,79 sek., ji pagerino asmeninį rekordą ir su suome Lida Reini bendroje įskaitoje pasidalijo 19-20 vietomis. Pirmą čempionato dieną startavo dar keturi Lietuvos plaukikai. Arčiausiai asmeninio rekordo buvo Kauno plaukimo mokyklos auklėtinis Rokas Juozelskis. Jis 100 metrų nugara įveikė per 58,01 sek. ir užėmė 26-ą vietą. Viena vieta žemiau šioje rungtyje liko kitas Laikinosios sostinės plaukikas Paulius Martinkėnas. Kauniečio laikas (58,20 sek.). Ignalinietis Erikas Kapočius 200 metrų krūtine nuotolį nuplaukė per 2 min. 25,31 sek ir galutinėje rikiuotėje buvo 28-as. Klaipėdos Gintaro sporto centro atstovas Mantas Kaveckas 50 metrų peteliške užfiksavo 36-ą rezultatą (25,66 sek.). Darijus Astrauskas ir Tomas Sungaila pirmose savo rungtyse startuos ketvirtadienį.