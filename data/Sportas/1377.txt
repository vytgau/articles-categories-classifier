Visas tris ikišiolines dvikovas pralaimėję jaunieji „Geležinio vilko“ auklėtiniai paskutiniojoje sezono tarpusavio kovoje skambiai trinktelėjo lazdomis. Antrajame kėlinyje pirmieji praleidę įvartį, kai daugumą išnaudojo „pankas“ Edgaras Rybakovas (21:03), Edvino Boroškos (27:39 30:03) dviem įvarčiais „vilkai“ persvėrė rezultatą ir nebepaleido iniciatyvos iš savo rankų. Trečiasis kėlinys „pankams“ prasidėjo tragiškai. Avgustinas Silinas (40:53) išnaudojo daugumą, tą patė kėlinio viduryje padarė Dmitrijus Rabčukas (48:31) ir „Geležinis vilkas“ pabėgo 4:1. Dmitrijus Sajapinas (55:45) dar sušvelnino skirtumą iki 4:2 ir „Hockey Punks“ atgavo viltis. Pakeitę vartininką šeštuoju aikštės žaidėju „pankai“ sulaukė varžovų pražangos, tačiau net ir šešiese prieš keturis įvarčio nebepelnė. „Geležinis vilkas“ į varžovų vartus metė 38 kartus, „Hockey Punks“ atsakė 31 metimu – „Geležinio vilko“ vartininkas atrėmė 93,55 proc. metimų. Penktąją vietą čempionate užimanti „Geležinio vilko“ komanda 5 taškais atitrūko nuo autsaiderio „Rokiškio“ ir artėja prie kovos iki dviejų pergalių ketvirtfinalyje su Klaipėdos „Baltija“. „Hockey Punks“ lieka antroje vietoje. Nuo Elektrėnų „Energijos“ vilniečiai atsilieka 14 taškų. Kitos čempionato rungtynės įvyks trečiadienį Elektrėnuose, kur „Geležinis vilkas“ susitiks su Elektrėnų „Energija“.