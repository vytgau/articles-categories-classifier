Per pirmas 45 minutes žalgiriečiams vos kelis kartus pavyko atrasti spragų kompaktiškuose kauniečių gynybos įtvirtinimuose, tačiau realiausią progą pasižymėti turėjęs Tomašas Malecas į vartus nepataikė. Antroje rungtynių dalyje „Žalgirio“ teritorinis ir žaidimo pranašumas tapo dar akivaizdesnis. Kelis kartus savo komandą gelbėjo „Kauno Žalgirio“ vartų sargas Martynas Matuzas, o po 82 min. po Mamadou Mbodjio smūgio galva kamuolys sudrebino šeimininkų vartų konstrukciją. Vis dėto, kauniečiai atsilaikė ir iškovoję tašką nutraukė trijų pralaimėjimų seriją. „Stengėmės uždaryti erdves, iš kurių kyla didžiausios grėsmės vartų saugumui žaidžiant su „Žalgiriu“. Varžovai kontroliavo kamuolį, laikė savo rankose žaidimo gijas, bet mūsų atsidavimo ir žaidybinės drausmės dėka mums pavyko iškovoti tašką. Tai reiškia, kad mūsų žaidimo planas visiškai pasiteisino“, – po rungtynių pareiškė „Kauno Žalgirio“ vyriausias treneris Mindaugas Čepas. Savo komandos žaidimu nenusivylė ir „Žalgirio“ strategas Aurelijus Skarbalius. Jo teigimu, koncentruotą varžovų gynybą buvo siekiama pralaužti perdavimais į baudos aikštelę, kurių žalgiriečiai atliko net 28. Tačiau baigiamojoje atakos stadijoje futbolininkams stigo tikslumo. „Šiose rungtynėse mums trūko tik geresnės progų realizacijos. Varžovai prie mūsų vartų neturėjo jokių rimtesnių šansų, jų konktratakos taip pat nebuvo grėsmingos. Mūsų žaidimo planas buvo pagrįstas kamuolio įžaidimu, atakos kraštų kaitaliojimu, norėjome išjudinti jų gynybą, atlikti daugiau perdavimų iš pavojingų zonų aikštės kraštuose į baudos aikštelę. Visa tai mums pavyko, ypač antroje rungtynių dalyje susikūrėme pakankamai progų įvarčiams, tačiau paprasčiausiai tų progų nepavyko realizuoti“, – konstatavo A.Skarbalius. Šiais metais A lygoje „Žalgiris“ startavo keturiomis rungtynėmis, kurių metu nepraleido nei vieno įvarčio, o pasižymėjo šešis kartus. Tačiau po to per trejas rungtynes žalgiriečiai iš savo vartų kamuolį traukė šešis kartus, o patys įmušė devynis įvarčius. „Po kiekvienų rungtynių mes analizuojame, kas mums pavyko, o kas ne. Pagaliau, yra įvairios tendencijos – tiek teigiamos, tiek ir neigiamos. Paskutiniu metu buvo ryški neigiama tendencija, kai varžovai susikurdavo daug progų prie mūsų vartų ir jas versdavo įvarčiais. Tad būtent gynybai skyrėme daugiau dėmesio treniruotėse ir šį kartą matėme kitokį vaizdą, nes varžovai neturėjo nei vienos rimtesnės progos. Su tuo ir pasveikinau savo žaidėjus. Mane tenkina ir žaidėjų požiūris, atsidavimas. Vienintelė šių rungtynių problema – žaidimas baigiamojoje atakos fazėje ir progų realizavimas“, – samprotavo „Žalgirio“ vyriausias treneris. Po 8 turų 15 taškų turintis „Žalgiris“ A lygos turnyro lentelėje užima antrą vietą. Savo ruožtu, galingai sezoną pradėjusi Marijampolės „Sūduva“ jau surinko 22 taškus ir įsitvirtino turnyro lentelės viršūnėje. A.Skarbaliaus teigimu, šioje sezono stadijoje kelių taškų persvara nėra labai svarbi. „Tai, kad šiuo metu mus nuo Marijampolės „Sūduvos“ skiria 7 taškai jokios papildomos įtampos nesukuria, nes ta įtampa ar spaudimas „Žalgiryje“ visada buvo ir visada bus, – pareiškė A.Skarbalius. – Jei mes nesame pirmoje vietoje, tai ir negalime būti patenkinti savimi. Tačiau mes taip pat negalime turėti įtakos „Sūduvos“ žaidimui bei rezultatams. Galime patys siekti savo tikslų, laikytis savo žaidimo plano ir siekti pergalių. Šį kartą mūsų žaidimas nebuvo prastas, mums pavyko įgyvendinti savo sumanymus, bet tai nieko nereiškia, nes trijų taškų mes taip ir neiškovojome.“ Kitas rungtynes A lygoje FK „Žalgiris“ žais šį sekmadienį. Balandžio 22 d., 13 val. LFF stadione žalgiriečiai susitiks su septintą vietą čempionate užimančia Kauno „Stumbro“ komanda. Pirmame rate komandų akistata baigėsi be įvarčių 0:0. „Kauno Žalgiris“ balandžio 24 dieną jėgas išmėgins su „Trakais“.  A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):