Vaizdo transliacijų internetu platforma viaplay.lt tiesiogiai rodys kvapą gniaužiančią pusfinalio kovą, kurioje pirštines surems dar nepralaimėję pasaulio pirmojo sunkaus svorio (iki 90,8 kg) čempionai – latvis Mairis Briedis ir ukrainietis Oleksandras Usikas. 33 metų 186 cm Latvijos boksininkas yra WBC (Pasaulio bokso tarybos) planetos čempionas. Jis profesionalų ringe laimėjo visas 23 kovas (18 nokautais). „World Boxing Super Series“ turnyro ketvirtfinalyje mūsų kaimynas Rygoje taškais įveikė kubietį Mike‘ą Perezą. 31 metų 190 cm O. Usikui priklauso WBO (Pasaulio bokso organizacijos) čempiono diržas. Jis profesionalų varžybose iškovojo 13 pergalių (11 nokautais) ir nė karto nesuklupo. Turnyro ketvirtfinalyje Ukrainos atletas nokautavo Vokietijos atstovą Marco Hucką. O. Usikas yra 2012 metų olimpinių žaidynių čempionas, 2011-aisiais jis laimėjo auksą pasaulio mėgėjų čempionate. Tuos abu kartus jis dar kovojo sunkaus svorio kategorijoje (per 90,8 kg). M. Briedis ir O. Usikas už kovą gaus po 800 tūkstančių JAV dolerių. Triumfavęs boksininkas susižers dar tokią pat sumą. Daugelis specialistų, taip pat lažybų bendrovės favoritu vadina ukrainietį. Pastarasis nepasižymi galingu smūgiu, bet yra labai techniškas ir ištvermingas, puikiai juda ringe, užtikrintai ginasi. M. Briedžio smūgis stipresnis nei varžovo, bet mūsų „braliukui“, pasak kai kurių specialistų, trūksta technikos. Vis dėlto bokso ekspertai ringo šeimininko nenurašo. Jis turi ilgesnes rankas nei priešininkas, be to, boksuosis gausių savo žiūrovų akivaizdoje. „Briedis man – nuobodus boksininkas. Jam geriausiai sekasi nuolat apkabinti varžovus („klinčiuotis“). Mairis prastai susitvarko su varžovų smūgiais. Kita vertus, jis labai grėsmingas, jei oponentams sugeba primesti savo kovos stilių“, – apie latvį kalbėjo ukrainietis. M. Briedis ir O. Usikas grumsis dėl WBC ir WBO titulų. Populiarios bokso svetainės boxrec.com reitinge tarp pirmojo sunkaus svorio (kreiserio) kategorijos boksininkų latvis užima antrąją vietą, o ukrainietis – pirmąją. O. Usikas rikiuojasi aukščiau ir žurnalo „The Ring“, taip pat ESPN reitinguose. Antrajame pusfinalyje kitą savaitę Sočyje santykius aiškinsis Rusijos sportininkas Muratas Gasijevas ir kubietis Yunieras Dorticosas. „World Boxing Super Series“ varžybos vyksta ir antrojo vidutinio svorio kategorijoje (iki 76,2 kg). Transliacijų tvarkaraštis: Tiesioginė transliacija per viaplay.lt prasidės 21.00 val. Iš pradžių bus parodytos kelios įžanginė kovos. M. Briedžio ir O. Usiko akistata – maždaug 00.00 val. „Viasat Sport Baltic“ kanalas rodys kovos vaizdo įrašą – sekmadienį 02.00 val. ir 14.25 val.