Turnyrą Lietuvos tinklininkai pradėjo įtempta akistata su Latvijos komanda. Jaunieji Lietuvos žaidėjai stengėsi žengti priešininkams įkandin, kovodami dėl kiekvieno taško. Antrajame sete užvirė nuožmi kova ir po pirmųjų dviejų setų rezultatas tapo lygus, tačiau jaunai, tarptautinių varžybų patirties dar neturinčiai komandai, pralaimėjus dramatišką trečiąjį setą 29:31, buvo sunku atsigauti ir tęsti žaidimą. Po šio skaudaus trečiojo seto neatsigavę mūsiškiai pralaimėjo mačą 1-3 (18:25, 26:24, 29:31, 18:25). Antrosiose rungtynėse Lietuvos rinktinė pralaimėjo pajėgiai, vėliau čempione tapusiai, Estijos komandai 0-3 (15:25, 15:25, 13:25), o trečiosiose 1-3 (25:22, 23:25, 16:25, 12:25) nusileista Ukrainos bendraamžiams. Vis dėlto turnyrą lietuviams pavyko baigti pergalingai. Paskutinėse rungtynėse Lietuvos tinklininkai užtikrintai 3-0 (25:15, 25:15, 25:23) įveikė Gruzijos ekipą. „Vieta galėjo būti ir geresnė. Mūsų vaikinams pritrūko tokio lygio varžybų patirties. Pavyzdžiui, žaisdami su Ukraina pirmavome antrajame sete 23:22 ir jei būtume laimėję šį setą, rungtynių baigtis galėjo būti visai kitokia. Lygiai taip pat buvo Latvija, kuomet setą pralaimėjome 29:31, – kalbėjo Lietuvos rinktinės treneris Genadijus Pušnovas. – Žaidimo prasme po truputį žengiame į priekį. Išvada tokia, kad mums reikia dalyvauti daugiau varžybų, kuriose galėtume tobulėti ir įgauti patirties“. G. Pušnovas pridūrė, kad šioje Lietuvos komandoje yra keletas perspektyvių žaidėjų, teikiančių daug vilčių ateičiai. „Iš tiesų dar kai kurie pajėgūs žaidėjai negalėjo dalyvauti turnyre, tačiau apskritai šioje amžiaus turime žaidėjų, kurie gali pasiekti laba gerą lygį“, – sakė G. Pušnovas. Varžybų rezultatai nenustebino Lietuvos tinklinio federacijos Generalinio sekretoriaus Andriaus Gaidžio. „Visų pirma, smagi žinia ta, kad mes matome, jog 17-mečių amžiaus grupėje turime gana nemažai potencialo turinčių žaidėjų, kurie gali kovoti prieš pajėgius priešininkus. Nors mums dar trūksta varžybinės patirties, tačiau turime galimybę augti. Lietuvos tinklinio federacija ieško įvairių būdu, kaip būtų galima mūsų salės tinklinio jaunimui suteikti daugiau galimybių dalyvauti tarptautiniuose turnyruose ir įgyti daugiau patirties už Lietuvos ribų. Šis čempionatas buvo mūsų pirmasis projektas, kuriame dalyvavo ir mokyklos, ir vaikų tėvai. Mes labai tikimės, kad būtent tokio glaudaus bendradarbiavimo dėka mums pavyks jį tęsti ir visi kartu ateityje pasieksime geresnių rezultatų ir užauginsime stiprią pamainą mūsų rinktinėms“, – pabrėžė A. Gaidys. EEVZA čempionate triumfavo visas ketverias rungtynes laimėję estai. Antrąją vietą užėmė Latvija, trečiąją – Ukraina.