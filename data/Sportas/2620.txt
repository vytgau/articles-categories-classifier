Aukso medalį iškovojo daugkartinė pasaulio ir Europos čempionatų prizininkė 35-erių metų olandė Kirsten Wild. Ji pelnė 129 taškus. Sidabras atiteko Rio de Žaneiro olimpinių žaidynių komandų persekiojimo lenktynių vicečempionei amerikietei Jennifer Valente (127 tšk.), o bronza – 2015 metų Europos vicečempionei danei Amalie Dideriksen (116 tšk.). O. Baleišytė pirmojoje rungtyje – skreče (30 ratų, 7,5 km) – užėmė 19-ą, o antrojoje – tempo lenktynėse – 15-ą vietas. Po dviejų rungčių Olivija buvo 19-a. Lietuvos dviratininkė puikiai pasirodė trečiojoje rungtyje – atkrintamosiose lenktynėse užimta penkta vieta. Olivija pralaimėjo tik Nyderlandų, Didžiosios Britanijos, Belgijos ir Danijos atstovėms. Po trijų rungčių mūsų šalies dviratininkė buvo 15-a. Paskutinėje rungtyje – grupinėse lenktynėse dėl taškų (80 ratų, 20 km, 8 tarpiniai finišai) – O. Baleišytė buvo šešta. Olivija laimėjo pirmąjį tarpinį finišą (5 tšk.) ir kartą pagrindinę grupę aplenkė ratu (20 tšk.). Po šio pasirodymo panevėžietė galutinėje įskaitoje šoktelėjo į 10-ą poziciją. „Jei ne prastas rezultatas pirmojoje rungtyje, būčiau pakilusi dar aukščiau. Tempo lenktynėse pasirodžiau pagal savo galimybes, bet labai liūdna dėl savo rezultato skreče. Antrojoje rungtyje porą kartų dalyvavau pabėgimuose, bet jie nieko neatnešė, o, artėjant finišui, nebeįsėdau į lekiantį traukinuką. Džiaugiuosi geru pasirodymu savo mėgstamiausioje rungtyje – atkrintamosiose lenktynėse. Taip pat esu labai patenkinta, kad grupinėse lenktynėse pavyko varžoves aplenkti ratu. Tai dar visai neseniai man buvo kosmosas. Džiugu, kad jau galiu kovoti su labiau patyrusiomis varžovėmis. Sunku save vertinti, bet už pradžią sau parašyčiau dvejetą, o už pabaigą – dešimtuką su pliusu. Atidaviau visą save. Džiaugiuosi, kad sugebėjau pakilti“, – sakė O. Baleišytė. Dviratininkės pasirodymu liko patenkintas ir jos treneris A. Jakimavičius. „Olivija dar tik antrą kartą dalyvavo pasaulio taurės varžybose. Buvo labai sunku, nes varžovės – labai pajėgios, iškovojusios ne vieną titulą, – sakė treneris. – Olivija šiuo metu nėra geriausios sportinės formos, bet šiandien (šeštadienį – aut. past.), nors ir sirguliuodama, paskutinėse dviejose rungtyse važiavo stebuklingai gerai. O vidutiniai greičiai pasaulio taurėje – siaubingai dideli. Esu patenkintas Olivijos rezultatais. Manau, kad startavome gerai.“ O. Baleišytės jau kitą savaitgalį laukia antrasis pasaulio taurės varžybų etapas Mančesteryje (Didžioji Britanija). „Jei norime prasibrauti ir į pasaulio čempionatą, turime visur dalyvauti bei stengtis patekti į 12-uką. Pasaulio čempionato omniumo atrankoje sumuojami kiekvienos šalies trijų geriausių dviratininkių taškai, o mes šiuo metu turime tik vieną taškus galinčią rinkti dviratininkę. Tad tiek į pasaulio taurės varžybas, tiek į pasaulio pirmenybes patekti nepaprastai sunku“, – pažymėjo A. Jakimavičius. Daugiakovėje dalyvavo 22 dviratininkės iš tiek pat šalių. Teisę dalyvauti pasaulio taurės varžybų daugiakovėje yra iškovojusios 24 šalys. Pasaulio daugiakovės reitinge klasifikuojamos 474 dviratininkės iš 50 šalių. O. Baleišytė šios rungties pasaulio reitinge užima 12-ą vietą. O. Baleišytė šių metų vasarį Kolumbijoje vykusio planetos taurės varžybų etapo daugiakovėje buvo 13-a.