„Londone bus geriau“, - nusišypsojo E. Matusevičius. Lietuvos ieties metikui pastarosios savaitės priminė amerikietiškus kalnelius, tačiau nesėkmės tik dar labiau užmotyvavo. Šeštadienį vykusiame finale lietuvis ietį numetė 76 m 82 cm ir užėmė penktą vietą. „Sutrukdė ne tik alkūnė, bet ir kirkšnis... Sena trauma išlindo“, - apgailestavo kylanti lengvosios atletikos žvaigždė. Sportininkas šį sezoną net keturiose varžybose ietį metė toliau nei 80 metrų, o tokio rezultato būtų pakakę pasidabinti pirmenybių medaliu. Asmeninis rekordas viršijo aukso medalį iškovojusio vengro Norberto Rivaso Toto pasiekimą – Vengrijos ietininkas numetė 83 m 8 cm, o E. Matusevičiui priklausantis Lietuvos rekordas lygus 84 m 78 cm. „Ar tenkina užimta penkta vieta? O tai penkta, ne šešta?, - nusijuokė E. Matusevičius. - Normaliai, neliūdžiu. Žinojau, kad traumuotas, beveik nesitreniruoju, nemėtau, varžybose dalyvauju ir tiek. Ką padarysi“. Lengvaatletis yra įvykdęs rugpjūtį Londone (Didžioji Britanija) vyksiančio pasaulio čempionato normatyvą, tad visas viltis mūsiškis atideda šioms varžyboms. „Iki pasaulio čempionato turėsiu tris savaites, tai gal truputį pailsėsiu, atsigausiu, susitvarkysiu alkūnę ir padirbėsiu“, - vylėsi E. Matusevičius.   Ieties metiko užima vieta – kol kas aukščiausia Lietuvos atstovų pozicija Lenkijoje vykstančiame čempionate. Pagerinti ją galėjo bėgikė Modesta Morauskaitė, tačiau 400 m rungties finale ji finišavo septinta - 54,06 sek. „Savijauta buvo tikrai nebloga, tikėjausi subėgti šiek tiek geriau nei subėgau, bet reikia dar pavalgyti košės, kad dvi dienas iš eilės gerai bėgčiau, - sakė M. Morauskaitė. - Mano visi tikslai šiame Europos čempionate yra įvykdyti, tikrai džiaugiuosi savo pasiektu rezultatu. Tai mano aukščiausias rezultatas tiek U23, tiek U20 amžiaus grupėse, taip kad tikrai labai džiaugiuosi“. Atrankos varžybose lietuvė distanciją įveikė per 52,81 sek. bei pasiekė asmeninį rekordą. Tiek kvalifikacijoje, tiek finale M. Morauskaitė skriejo nepalankiausiu bėgikams devintu taku. „Šiek tiek nuliūdau, nes tikėjausi gauti geresnį taką, bet ką darysi. Atrankoje bėgau devintu taku - apsišveičiau taką finaliniam bėgimui“, - juokavo Lietuvos lengvaatletė. Europos čempionės titulą iškovojo latvė Gunta Latiševa-Čūdarė, distanciją nubėgusi per 52,00 sek. Sidabras atiteko vokietei Laurai Miuler (Laura Muller, 52,42 sek.), bronza – olandei Laurai de Viteti (Laura de Witte, 52,51 sek.). „Su latve esame draugės, kaip tik šiandien su ja susirašinėjome, kad viena kitai esame kaip sėkmės talismanai. Kiek bėgame kartu, tiek arba abiem gerai sekasi, arba abiem nelabai. Šįkart jai truputį labiau pasisekė“, - už draugę džiaugėsi M. Morauskaitė. Paskutinę čempionato dieną dėl medalių kovos keturi Lietuvos lengvaatlečiai: prie favoričių priskiriamos sportinio ėjimo atstovės Živilė ir Monika Vaiciukevičiūtės, šuolių į tolių finale varžysis Jogailė Petrokaitė, disko metimo - Domantas Poška.