„Norrkoping“ yra tipiška švedų komanda, žaidžianti tipišką švedišką futbolą. Ekipoje išsiskiria du labai greiti ir stiprūs puolėjai, kurių stiprybes išryškina krašto saugai. Šios ekipos silpnoji grandis – vidurio gynėjai. Jie yra labai lėti, dėl to komanda praleidžia pakankamai daug įvarčių. Manau, kad „Trakai“ irgi gali tuo pasinaudoti“, – sakė šiuo metu antrajame Švedijos divizione rungtyniaujančią Gotlanto salose įsikūrusią „Gute“ komandą treniruojantis J. Wedeborgas. Paskutiniaisiais metais „Norrkoping“ Švedijoje nuolat lipa ant prizininkų pakylos. Šiemet jie taip pat kol kas užima antrą vietą, tačiau pastarąsias dvejas rungtynes pralaimėjo ir pagal prarastus taškus dalintųsi penktą – šeštą vietas. Visai šalia yra ir IFK „Goteborg“ komanda, kuri per dvylika rungtynių prarado tik vienu tašku daugiau nei būsimieji „Trakų“ varžovai. Priminsime, kad prieš porą savaičių „Goteborg“ viešėjo Lietuvoje ir 1:3 pralaimėjo Vilniaus „Žalgiriui“. „Goteborg“ ir „Norrkoping“ ekipos yra panašaus lygio. Jos žaidžia visiškai skirtingą futbolą, bet jų pajėgumas daugiau ar mažiau yra panašus. „Norrkoping“ ekipą treniruojantis Jensas Gustafssonas yra jaunas, talentingas, iš savęs daug reikalaujantis treneris. Jo žaidimo filosofija – kūrybiškas futbolas. Komanda stengiasi daug žaisti su kamuoliu, žaisti techniškai ir tokiu būdu mušti įvarčius“, – pasakojo J. Wedeborgas. 120 metų skaičiuojantys praėjusio sezono Švedijos bronzos medalių laimėtojai žaidžia 17 tūkstančių vietų stadione. Jame ir įvyks pirmoji akistata su „Trakais“ . Po savaitės šios komandos dar kartą susikaus Vilniuje. Primename, kad pirmajame atrankos etape „Trakai“ nugalėjo „St. Johnstone“ ekipą iš Škotijos (3:1), o „Norrkoping“ bendru rezultatu 6:0 sutriuškino Kosovo „Prishtina“ komandą.