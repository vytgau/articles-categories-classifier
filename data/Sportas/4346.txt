Be normatyvų, tačiau su išlikusia viltimi. Lietuvos čempionių titulus įtikinamai iškovojusios ieties metikė Liveta Jasiūnaitė bei bėgikė Eglė Balčiūnaitė turės palaukti kitos savaitės, kada paaiškės jų likimas dėl dalyvavimo pasaulio čempionate. Moterų ieties metimo rungtyje L.Jasiūnaitė dar pirmu bandymu, kuris buvo geriausias visose varžybose, ietį numetė 60,24 m bei sezono savo geriausią rezultatą pagerino daugiau nei dviem metrais. Pasaulio čempionato normatyvas yra 61,40 m, tačiau tokį rezultatą pasiekė mažiau nei 32 sportininkės – būtent toks yra minimalus rungtyje startuosiančių dalyvių skaičius. L. Jasiūnaitė šiuo metu klasifikacijoje rikiuojasi 33-ia, tad pasaulio čempionate galės varžytis tik tuo atveju, jei kuri nors iš geresnį rezultatą turinčių ietininkių atsisakys dalyvauti Londone vyksiančiose pirmenybėse bei niekas per likusias dvi dienas nenumes toliau nei lietuvė. „Yra tam tikrų bėdų, bet labiausiai pamaišė mokslai. Liveta baiginėjo trečią kursą, dėl stovyklų turėjo skolų, todėl reikėjo jas susitvarkyti. Tai išmušė iš vėžių. Taip pat skaudėjo alkūnę, dėl kurios truputį išsimušė technika – ji pradėjo greičiau atsikratyti ietimi, kad nejaustų skausmo“, – teigė sportininkės trenerė Teresė Nekrošaitė. Pasak lengvosios atletikos specialistės, auklėtinė šioms varžyboms buvo pasiruošusi itin gerai. „Rezultatai visi rodė, kad ji pasiruošusi labai gerai, ką tik bežiūrėsime – ar šuoliai, ar darbas su štanga“, – tikino T. Nekrošaitė. Praėjusiais metais L.Jasiūnaitė buvo atsidūrusi analogiškoje situacijoje dėl dalyvavimo Rio de Žaneiro olimpinėse žaidynėse. Tąkart Fortūna sportininkei nenusišypsojo. „Vilčių nelaidojame, kaip nelaidojome ir prieš olimpiadą. Tada buvome už ribos ketvirtos, todėl buvo sudėtinga patekti. Jei ši viena vieta – 33-ia – išliks iki pirmadienio vakaro, tai yra galimybė vykti į pasaulio čempionatą“, – vylėsi T. Nekrošaitė. Sidabrą ieties metime iškovojo Viktorija Barvičiūtė (51,38 m), bronzą – greičiausiai paskutiniame Lietuvos čempionate startavusi Austra Skujytė (47,37 m). Vakar daugiakovininkė buvo stipriausia rutulio stūmime – 16,11 m. 800 m bėgime kova turėjo vykti tarp Eglės Balčiūnaitės, Natalijos Piliušinos ir Monikos Elenskos. Vis dėlto nuo starto iki finišo pirma bėgo E.Balčiūnaitė: jos rezultatas – 2 min. 3,83 sek. Lengvaatletė, kaip ir L .Jasiūnaitė, balansuoja ties patekimo į pasaulio čempionatą riba. „Buvo labai vėjuota, kas labiausiai mane erzino. Taip pat rezultatui įtaką darė ir mano maža trauma, kankinanti jau antrą-trečią savaitę – Achilo sausgyslės uždegimas, – atviravo E.Balčiūnaitė. – Labai sunku prognozuoti, ar pateksiu, ar ne, visą sezoną tikrai apie tai negalvojau, kad galiu patekti pagal reitingus ir visą laiką norėjau įvykdyti pasaulio čempionato normatyvą.“ Vis dėlto bėgikė gali pasidžiaugti vienu sėkmingiausiu sezonu karjeroje – jos rezultatai 800 m rungtyje nuolat sukosi apie 2 min. 2 sek. „Šitas sezonas bene pirmas toks, kada save jaučiu ir, ko gero, pats stabiliausias“, – šyptelėjo E. Balčiūnaitė. Antrą vietą 800 m rungtyje iškovojo N.Piliušina – 2 min. 5,49 sek., trečią – M.Elenska – 2 min. 5,62 sek. „Prabėgau lėčiau nei tikėjausi, bet yra kaip yra. Sezono baigtis kaip ir nesinori, tų startų dar nedaug dariausi. Stadione sezoną gal ir baigiau, bet Amerikoje bandysiu bėgti plente, gal po mylią, gal kokius 5 km prasibėgsiu“, – planais dalijosi N. Piliušina. Viltis atstovauti Lietuvai bėgikė atideda žiemai – kovą Didžioje Britanijoje vyks pasaulio uždarų patalpų čempionatas. Svarbiausiose uždarų patalpų varžybose N.Piliušina dar nėra bėgusi. „Žiemą dažniausiai praleidžiu dėl traumų, o ne dėl to, kad nenoriu. Praėjusiais metais ruošiausi pasaulio čempionatui, bandžiau vykdyti normatyvą, bet pradėjo Achilą skaudėti, o šiemet nuplaukė ir Europos čempionatas. Kitais metais tikiuosi startuoti žiemą, bet kiek bandau, tiek traumos išlenda“, – sakė N. Piliušina. 400 m barjeriniame bėgime triumfavo viena jauniausių čempionato dalyvių Gabija Galvydytė – praėjusią savaitę pasaulio jaunių čempionate ketvirta buvusi bėgike nuotolį įveikė per 59,42 sek. Aukštus rezultatus užfiksavo 3000 kliūtiniame bėgime pirmas finišavęs Justinas Beržanskis (8 min. 41,59 sek.), 200 m bėgęs Ugnius Savickas (21,08 sek.). Dėl čempiono titulo turėjo pakovoti Edis Matusevičius: ieties metime didžiąją dalį varžybų pirmavo Skirmantas Šimoliūnas, tačiau pasaulio čempionatui besiruošiantis E.Matusevičius pergalę išplėšė šeštu bandymu – 74,80 m. S.Šimoliūnas pasidabino sidabro medaliu – 73,43 m. Moterų trišuolio rungtyje varžytis turėjo itin aukštus rezultatus šį sezoną demonstruojančios Dovilė Dzindzaletaitė, Aina Grikšaitė bei Diana Zagainova. Praėjusią savaitę pasaulio čempionato normatyvą įvykdžiusi D.Dzindzaletaitė nežymiai timptelėjo koją, todėl sveikata nerizikavo, Švedijoje gyvenančiai A.Grikšaitei dalyvauti sutrukdė šios šalies klubų sistemos nuostatai, o čempione be didesnės intrigos tapo D.Zagainova – 13,53 m. „Tikėjausi, kad bus Dovilė ir Aina, laukiau tos kovos, bet ne pirmą kartą teko dalyvauti be jų. Vienas svarbiausių dalykų yra mokėti susikaupti neturint panašaus lygio varžovių ir pasiekti aukštą rezultatą. Turėjau tikslą užsivesti pačiai ir parodyti, ką šiai dienai galiu padaryti maksimaliai“, – dėstė Europos iki 23 metų čempionato finalininkė D. Zagainova. Kitą savaitę bus suformuota šalies rinktinė, dalyvausianti pasaulio lengvosios atletikos čempionate Didžiojoje Britanijoje.