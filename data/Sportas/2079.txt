Kvalifikacijoje geriausią laiką pademonstravo suomė Jenna Laukkanen – 1 min. 04,94 sek. Antra – airė Mona Mc Sharry (1:05,36), trečia – ispanė Jessica Vall Montero (1:05,42). „Rytinis plaukimas. Išsijudinimui labiau. Gal nebuvo labai geras, bet nekėliau didelių tikslų šiam rytui. Svarbu buvo patekti į pusfinalį. 9-a ar 3-ia vieta nebuvo didelio skirtumo šiam momentui“, – vertino R. Meilutytė. 50 m plaukimo krūtine aukso medalį trečiadienį Kopenhagoje iškovojusi lietuvė kalbėjo, kad visi artimiausių varžovių laikai yra netoli vienas kito: „Bus lygiavertė kova tarp panelių. Neišskirčiau vienos kurios nors. Vakariniame bus matyti, kas išsiverš“. Lietuvos plaukimo žvaigždė neabejojo, kad vakarinis plaukimas jai bus daug sėkmingesnis. „Vis tiek pamiegi, pavalgai, masažą pasidarai. Daug geriau“, – tvirtino ji. R. Meilutytei priklauso 100 m plaukimo krūtine rungties pasaulio ir Europos rekordas (1:02,36). Niekas nepagerino ir jos geriausio šios distancijos trumpajame baseine rezultato, pasiekto prieš 4-erius metus Danijoje – 1 min. 02,92 sek. Dėl vietos finale R. Meilutytė kovos dar šįvakar 18.57 val. Lietuvos laiku. Į pusfinalį prasibrovęs Simonas Bilis 50 m laisvuoju stiliumi įveikė per 21,39 sek., tačiau prisipažino, kad galėjo ir geriau. „Posūkyje į sieną nepataikiau. Nebuvo atsispyrimo nuo sienos. Praradau greitį ir sunku pabaigti buvo, nes reikėjo iš naujo greitį gaudyti ir daug jėgų išnaudojau. Tačiau pačiu plaukimu esu patenkintas. Kabinosi ir kojos jautėsi", – vertino jis. 11-u rezultatu į pusfinalį prasibrovęs panevėžietis tvirtino, kad jei viską techniškai gerai atliks, pusfinalyje rezultatas bus geresnis. „Prieš dvi dienas baseine atrodė rankos ir kojos kartu nedirba, viskas atskirai. Dabar susitvarkė“, – kalbėjo S. Bilis, pasaulio čempionate trumpajame baseine pernai 50 m laisvuoju stiliumi laimėjęs bronzą, o 100 m laisvuoju stiliumi – auksą. S. Bilio pasirodymas pusfinalyje bus 18 val. Lietuvos laiku. Jei pateks į finalą, šio pradžia – 19.55 val. 18.13 val. 100 m krūtine pusfinalyje penktadienį taip pat varžysis Giedrius Titenis ir Andrius Šidlauskas. Jie kvalifikacijoje užėmė atitinkamai 9-ą (Giedrius – 57,92 sek.) ir 14-ą vietas (Andrius – 58,23 sek.). Po dviejų dienų Kopenhagoje vykstančiose Europos plaukimo trumpajame baseine (25 m) pirmenybėse Lietuvos kraityje yra jau du aukso ir vienas bronzos medaliai. Lietuvos plaukikų planuojami startai ir rezultatai Europos čempionate Kopenhagoje: Rūta Meilutytė: 50 m (29,36 sek. – 1 vieta), 100 m, 200 m krūtine; Giedrius Titenis: 50 m (26,90 – 18 vieta),100 m, 200 m (2:06.92 NR – 11 vieta) krūtine; Andrius Šidlauskas: 50 m (27,31 – 35 vieta), 100 m, 200 m (2.08,96 – 21 vieta) krūtine; Danas Rapšys: 200 m nugara (1.49,06 NR – 3 vieta), 100 m, 200 m laisvu stiliumi (1.40,85 NR – 1 vieta), 200 m peteliške; Gytis Stankevičius: 50 m,100 m (53,10 PB – 34 vieta), 200 m (1.55,97 PB – 21 vieta) m nugara; Simonas Bilis: 50 m, 100 m laisvu stiliumi; Povilas Strazdas: 100 m, 200 m (1.47,51 – 35 vieta) laisvu stiliumi, 100 m, 200 m kompleksiniu plaukimu (1.59,51 – 29 vieta); Deividas Margevičius: 50 m,100 (51,83 PB – 25 vieta), 200 m peteliške; Tadas Duškinas: 100 m (52,03 – 27-28 vieta), 50 m peteliške, 50 m laisvu stiliumi (21,69 PB – 23 vieta) Ugnė Mažutaitytė: 100 m (1.01,52 – 39 vieta) ir 200 m (2.08,33 – 12 vieta) nugara; Vyrų estafetė: 4x50 kompleksiniu plaukimu; * NR - Lietuvos rekordas, PB - asmeninis rekordas Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.