Ilgiausiame olimpiniame triatlono nuotolyje, kuriame atletai turėjo plaukti 1500 m, dviračiu įveikti 40 km bei bėgti 10 km, pergalę iškovojo trakiškis Marijus Butrimavičius, kuris distanciją įveikė per 2 val. 44 sek. Antrąją vietą užėmė neringiškis Martynas Tinfavičius – 2 val. 4 min. 52 sek., trečias finišavo praėjusio sezono taurės nugalėtojo vardą gynęs kaunietis Tautvydas Barštys – 2.05:42 val. Iki Druskininkų etapo bendroje įskaitoje pirmavęs T. Barštys po finišo prarado lyderio poziciją ir ją paskutinę akimirką, iš esmės bėgimo rungtyje nugvelbė antroje sezono pusėje puikią formą demonstravęs M. Butrimavičius, kuriam pergalę bendroje įskaitoje lėmė beveik penkių minučių pranašumas prieš T. Barštį. Pastarasis po paskutinio etapo bendroje įskaitoje liko antras. Trečią vietą užėmė marijampolietis Andrius Murauskas. Moterų įskaitoje dar vieną užtikrintą pergalę pasiekė Inga Aukselytė, kuri nuotolį įveikė per 2.21:45 val. Tai ketvirtoji I. Aukselytės pergalė Lietuvos triatlono taurės etapuose, ji triumfavo ir bendroje Lietuvos triatlono taurės įskaitoje. Antrą vietą Druskininkuose ir bendroje įskaitoje užėmė Inga Paplauskė (2.28:18 val.), trečią poziciją iškovojo Polina Čachovskaja (2.49:22 val.), kuri bendroje įskaitoje liko ketvirta. Bendroje įskaitoje trečią vietą užėmė Giedrė Ambrazevičiūtė, kuri praleido Druskininkų etapą. Sprinto rungtyje, kuriame sportininkai plaukė 750 m, dviračiu važiavo 20 km ir bėgo 5 km, dalyviai varžėsi ir dėl Lietuvos sprinto triatlono čempionų vardų. Pirmą vietą iškovojo panevėžietis Titas Pumputis, finišavęs per 1.05:35 val. Antrą vietą užėmė Gediminas Pajėda (1.07:06 val.), trečią – Tadas Cesevičius (1.11:28 val.). Šioje distancijoje varžėsi prieš savaitę pasaulio dvigubo ultratriatlono etape Panevėžyje triumfavusi Alina Ranceva. Atgavusi jėgas ji startavo šalies sprinto čempionate ir suaugusiųjų amžiaus grupėje išovojo šalies čempionės vardą (1.23:06 val.). Tiesa, ji į priekį praleido tris jaunosios kartos atletes ir bendroje įskaitoje užėmė 4-tą poziciją. Ant apdovanojimų pakylos lipo trys panevėžietės. Nugalėjo Evelina Tomkevičiūtė, nuotolį įveikusi per 1.15:09 val. Antrą ir trečią vietas užėmė seserys dvynės Unė ir Viltė Narkūnaitės, atitinkamai distanciją įveikusios per 1.18:54 val. ir 1.21:25 val. Bendroje sprinto rungties įskaitoje triumfavo marijampolietis Andrius Dapkevičius ir panevėžietė Viltė Narkūnaitė. Triatlono šventė Druskininkuose baigėsi „TRI-FUN“ triatlono rungtimi, čia šios sporto šakos naujokai turėjo nuplaukti 200 m, dviračiu numinti 10 km bei nubėgti 2,5 km. Ant apdovanojimų pakylos aukščiausio laiptelio lipo šiame nuotolyje nugalėjęs panevėžietis Lukas Prokopavičius ir antrąkart startavusi Evelina Tomkevičiūtė. Beje, šioje rungtyje startavo žinoma olimpiečių trenerė Inga Juodeškienė ir jos dukra, lengvaatletė Monika Juodeškaitė. Druskininkuose savo jėgas trijose distancijose išbandė beveik 300 dalyvių. Lietuvos triatlono taurės 2016-ųjų sezoną sudarė penki etapai, kurie vyko Tauragėje, Zarasuose, Jonavoje, Veisiejuose ir Druskininkuose. 