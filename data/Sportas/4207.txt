Po rungtynių Siono komandos strategas ilgai nesiryžo stoti prieš Lietuvos ir Šveicarijos žurnalistus. Telefonu į drabužinę paskambinęs vienas klubo vadovų informavo žurnalistus, kad P. Tramezzani ateis po minutės, tačiau praėjo daugiau nei 20 min. kol italas pagaliau pasirodė „Arvi“ arenos koridoriuje. „Kita komanda žaidė geriau už mus, todėl pralaimėjome. Nebuvome susikaupę, varžovai laimėjo visas dvikovas visose aikštės vietose, todėl galiu tik pasveikinti juos sužaidus tikrai geras rungtynes, – kalbėjo treneris. – Atlikome vos vieną smūgį į vartų plotą. Kai negali sukurti progų įvarčiams pelnyti, reikia gerai gintis. Tačiau to nepadarėme. Mes ruošėmės rungtynėms, tačiau padarėme labai daug klaidų.“  Italui itin apmaudu, kad visus tris įvarčius „Sion“ praleido po standartinių padėčių. Nereikia būti dideliu futbolo specialistu, kad pažiūrėjęs keletą „Sūduvos“ rungtynių įrašų standartines padėtis pavadintum bene pavojingiausiu marijampoliečių ginklu. „Mes žinojome, kad ši komanda yra pavojinga per kampinius, baudos smūgius, bet žaidėjai nebuvo pakankamai susikaupę, kad viską padarytų gerai“, – sakė P. Tramezzani. Šveicarijos žiniasklaida po rungtynių teigia, kad „Sion“ yra pajėgus po savaitės namie revanšuotis „Sūduvui“ ir žengti į Europos lygos atkrintamąjį etapą. Tačiau Siono komandos treneris kol kas apie tai nenorėjo kalbėti. „Savaitgalį žaisime Šveicarijos čempionato rungtynes išvykoje su „Lausanne“, tik po jų galvosime apie atsakomąsias rungtynes“, – tvirtino P. Tramezzani.   Antrasis „Sūduvos“ ir „Sion“ mačas bus žaidžiamas rugpjūčio 2-ąją Ženevoje.