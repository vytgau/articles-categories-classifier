Septyni iš devynių Lietuvos olimpiečių, atstovausiančių mūsų šaliai Pjongčango žiemos žaidynėse vasario 9 – 25 dienomis, ketvirtadienį ryte sėdo prie pusryčių stalo su Lietuvos prezidente D. Grybauskaite. Valstybės vadovė, anot vėliau kalbėjusių sportininkų, labai juos palaikė ir negailėjo patarimų. „Prezidentė labiausiai susirūpino mūsų apranga, kad nesušaltume, įsigytume tinkamų kojinių, pasidalino savo patirtimi, įspėjo, koks maistas Korėjoje, kad neužvalgytume, ko nereikia ir tai neatsilieptų rezultatams“, – pasakojo 31-erių metų slidininkas Mantas Strolia. Anot jo, pusryčiai prezidentūroje buvo malonūs, atpalaiduojantys ir nuteikiantys atstovauti savo šaliai. „Kaip ir kiekvienas sportininkas, tikimės parodyti savo geriausią rezultatą. Kiekvienas turime svajonių ir nė vienas nesportuotų, jei nesvajotų iškovoti medalį. O jei iškovoti, tai kodėl ne aukso. Matysime, jei stipresni sportininkai padarys kokią klaidą, galbūt mums pavyks“, – retoriškai klausė į antrą savo olimpiadą vykstantis M. Strolia. Net keturiose rungtyse startuosiantis slidininkas teigė, kad daugiausiai vilčių deda į individualų sprintą klasikiniu stiliumi. „Ši rungtis atitinka mano kūno sudėjimą, tinkamas nuotolis. Intensyviai ruošiausi visus metus. Viskas priklausys nuo aplinkybių – sėkmės, savijautos, aklimatizacijos“, – sakė Vankuverio olimpiadoje prieš 4 metus individualioje sprinto rungtyje 46-ą, o komandinio sprinto – 18-ą vietą užėmęs M. Strolia. Jei kas iš rinktinės ir gali pasigirti olimpiadų patirtimi, tai neabejotinai yra biatlonininkė Diana Rasimovičiūtė. Tai bus penktosios jos žaidynės, skaičiumi biatlonininkė Pjongčange prilygs šokių ant ledo porai Margaritai Drobiazko ir Povilui Vanagui. „Tai išties nemažas gyvenimo tarpas, didelis periodas. Sunku pasakyti, ką šios žaidynės man atneš. Kai nuvažiuosime į vietą, bus matyti. Padariau tą darbą, kurį planavau ir esu patenkinta“, – sakė Pjongčango olimpiados uždarymo dieną 34-ą gimtadienį švęsianti sportininkė. Patyrusi biatlonininkė įsitikinusi, kad staigmenų jai Pietų Korėjoje nebus. 2009 metais Pjongčange ji varžėsi pasaulio čempionate ir iškovojo aukščiausią vietą tokio rango varžybose – sprinto lenktynėse finišavo 11-a.  Susitikime prezidentūroje dalyvavusi Lietuvos tautinio olimpinio komiteto vadovė Daina Gudzinevičiūtė džiaugėsi, kad D. Grybauskaitė palaiko mūsų olimpiečius. „Žiemos sportas nėra toks populiarus, neturime ir tokių laimėjimų. Tačiau svarbu, kad Lietuvai yra atstovaujama, esame matomi. Prezidentė tai supranta, – kalbėjo ji. – Pasiruošimas baigiasi tik išvykus, tad darbų visada yra. Sportininkų minčių ir darbų procesas dar nėra baigtas ir mes turime, ką veikti. Paskutinės dienos karštos“. Lietuvos misijos vadovai Einius Petkus ir Vida Vencienė jau įsikūrė olimpiniame kaimelyje ir praneša apie gana žvarbų orą. „Nupirkome jiems dėvimas kaukes po kepurėmis ir šaliku, nes sakė, kad labai žvarbu. Įspėjome ir sportininkus, kad pasirūpintų apsauginiais kremais, kojinėmis ir viskuo. Jie patyrę žiemos sporto atstovai, žino, ką daryti“, – neabejojo D. Gudzinevičiūtė. Žiemos olimpinės žaidynės Pjongčange vyks 2018 m. vasario 9–25 d. (17 dienų). Jose dalyvaus apie 3 tūkst. sportininkų iš 95 pasaulio šalių, bus išdalinti 102 medalių komplektai. Šiemet Lietuvos garbę žiemos olimpinėse žaidynėse gins devyni sportininkai: keturi biatlonininkai, trys slidininkai, du kalnų slidininkai. Lietuvos sportininkų sąrašas Pjongčango žiemos olimpinėse žaidynėse: Diana Rasimovičiūtė – biatlonas Natalja Kočergina – biatlonas Tomas Kaukėnas – biatlonas Vytautas Strolia – biatlonas Marija Kaznačenko – slidinėjimas Mantas Strolia – slidinėjimas Modestas Vaičiulis – slidinėjimas Andrej Drukarov – kalnų slidinėjimas Ieva Januškevičiūtė – kalnų slidinėjimas 