Viešnia taip pat pasveikino gimtadienius šventusius du „Sūduvos“ futbolininkus ir pakvietė marijampoliečius ir iesto svečius ketvirtadienio vakarą palaikyti „Sūduvą“ kovoje dėl istorinio laimėjimo ir kelialapio į UEFA Europos lygos atrankos trečią etapą. „Futbolas – viena mėgstamiausių mano sporto šakų. Futbolas žavus savo vyriškumu ir emocijomis, kurios vyrauja tiek aikštėje, tiek tribūnose. Beveik dvi valandas būni įtampoje, džiaugiesi gražiais savo palaikomos komandos žaidimo epizodais, išgyveni dėl nesėkmių, neretai aikštėje vyksta tikros dramos, kai džiaugsmą nuo nusivylimo skiria kelios sekundės ar centimetrai. Be abejo, kartais tenka apsišarvuoti kantrybe ir ilgokai laukti įvarčio“, – juokavo I. Lunskienė.   Miesto vadovė stebėjo pirmas komandų tarpusavio rungtynes Liepojoje ir tikisi, kad susitikimas Marijampolėje bus toks pat įdomus ir kovingas, o svarbiausiai baigsis sėkmingai „Sūduvai“. „Būsiu tribūnoje ir ketvirtadienį, o visus marijampoliečius ir miesto svečius kviečiu atvykti į „Arvi“ areną, sukurti šventišką atmosferą ir padėti „Sūduvai“ iškovoti galutinę pergalę šioje dvikovoje“, – kvietė I. Lunskienė. Atsakomas rungtynes Marijampolės „Arvi“ arenoje „Sūduva“ ir „Liepaja“ žais liepos 20-ą dieną. Rungtynių pradžia 19 val. Futbolo gerbėjai gali įsigyti bilietus į šį mačą bilietai.lt interneto svetainėje ir kasose.