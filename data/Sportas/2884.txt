Čempionate jėgas išmėgins dukart pasaulio ir triskart Europos čempionė bei ketverių olimpinių žaidynių dalyvė 34-erių metų Simona Krupeckaitė, 21-erių metų Miglė Marozaitė, 19-metė Olivija Baleišytė, 22-ejų metų Vasilijus Lendelis bei jo bendraamžis Svajūnas Jonauskas. Simona ir Miglė dalyvaus komandų ir asmeninėse sprinto lenktynėse bei keirino rungtyje, Olivija – daugiakovėje (omniume) ir atkrintamosiose lenktynėse, o Vasilijus ir Svajūnas – sprinte ir keirine. Pernai Prancūzijoje vykusių Europos pirmenybių medalių lentelėje Lietuvos rinktinė, kurios atstovės iškovojo du aukso ir du bronzos medalius, užėmė septintą vietą. S. Krupeckaitė sprinte iškovojo auksą, keirine ir komandų sprinte kartu su M. Marozaite – bronzą, o Aušrinė Trebaitė pelnė aukso medalį skrečo rungtyje. Lietuvos dviratininkai Europos elito pirmenybėse, kurios rengiamos nuo 2010 metų, yra iškovoję 15 medalių – šešis aukso, du sidabro ir septynis bronzos. Net aštuonis Senojo žemyno čempionato medalius (3-1-4) pelnė S. Krupeckaitė. Prizinės Lietuvos atstovų vietos Europos dviračių treko čempionatuose: 2010 m. Pruškovas (Lenkija). Keirinas. II vieta – Simona Krupeckaitė; Sprintas. III vieta – Simona Krupeckaitė; Komandų persekiojimo lenktynės. II vieta – Vaida Pikauskaitė, Vilija Sereikaitė, Aušrinė Trebaitė. 2012 m. Panevėžys (Lietuva). Keirinas. I vieta – Simona Krupeckaitė; Komandų sprintas. I vieta – Simona Krupeckaitė ir Gintarė Gaivenytė; Daugiakovė. I vieta – Aušrinė Trebaitė; Komandų persekiojimo lenktynės. I vieta – Aušrinė Trebaitė, Vilija Sereikaitė, Vaida Pikauskaitė. Daugiakovė. III vieta – Gediminas Bagdonas. 2014 m. Gvadelupa (Prancūzija). Asmeninės persekiojimo lenktynės. III vieta – Vilija Sereikaitė. 2015 m. Grenchenas (Šveicarija). Daugiakovė. III vieta – Aušrinė Trebaitė. 2016 m. Sen Kventinas (Prancūzija). Sprintas. I vieta – Simona Krupeckaitė Skrečias. I vieta – Aušrinė Trebaitė Keirinas. III vieta – Simona Krupeckaitė Komandų sprintas. III vieta – Simona Krupeckaitė ir Miglė Marozaitė. Informaciją parengė Tomas Gaubys