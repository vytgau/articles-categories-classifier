Toks žingsnis reiškia, kad Rusijos sportininkai olimpiadose vėl galės varžytis po savo šalies vėliava, o pergalės atveju klausytis savo šalies himno ant prizininkų pakylos. „Rusijos olimpinio komiteto suspendavimas yra panaikintas. Tai yra labai svarbus sprendimas mums“, - sakė Rusijos olimpinio komiteto (ROC) vadovas Aleksandras Žukovas. Priminsime, kad Rusijos olimpiniam komitetui diskvalifikacija buvo skirta praėjusių metų gruodžio 5-ą dieną. Tokį spendimą priėmė IOC vykdomasis komitetas, remdamasis Samuelio Schmido ataskaita. Pastarojoje Rusija buvo kaltinama dopingo manipuliacijomis per Sočio olimpinės žaidynes. Dėl diskvalifikacijos Pjongčango žiemos olimpiadoje Rusijos atletai varžėsi po olimpine vėliava, oficialiai jie buvo vadinami „olimpiniai atletai iš Rusijos“. Papildomą atranką įveikę 169 rusų atletai gavo leidimą vykti į olimpiadą, 53 – kvietimo nesulaukė. Iš pradžių buvo paskelbta, kad vėliava Rusijos delegacijai bus grąžinta per Pjongčango olimpiados uždarymą, tačiau dėl dviejų dopingo incidentų tai neįvyko. Draudžiamų medžiagų buvo rasta akmenslydžio atstovo Aleksandro Krušelnickio ir bobslėjaus atstovės Nadeždos Sergejevos organizmuose.