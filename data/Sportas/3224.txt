Nemenkas chaosas Baškirijos sostinėje Ufoje kilo sekmadienio rytą – anoniminis pranešėjas telefonu ėmė šokdinti specialiąsias tarnybas, pranešinėdamas apie pastatuose padėtas bombas. Anot skambinančiojo, bomba buvo padėta ir „Park City“ viešbutyje, kuriame namų rungtynių su Tulos „Arsenal“ komanda laukė Ufos klubo futbolininkai. Kaip „Sport-Express“ žurnalistams papasakojo klubo atstovai, pranešimas apie padėtą bombą nepasitvirtino, tačiau streso būta nemažai. „Ramiai ruošėmės rungtynėms, tačiau šita situacija sujaukė planus. Teko evakuotis, tačiau svarbiausia, kad visi gyvi ir sveiki. Tiesiog į stadioną teko važiuoti likus keturioms valandoms iki rungtynių. Po pramešimo apie padėtą bombą atvyko specialiosios tarnybos. Laimei, panašu, kad jokio sprogmens nebuvo – skambutis melagingas“, – teigė klubo generalinis direktorius Šamilis Gazizovas. Kur kas emocingiau situaciją apibūdino „Ufa“ klubo atstovas spaudai Sergejus Tyrtyšnyjus. „Labai nemaloni situacija. Po skambučio visi futbolininkai ėmė bėgti iš viešbučio – apsirengę bet kaip, kai kas išbėgo praktiškai vienais apatiniais. Daugelis išsigando. Ypač užsieniečiai, kuriuos tokios situacijos tikrai baugina. Jie reguoja visai kitaip, nei rusai, kurie prie tokių nesąmonių jau beveik pripratę“, – piktinosi jis.. „Vėliau pavojus buvo atšauktas, žaidėjams leista sugrįžti į viešbutį paiimti daiktų. Vietoje normalaus poilsio, sujaukta diena. Apskritai čia kažkoks chaosas. Neseniai man paskambino ir pranešė, kad „bombos padėtos“ dar trijuose pastatuose Ufoje. Absurdas, šokdinami pareigūnai“, – situaciją apibūdino rusas. Rungynės Ufoje turėtų prasidėti laiku – 16.30 val. Pareigūnus visą dieną šokdinęs anoniminis asmuo ieškomas. „Ufa“ komanda Rusijos elitinėje futbolo lygoje tarp 16 ekipų užima 12-ąją vietą.