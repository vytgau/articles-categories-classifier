Šiemet Lietuvai festivalyje atstovaus rekordinė 70-ies jaunųjų sportininkų delegacija. Lietuviai varžysis aštuoniose iš dešimties sporto šakų – ir merginos, ir vaikinai startuos plaukimo, lengvosios atletikos, dviračių, teniso, baidarių ir kanojų irklavimo, dziudo, gimnastikos, krepšinio varžybose. Savo atstovų mūsų šalis neturės tik rankinio ir tinklinio aikštelėse, tačiau antrą kartą Europos jaunimo festivalių istorijoje teisę dalyvauti renginyje iškovojo dvi Lietuvos krepšinio komandos –jaunučių (iki 16 metų) merginų ir vaikinų rinktinės. Susitikimo metu buvo aptarti organizaciniai festivalio reikalai, logistikos, apgyvendinimo, aprangų klausimai. Kiekvienos sporto atstovai informavo apie jų komandų pasirengimą, atrankos sistemą ir apie planuojamus rezultatus, įvardino komandų lyderius. Lietuvos plaukimo federacija, siunčianti į festivalį 10 plaukikų, kelia tikslą patekti į keturis finalus ir aštuonis pusfinalius. Lietuvos krepšinio federacija (LKF) bent vienai iš dviejų rinktinių planuoja vietą pirmajame penketuke. Lengvaatlečiai prieš pat festivalį patyrė rimtų nuostolių – traumą gavo perspektyvus disko metikas, iš kurio buvo tikimasi prizinės vietos, tačiau trenerė Audra Gavelytė neabejojo, kad bet kuris iš 10 lengvaatlečių gali pretenduoti į aukštas vietas, ypač merginų šuolių į aukštį, ieties metimo rungtyse. Dziudo ir teniso atstovai vieningai kalbėjo, kad jų sporto šakose prognozuoti rezultatus itin nedėkinga – viena pralaimėta kova reiškia pasitraukimą iš tolimesnio turnyro. Vis dėlto dziudo rinktinės treneris Vasilijus Rybinas daug vilčių deda į merginas – Justiną Kmieliauskaitę ir Aidą Vasiliauskaitę, o tenisininkų treneris Šarūnas Kulnys lyderiu įvardino Matą Vasiliauską, kuris šiais metais savo amžiaus grupėje demonstruoja geriausius rezultatus tarp Europos žaidėjų. Lietuvos baidarių ir kanojų irklavimo federacijos generalinis sekretorius Romualdas Petrukanecas džiaugėsi, kad jų sporto šaka šiame festivalyje gavo maksimalią kvotą ir siunčia net šešis sportininkus, iš kurių trims prognozuojama vieta finale. Lietuvos gimnastikos federacija, deleguojanti tris gimnastes ir gimnastą, medalių šiame festivalyje nežada, tačiau ketina garbingai kovoti ir siekti geriausių asmeninių rezultatų. Lietuvos dviračių sporto federacijos generalinė sekretorė Rasa Ališauskienė džiaugėsi, kad jaunieji dviratininkai jau turėjo galimybę išbandyti dviračių trasą Dėre. Festivalyje dalyvaus paskutinės jaunučių amžiaus grupės atstovai, kurie intensyviai ruošiasi svarbiam startui. Į Vengriją vyksta trys merginos ir trys vaikinai, visi jie startuos tiek individualiose, tiek grupinėse varžybose. Sporto šakų federacijų atstovai dėkojo LTOK už sudarytas geras pasiruošimo festivaliui sąlygas ir galimybę dalyvauti svarbiose pasirengimo stovyklose, tarptautinėse varžybose. Kas antrus metus vykstančiame Europos jaunimo vasaros olimpiniame festivalyje šiemet dalyvaus apie 2500 13-18 metų jaunųjų atletų iš 50 Europos šalių. Į žaidynių programą įtrauktos 10 sporto šakų - krepšinis, rankinis, tinklinis, tenisas, plaukimas, dziudo, sportinė gimnastika, lengvoji atletika, dviračių sportas bei, šeimininkų vengrų pageidavimu, baidarių ir kanojų irklavimas.