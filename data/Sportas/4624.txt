Tą dvikovą 3:1 laimėjo išvykoje žaidęs „Elfsborg“ klubas. „Pamačiau komandą, prieš kurią turime visas galimybes žaisti efektyviai. Su vaikinais jau aptarėme planą, kaip turėsime žaisti ir kam turime būti pasiruošę. Nors po rungtynių su „St. Johnstone“ jautėsi didžiulis nuovargis, tačiau dabar aš savo komandą matau pasitikinčią savo jėgomis ir pasiruošusią dar vienoms labai svarbioms rungtynėms“, – po treniruotės kalbėjo O. Vasilenka. – Škotai ir švedai žaidžia skirtingą futbolą. Kuris parankesnis „Trakams“? – Nors skandinaviškas futbolas pernelyg stipriai nuo britiško nesiskiria, tačiau faktas, kad „Norrkoping“ ilgiau kamuolį laiko ant vejos. Jie nežaidžia tokio vertikalaus futbolo, kokį žaidžia škotai. Sunku pasakyti, kuris stilius parankesnis ir nelabai noriu to daryti. Svarbiausias dalykas mums patiems žaisti efektyviai. O tada ir rezultatas bus. Tikrai negaliu pasakyti, kad škotų stilius mums neparankesnis. – Kokią įtaką gali turėti tai, kad švedai, skirtingai nei škotai, šiuo metu yra sezono režime ir, maža to, namų rungtynes žaidžia ant dirbtinės dangos? – Visose situacijose gali rasti ir pliusų, ir minusų. Pavyzdžiui, jiems dabar yra sezono įkarštis, bet gali būti taip, kad bus pavargę. Škotai atvirkščiai – ne sezono įkarštyje, tačiau labiau išsiilgę futbolo ir emocijų. Kalbant apie aikštę, tai ir mums išvykoje bus žaisti parankiau nei buvo Škotijoje. Sakyčiau, kad tokių dalykų neverta pernelyg sureikšminti. Situacija gali keistis apie mus, bet mes patys neturime teisės keistis. Tai futbolo klubo „Trakai“ pozicija. – Spaudoje pažymima, kad „Norrkoping“ puolamoji grandis yra geresnė nei gynybos. Pastebėjote tai? – Taip, atakuojanti grandis jų labai mobili ir greita. Gynyba... Turbūt, kad sutiksiu su jūsų nuomone. – Ar „Trakai“ Švedijoje žais taip pat drąsiai kaip Škotijoje, ar vis tik rinksitės atsargesnį variantą? – Tikrai neatsitrauksime ir nestebėsime, ką varžovas su mumis darys. Mes žaisime savo futbolą. Tokia mūsų klubo filosofija ir mums tai yra labai svarbu. Aišku, bus konkrečių atkarpų, kuriose elgsimės pagal situaciją. Tačiau mes turime planą ir pagal jį ieškosime rakto į pergalę. – Ar labai treniruotes išbalansavo Arūno Klimavičiaus diskvalifikacija? Kaip tai atsilieps rungtynėms? – Mūsų komandoje yra daugiau nei vienuolika kvalifikuotų žaidėjų. Pavelas Krukas atsakomose rungtynėse su škotais pademonstravo, kad gali žaisti skirtingose pozicijose. Ir tai daryti efektyviai. Neabejoju, kad Pavelas sėkmingai sužais ir Švedijoje. Na, o kalbant apie Arūną, tai jo patirtis visada svarbi komandai – Prieš pirmas rungtynes Škotijoje A. Klimavičius nekart pakartojo, kad labai svarbu parsivežti teigiamą rezultatą. Koks teigiamas rezultatas būtų Noršiopinge? – Toks pat. – Pergalė 2:1? – Šito aš negaliu pasakyti. Apskritai, visokie spėliojimai ir prognozės man rėžia ausį. Aš jų nemėgstu. Man kur kas lengviau pasakyti, kad mes visada į aikštę einame tik laimėti. Šios rungtynės nebus jokia išimtis. Pirma dvikova „Norrkoping“ – „Trakai“ vyks ketvirtadienį (liepos 13-ą dieną 20.00 val.). Atsakomos rungtynės (liepos 20-ą dieną 19.00 val.) bus žaidžiamos Vilniuje.