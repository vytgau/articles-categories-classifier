– Kokie tikslai vykstant į pasaulio čempionatą? – Pagrindinis tikslas patekti į dvyliktuką. Šį sezoną daug ir sunkiai treniravausi ir manau, kad šis tikslas realus ir tenkintų. – Apie dalyvavimą pasaulio čempionate sužinojote tik prieš savaitę, ar netrūko laiko jam pasiruošti fiziškai ir morališkai? – Tiesa, kad paskutinės varžybos, kuriose dalyvavau buvo Lietuvos atletikos čempionatas, bet jam ruošiausi kaip aukščiausio lygio varžyboms. Net ir čempionato metu neįvykdžius normatyvo ir laukiant žinios, ar pakliūsiu pagal sąrašą, ir toliau treniravomės visu pajėgumu. Visgi be pasaulio čempionato rugpjūčio 16 dieną dar laukia kelionė į Universiadą. – Kaip manote, ar patirtis Europos čempionate padės ramiau jaustis prieš varžybas? – Tikrai ramiau. Europos čempionato metu kiek gąsdino varžovių patirtis, amžius. Dabar dėl to man ramiau, visgi nesvarbu ir jų amžius ar patirtis, svarbu pasirodymas tuo metu varžybose. Į tai ir stengiuosi susitelkti. – O kuri iš būsimų varžovių daro didžiausią įspūdį? – Olimpinė čempionė ir šio sezono lyderė Sarah Kolak. Jos panašus ūgis kaip mano, naudoja panašią techniką, kaip ir aš. Ją sutiksiu jau ne pirmą kartą prie metimo linijos, tad galiu pasakyti, kad ji ir puikus žmogus. – Kas rūpinasi techniniais kelionės reikalais? – Didžiąja dalimi klausimus tvarko federacija. Gaila, bet šį kartą negalės trenerė vykti kartu, bet nesu jau maža ir savo techninius darbus susitvarkysiu. – Ar nebaisu tokio lygio renginyje be trenerės? – Iš esmės visas sunkusis darbas jau padarytas. Turėjome įtemptą pasiruošimo sezoną, dabar liko tik parodyti, kam taip sunkiai ruošėmės. Žinau, kad trenerė mano startą stebės per transliaciją, o kadangi vėliau į Universiadą vyksime kartu, tai galės ir vietoje padėti, patarti. – Lietuvos rekordas – Ritos Ramanauskaitės 62,69 m – pasiektas dar 2000 metais. Kiti rekordai nuo 16 iki 23 metų amžiaus grupių kategorijoje priklauso jums. Ar neturite planų pagerinti ir paskutinį likusį rekordą bendroje įskaitoje? – Tai yra pagrindinis šio sezono tikslas. Ir tikiu, kad jis pasiekiamas. Visgi liko du itin aukšto lygio startai, kur susirenka geriausios pasaulio metikės. Tikiu, kad mano pasiekta sportinė forma leis man jį pagerinti. – Prieš keletą metų buvote nusivylusi rezultatais ir galvojote apie pasitraukimą. Kas tuo metu išlaikė sporte ir padėjo siekti tokių rezultatų, kurie atvėrė kelius tarp pačių geriausių pasaulio sportininkų? – Nelabai noriu prisiminti to momento. Kaip sakoma jaunystė – kvailystė. Dabar tikrai neįsivaizduoju savo gyvenimo be ieties metimo ir sporto. Tuo metu tiesiog buvo sunku su finansavimu, norėjosi geresnių rezultatų, bet vis nepavykdavo jų pasiekti. Bet visgi, šiuo metu toliau sportuoju ir ruošiuosi pasaulio čempionatui. Tiesiog ir šį sezoną suvokiau, kad reikia daugiau kantrybės, turėti aiškų tikslą ir jo siekti. – Iš kur sulaukiate daugiausia palaikymo? – Šeima, draugai, kiti sportininkai. Iš tiesų aplinka mane labai palaiko ir joje netrūksta labai gerų ir puikių žmonių. Kiek gaila, kad į Londoną teks vykti be jų, bet žinau, kad vis tiek turėsiu stiprų palaikymą.