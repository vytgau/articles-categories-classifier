D. Rapšys tiek atrankos, tiek pusfinalio plaukime buvo trečias ir finale savo pozicijos nepakeitė – išplėšė bronzos medalį. Lietuvis finale distanciją įveikė per 54,17 sek. Pirmąją vietą iškovojo amerikietis Justinas Pressas, nuotolį įveikęs per 53,29 sek. Antras liko japonas Hagino Kosuke – 54,12 sek. Iš viso šioje rungtyje varžėsi 61 dalyvis. „Džiaugiuosi, kad pavyko apginti savo universiteto ir šalies garbę. Tai mano karjeroje pirmasis Universiados medalis ir nuo to džiaugsmas tik didesnis. Šiek tiek apmaudu, nes galėjau būti ir antras, nes antrąją vietą užėmęs japonas mane aplenkė tik paskutinę akimirką. Kita vertus, medalis yra medalis ir reikia tuo pasidžiaugti. Mums tai jau penktos ar šeštos iš eilės varžybos ir sportinė forma nėra pati geriausia. Universiadoje nuo atrankos plaukimo savo rezultatus vis gerinu ir tikiuosi, kad nesustosiu ir sėkmingai kovosiu toliau“, - iškart po apdovanojimo ceremonijos sakė D. Rapšys. Jis dar pirmadienį plaukė 200 m laisvo plaukimo stiliaus pusfinalyje, užėmė antrąją vietą (1 min. 47,46 sek.) ir antradienį plauks šios rungties finale. 100 m plaukimo krūtine finale kitas LEU studentas Andrius Šidlauskas nuotolį įveikė per 1 min. 0,95 sek. ir liko septintas. Priminsime, kad sekmadienį dziudo svorio per 78 kg kategorijoje universiados vicečempione tapo LSU studentė Santa Pakenytė. Vos prieš dvi dienas prasidėjusioje universiadoje lietuviai jau iškovojo du medalius.