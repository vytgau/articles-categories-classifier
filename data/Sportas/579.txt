Primename, kad vasario 25 dienos A lygos rungtynėms „Žalgiris“ komandos sudėtyje registravo gynėją Diego Oyarzuną, kuris paskutinių 2017 m. A lygos sezono rungtynių su Marijampolės FK „Sūduva“ metu buvo nubaustas dviem geltonomis kortelėmis – tai prilygsta raudonai kortelei. LFF nuostatai teigia, kad raudonos kortelės nuobauda reiškia futbolininko diskvalifikaciją kitoms rungtynėms. LFF Drausmės kodekso nuostatų 10 straipsnio 5 dalis teigia, jog visos nuobaudos, neįgyvendintos einamojo sezono metu, perkeliamos į kitą sezoną. LFF DK skyrė nuobaudą Vilniaus klubui – techninį pralaimėjimą rezultatu 0:3 „Kauno Žalgirio“ naudai. Taip pat, vadovaudamasis LFF Drausmės kodekso nuostatų 202 punktu, DK pratęsė žaidėjo Diego Oyarzuno suspendavimą vienerioms rungtynėms. Vilniaus klubas turėjo teisę sprendimą apskųsti Apeliaciniam komitetui per septynias dienas ir tai padarė. Kadangi Drausmės komiteto sprendimas nebuvo galutinis, pakeitimai A lygos turnyro lentelėje nebuvo daromi. Taigi, kol kas su 8 taškais po 4 mačų „Žalgiris“ turnyro lentelėje yra antras. Jeigu LFF Apeliacinis komitetas nepatenkins žalgiriečių skundo, iš Vilniaus klubo bus atimti 3 taškai. Pagal dabartinę situaciją, atėmus 3 taškus „Žalgiris“ turnyro lentelėje smuktų į 5-ąją poziciją.