„Rusijos komandos pilotės Nadeždos Sergejevos vasario 18 dienos dopingo testas buvo teigiamas – aptikta širdį veikiančio preparato, įtraukto į draudžiamų preparatų sąrašą“, – rašoma Rusijos bobslėjaus federacijos tinklalapyje paskelbtame pareiškime. Jame priduriama, kad sportininkės vasario 13 dienos dopingo testas buvo neigiamas. 30-metė N. Sergejeva kartu su Anastasija Kočeržova Pjongčange moterų bobslėjaus dviviečių ledrogių varžybose užėmė 12-ą vietą. Rusijos olimpinės delegacijos pareiškime rašoma, kad N. Sergejevos organizme aptikta trimetazidino – vaisto, kuriuo gydoma krūtinės angina. Pasaulinė antidopingo agentūra (WADA) yra įtraukusi trimetazidiną į draudžiamų preparatų sąrašą kaip medžiagų apykaitą veikiantį vaistą. Rusijos bobslėjaus federacijos prezidentas Aleksandras Zubkovas sakė, kad N. Sergejeva tvirtina nevartojusi šio preparato. N. Sergejevai artimas šaltinis naujienų agentūrai AFP sakė, kad draudžiamo preparato buvo aptikta sportininkės A mėginyje. Jos B mėginys bus ištirtas šeštadienį. Tai jau ketvirtasis dopingo skandalas Pietų Korėjoje vykstančiose žiemos olimpinėse žaidynėse. Naujas dopingo skandalas žaidynes sukrėtė Tarptautiniam olimpiniam komitetui svarstant, ar atšaukti Rusijos suspendavimą. Jei būtų priimtas Rusijai palankus sprendimas, jos atletai sekmadienį vyksiančioje žaidynių uždarymo ceremonijoje jau galėtų žygiuoti su savo šalies vėliava. Kiek anksčiau penktadienį dailiojo čiuožimo atstovė 15-metė Alina Zagitova iškovojo pirmąjį šių žaidynių aukso medalį „Olimpinių sportininkų iš Rusijos“ delegacijai. Iš kito Rusijos atleto bus atimtas medalis Sporto arbitražo teismas (CAS) pranešė, kad 25-erių metų Rusijos akmenslydininkas Aleksandras Krušelnickis neteks Pjongčango žiemos olimpinių žaidynių mišrių porų varžybose iškovoto bronzos medalio. Sportininko dopingo kontrolės A ir B mėginiuose buvo aptikta draudžiamo preparato meldoniumo. A. Krušelnickis prisipažino pažeidęs dopingo kontrolės taisykles. A. Krušelnickis kartu su žmona Anastasija Bryzgalova iškovojo bronzą pirmą kartą surengtose mišrių porų varžybose. Rusijos duetas kovoje dėl trečiosios vietos 8:4 nugalėjo norvegus Kristin Skaslien ir Magnusą Nedregotteną. Rusijos pora diskvalifikuota iš olimpinių žaidynių, o jos pasiektas rezultatas – panaikintas, tad medaliai turėtų atitekti norvegams. A. Krušelnickio akreditacija olimpinėms žaidynėms atšaukta, o sportininkui skirta laikina diskvalifikacija. Primename, kad Rusija buvo diskvalifikuota iš Pjongčango olimpinių žaidynių dėl valstybės remiamo sistemingo dopingo vartojimo, bet 169 „švariems“ sportininkams buvo leista startuoti po olimpine vėliava kaip „Olimpiniams atletams iš Rusijos“.