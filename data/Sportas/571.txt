Lietuvos garbę gins trys moterų poros Ieva Dumbauskaitė ir Monika Povilaitytė, Urtė Andriukaitytė ir Irina Zobnina bei vaikinų dvejetas – Arnas Rumševičius ir Lukas Každailis. Dėl pirmųjų sniego tinklinio Europos čempionų titulų kovo 23-25 dienomis varžysis po 24-ias vyrų ir moterų komandas. Jos į Senojo žemyno pirmenybes patekti galėjo keliais būdais: laimėdamos savo šalyse organizuotas nacionalines pirmenybes, dalyvaudamos Europos sniego tinklinio taurės etapuose ir rinkdamos reitingo taškus, be to, į finalinį etapą iškart pakliūdavo atskirų Europos sniego tinklinio taurės turų nugalėtojai. Jonavoje vykusiame Lietuvos čempionate triumfavo garsiausia paplūdimio tinklinio merginų pora Ieva Dumbauskaitė ir Monika Povilaitytė bei favoritais laikyti Arnas Rumševičius ir Lukas Každailis. „Žaidžiant ant sniego jausmas labai geras. Iš pradžių buvo labai šalta, ypač kojoms, bet vėliau žaisti tapo labai smagu. Tai buvo kažkas kitokio nei paplūdimio tinklinis. Žinoma, žaidžiant pirmą kartą buvo kiek nedrąsu, reikėjo prisitaikyti prie sniego, buvo baimės, kad negautume traumos, o finale jau jautėmės drąsiai ir žaidėme iš visų jėgų“, – po pirmosios patirties pasakojo M. Povilaitytė. Kitos mūsų šalies tinklininkių poros bilietus į Europos pirmenybes iškovojo sėkmingai dalyvaudamos Europos sniego tinklinio turo etapuose: Urtė Andriukaitytė ir Irina Zobnina nugalėjo Gruzijoje, o Gerda Grudzinskaitė bei Ieva Vasiliauskaitė į Austriją išvyko pagal turėtą reitingą. Nedaug trūko, kad Lietuvai Austrijoje atstovautų penktoji mūsiškių pora. Praėjusį savaitgalį Italijoje vykusiame paskutiniame šio sezono Europos sniego tinklinio turo etape Artūras Vasiljevas ir Marius Malinauskas iškovojo bronzos medalius. Mūsiškiai pusfinalyje po dramatiškos kovos 1-2 (12:10, 11:13, 11:13) pralaimėjo rusams Jurijui Bogatovui ir Pavelui Rakusovui, bet kovoje dėl bronzos 2-0 (11:5, 11:9) įrodė pranašumą prieš vokiečius Dennisą Klichę bei Danny Richter-Dargę. „Gaila, kad nepavyko laimėti pusfinalio ir iškovoti kelialapio į Europos čempionatą, nes toks buvo pagrindinis tikslas. Nepaisant to, iš dalies rezultatu esame patenkinti. Iki geresnio rezultato pritrūko įgūdžių žaidžiant ant sniego“, – įspūdžiais dalinosi vienu perspektyviausiu šalies tinklininku laikomas M. Malinauskas. Šį savaitgalį Europos čempionate dalyvaujančios moterų ir vyrų poros bus padalintos į 6 pogrupius po keturias komandas. Į aštuntfinalį pateks po dvi stipriausias grupės poras. Optimistinės viltys Pasak šalies tinklinio federacijos generalinio sekretoriaus Andriaus Gaidžio, mūsų šalies tinklininkai labai entuziastingai pasinėrė į sniego tinklinio kovas ir tam yra gana paprasta priežastis: tai galimybė išmėginti save naujoje tinklinio kryptyje ir pasiekti aukštų rezultatų tarptautinėje arenoje. Anot jo, Austrijoje pagrįstai galima tikėtis mūsų šalies tinklininkų sėkmingo pasirodymo. Dėl aukštų pozicijų turėtų kovoti ne tik garsiausia mūsų tinklinio merginų pora I. Dumbauskaitė ir M. Povilaitytė. „Žinoma, kalbėti garsiai apie medalius anksti, tačiau lūkesčiai nemaži. Tą įrodė ir Urtės Andriukaitytės ir Irinos Zobninos pergalė Gruzijoje. Iššauti gali bet kuri mūsų pora. Įvardinti konkrečius favoritus išties nelengva, nes toks čempionatas vyksta pirmą kartą, visi turi šansą. Daugiausia pranašumo turės tie, kurie geriausiai perprato sniego tinklinio žaidimo niuansus. Ir, žinoma, tinklininkus į Austriją vilioja šansas tapti pirmojo Europos čempionato prizininkais ar nugalėtojais “, – teigė A. Gaidys. Anot jo, Lietuva tikrai bus viena iš šalių, turinti gausią sportininkų delegaciją. „Mus turbūt lenks tik Rusijos ir Austrijos šeimininkų rinktinės“, – pridūrė Lietuvos tinklinio federacijos atstovas. Išvysime mūsiškius žiemos olimpiadoje? Panašu, kad neprireiks daug laiko sniego tinkliniui tapti olimpinės šeimos dalimi. Jau Pjongčange olimpinių žaidynių metu vyko parodomosios kovos, kurios sulaukė daug dėmesio. Varžybas tiesiogiai transliavo Europos čempionato šeimininkė Austrija. Parodomosiose kovose varžėsi pasaulio tinklinio bendruomenei gerai žinomi vardai: buvę Europos čempionai austrai Nikolas Bergeris ir Stefanie Schwaigeris, 2004 metų olimpinis paplūdimio tinklinio čempionas brazilas Emanuelis, Brazilijos tinklinio legenda Giba, serbas Vladimiras Grbičius, Pietų Korėjos žvaigždė Kim Yeonas-Koungas ir kinas Chenas Xue. Manoma, kad sniego tinklinis turėtų būti įtrauktas į 2022 metų žiemos olimpinių žaidynių programą kaip parodomoji sporto šaka, o 2026-aisiais turėtų papildyti oficialią olimpinių sporto šakų programą. Būtent tokiu metu savo karjeros piką turėtų būti pasiekę praėjusį savaitgalį bronzos medaliais pasidabinę A. Vasiljevas ir M. Malinauskas ar Europos čempionate dalyvausiantys mūsų šalies tinklininkai.  