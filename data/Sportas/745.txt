Naktį iš ketvirtadienio į penktadienį neaiškiomis aplinkybėmis savo namuose mirė 18-metis saugas Thomas Rodriguezas, atstovavęs antros pagal pajėgumą Prancūzijos lygos „FC Tours“ dublerių komandai. Penktadienio vakarą turėjusios vykti antros Prancūzijos lygos rungtynės tarp „FC Tours“ ir „Valenciennes“ komandų yra atšauktos, atšaukti ir dublerių komandų susitikimai. Likusios antrosios ir aukščiausiosios Prancūzijos lygos rungtynės bus žaidžiamos, tačiau visos jos tiek penktadienį, tiek kitomis savaitgalio dienomis bus pradėtos tylos minute, skelbia Prancūzijos futbolo federacija. „Su giliu liūdesiu pranešame, kad naktį iš kovo aštuntosios į devintąją mirė mūsų komandos žaidėjas Th. Rodriguezas. Esame sukrėsti šios tragedijos, – informuoja „FC Tours“ klubas, – Reiškiame nuoširdžią užuojautą futbolininko artimiesiems, visiems jo komandos draugams ir bičiuliams, linkime jiems stiprybės šią sunkią akimirką.“ Prancūzijoje pradėtas įvykio tyrimas. Kitos savaitės pradžioje bus atlikta kūno autopsija, kuri ir padės nustatyti jauno žaidėjo mirties priežastis. Šiuo metu įtariama, kad jaunam žaidėjui sustojo širdis. Talentingas futbolininkas į „FC Tours“ komandą persikėlė prieš šį sezoną. Jis buvo kviečiamas į ir Prancūzijos U17, ir į U19 jaunimo rinktinių stovyklas. Ši žinia atskriejo praėjus vos dienai po to, kai Italijoje buvo palaidotas D. Astori.