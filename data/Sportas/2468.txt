18 įvarčių savo sąskaitoje turintis alytiškis jau penkiais taikliais smūgiais lenkia Marijampolės „Sūduvos“ puolėją Karolį Laukžemį, kurio šansai pasivyti žalgirietį jau mažų mažiausiai utopiniai. D. Šernas penktame rate po kartą pasižymėjo mačuose su Klaipėdos „Atlantu“ ir „Trakais“ bei atliko dublį praėjusioje akistatoje su Utenos „Uteniu“. Pergalingose rungtynėse net 387 „InStat“ naudingumo balus surinkęs žalgirietis teigė, jog dabar visos mintys sutelktos į artėjantį susitikimą Marijampolėje: „Žinome, kad kiekvienos rungtynės yra lemiamos. Pergalę lėmė didelis darbas treniruotėse ir koncentracija. Gerai pradėjome rungtynes, pirmas greitas įvartis turėjo daug įtakos. Žinoma, dabar negalvoju apie „Auksinį batelį“. Labai atsakingai ruošiamės sekmadieniui ir tikiuosi, kad viskas bus gerai.“ Savo ruožtu šį kartą kairiojo gynėjo pozicijoje rungtyniavęs čilietis Diego Oyarzunas jau 7-ąją susitikimo su „Uteniu“ minutę pelnė įvartį, tokiu būdu pirmą sykį pasižymėdamas A lygoje – prieš tai legionierius sykį pasiuntė kamuolį į vartus Lietuvos futbolo federacijos (LFF) taurės varžybų ketvirtfinalio mače su Vilniaus „Paneriu“. „Žinojome, kad tai bus sunkios rungtynės. Ypač pirmame kėlinyje žaidėme labai gerą futbolą, ką ir treniravomės per šią savaitę. Antrasis kėlinys mums buvo kiek sunkesnis ir tą turime pataisyti. Kai pirmavome, kiek atsipalaidavome ir tokia komanda, kuri žaidžia gerą futbolą, tampa pavojinga. Kaip ten bebūtų, esu laimingas. Užtikrinta pergalė ir keliausime į Marijampolę, kur tikimės tapti čempionais. Visada sakau, kad gintis turi visa komanda. Turime pataisyti žaidimą gynyboje, nors rungtynės ir būna lengvos. Atsipalaidavome ir tai tampa pavojinga. Turime tai pataisyti iki mačo Marijampolėje“, – pasakojo 12 mačų A lygoje sužaidęs D. Oyarzunas. LFF stadione įvyko įdomi akistata: akis į akį stojo du čiliečiai, prieš keletą metų rungtyniavę gimtosios šalies flagmano Santjago „Universidad Catolica“ klubo jaunimo komandoje. Šį kartą geriau sekėsi žalgiriečiui, o ne jo bičiuliui Jesusui Villalobosui. „Kartu su Jesusu žaidėme vienoje jaunimo komandoje Čilėje ir buvo smagu prieš jį rungtyniauti. Kai smūgiavau, jis šiek tiek lietė kamuolį, tad jis man tai pasakė. Jam nepasisekė, bet jis žaidė gerai“, – savo tautiečio nesėkmės pernelyg nesureikšmino „Žalgirio“ gynėjas. 