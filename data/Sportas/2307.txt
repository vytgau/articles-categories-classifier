„Tai geriausias įrodymas, kad tiek Lietuvos tautinio olimpinio komiteto, tiek Europos olimpinių komitetų asociacijos Lyčių lygybės komisijos veikla yra teigiamai įvertinta tarptautiniu mastu. Kartu tai didelis laimėjimas visam mūsų šalies olimpiniam judėjimui“, – sakė Daina Gudzinevičiūtė. D. Gudzinevičiūtė yra vienintelė Baltijos šalių atstovė komitete, be to, ji yra Europos olimpinių komitetų asociacijos Lyčių lygybės sporte komisijos pirmininkė. Europos olimpinių komitetų asociacijos vykdomąjį komitetą sudaro prezidentas, viceprezidentas, iždininkas, generalinis sekretorius bei 12 narių, į kurių vietas pretendavo net 23 kandidatai. 2017-2021 metų laikotarpiui Europos olimpinių komitetų asociacijos prezidento postas patikėtas antrai kadencijai perrinktam slovėnui Janezui Kocijančičiui, viceprezidento pareigas eis danas Nielsas Nygaardas, generaliniu sekretoriumi perrinktas italas Raffaele Pagnozzi, iždininku – Kipro atstovas Kikis Lazarides. LTOK prezidentė D. Gudzinevičiūtė Europos olimpinių komitetų asociacijos vykdomojo komiteto nare išrinkta jau antrą kartą. Šį sykį ji nebebus vienintelė moteris EOK vadovybėje – rinkimuose sėkmingai pasirodė ir islandė Liney Halldorsdott. Europos olimpinių komitetų asociacija yra 50 žemyno valstybių nacionalinius olimpinius komitetus vienijanti organizacija, vystanti olimpinį judėjimą ir skatinanti olimpinių komitetų bendradarbiavimą Europoje.