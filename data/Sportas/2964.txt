Paskutinė vėlų antradienio vakarą į lietuvių poziciją kėsinosi Baltarusija. Bet pralaimėjimas išvykoje Prancūzijai 1:2 neleido baltarusiams aplenkti kaimynų UEFA nacionalinių komandų reitinge. Pastarasis skaičiuojamas įvertinant trijų paskutinių atrankos ciklų rezultatus. Lietuvos rinktinė užima 39 vietą ir yra paskutinė, priskirta Nacijų lygos C divizionui. Naujos varžybos nuo kitų metų Europoje pakeis draugiškas rinktinių rungtynes. Pridėtinę turnyro vertę sukuria keturi bilietai į 2020 metų Senojo žemyno čempionato finalinį etapą, kurie atiteks geriausioms visų divizionų komandoms. Dėl to faktas, kad lietuviai paskutinę akimirką neiškrito į silpnesnį divizioną, yra dviprasmiškas. Viena vertus, ateinančiais metais Lietuvos rinktinė dažniau susitiks su Europos futbolo vidutiniokais, o ne autsaideriais. Iš kitos pusės, tokia konkurencija palieka tik teorines viltis pelnyti istorinį kelialapį. C divizione kartu su Lietuva žais Rumunija, Škotija, Slovėnija, Vengrija, Serbija, Albanija, Norvegija, Juodkalnija, Graikija, Izraelis, Bulgarija, Suomija, Kipras ir Estija. Šios komandos sausį bus burtais padalintos į keturias grupes, kuriose varžysis per FIFA kalendoriaus „langus“ 2018-ųjų rugsėjį-lapkritį. Grupių nugalėtojai 2020 metų kovą atkrintamųjų varžybų formatu kausis dėl vienintelio kelialapio į Europos čempionatą. Silpniausios rinktinės kitame cikle kris į D divizioną. Tad iš kiekvieno Nacijų lygos diviziono į Europos pirmenybes pateks po vieną ekipą, taip papildant įprastines atrankos varžybas, per kurias į finalinį etapą žengs 20 rinktinių. A divizione rungtyniaus UEFA reitingo lyderės Vokietija, Ispanija, Portugalija, Belgija, Anglija, Šveicarija, Italija, Prancūzija, Lenkija, Islandija, Kroatija ir Nyderlandai. B divizione susitiks Velsas, Rusija, Slovakija, Ukraina, Airija, Austrija, Švedija, Šiaurės Airija, Danija, Čekija, Bosnija ir Hercegovina, Turkija. Silpniausiųjų D divizione kausis Azerbaidžanas, Makedonija, Gruzija, Baltarusija, Armėnija, Farerų salos, Latvija, Liuksemburgas, Kazachstanas, Moldova, Lichtenšteinas, Malta, Kosovas, Andora, San Marinas, Gibraltaras.