Šiauliečiai A grupėje 10:3 nugalėjo Panevėžio „Klevą-PRC“, 5:2 – Jurbarko „Lūšį“, 6:3 – Kauno „Žalgirį-2“, 8:1 – Plungės „Dorbę“ ir pateko į finalą. Tuo tarpu B grupėje visas keturias pergales iškovojo ir kelialapį į finalą pelnė šeimininkai – „Klaipėdos kovo“ regbininkai. Jie 4:3 įveikė Kauno „Žalgirį-1“, 5:2 – „Jūrmala“ (Latvija), 8:6 – „Olštyn“ (Lenkija) ir 5:2 – „Šiaulių“ ekipas. Turnyro finale „Vairas-Kalvis“ pademonstravo, kad ne veltui buvo laikomi favoritais ir 5:1 nugalėjo „Klaipėdos kovą“ bei į viršų kėlė nugalėtojų taurę. Naudingiausiu turnyro žaidėju pripažintas „Vairo-Kalvio“ narys Mantautas Vilimavičius. „Visi galvojome, kad bus sunkiau, bet pavyko pademonstruoti gerą žaidimą. Pergales lėmė geras susibendravimas su komanda bei atsipalaidavimas. Paplūdimio regbis mums yra kaip šventė, – kalbėjo M. Vilimavičius. – Sunkiausia kova tikriausiai buvo su mūsų draugais iš Jurbarko „Lūšies“ ekipos“. M. Vilimavičius teigė, jog apie naudingiausio žaidėjo prizą negalvojo ir tai jam buvo staigmena. „Naudingiausio žaidėjo prizo nesitikėjau. Apie tai niekada negalvoju. Būtų taip pat smagu, jei prizą gautų kas nors iš komandos draugų. Sunku pasakyti, kodėl išrinko mane. Smagu gauti tokį įvertinimą“, – pridūrė regbininkais. Bronzos medalius Klaipėdoje iškovojo Kauno „Žalgirio“ pirmoji komanda. Ji mažajame finale 6:1 nugalėjo „Lūšį“. Mače dėl penktosios vietos „Jūrmala“ regbininkai 5:2 nugalėjo Panevėžio „Klevo-PRC“ komandą. Galutinė Lietuvos paplūdimio regbio čempionato rikiuotė: 1. Šiaulių „Vairas-Kalvis“ 2. „Klaipėdos kovas“ 3. Kauno „Žalgiris-1“ 4. Jurbarko „Lūšis“ 5. „Jūrmala“ (Latvija) 6. Panevėžio „Klevas-PRC“ 7. „Šiauliai“ 8. Kauno „Žalgiris-2“ 9. Plungės „Dorbė“ 10. „Olštyn“ (Lenkija) Atvirajame Lietuvos čempionate taip pat dalyvavo visas būrys veteranų. Regbio veteranai iš Klaipėdos, Kaliningrado (Rusija), Jūrmalos ir Šiaulių pasidalino į keturias komandas ir tarpusavyje išbandė savo jėgas. Turnyro organizatorius Vaidotas Girdvainis džiaugėsi, kad šių metų Lietuvos čempionatas pritraukė daug komandų ir pakvietė visus į kitąmet vyksiantį jubiliejinį – 20-ąjį – Lietuvos paplūdimio regbio čempionatą.