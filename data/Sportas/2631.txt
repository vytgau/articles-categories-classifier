Tokias pat vietas lietuvės užėmė ir atrankoje. Simona 200 m iš eigos įveikė per 11,052 sek., o Miglė – per 11,063 sek. Geriausiai pasirodė vokietė Kristina Vogel (10,602 sek.). Šios rungties 2016 metų Europos čempionė ir triskart pasaulio vicečempionė S. Krupeckaitė šešioliktfinalyje nugalėjo lenkę Julitą Jagodzinską (25-a atrankoje), o pasaulio sprinto reitinge trečią vietą užimanti M. Marozaitė įveikė japonę Kayono Maedą (24). Aštuntfinalyje Lietuvos dviratininkėms teko kovoti tarpusavyje. Važiavimą laimėjo Simona. Ji ketvirtfinalyje 0-2 pralaimėjo Rio de Žaneiro olimpinių žaidynių, triskart pasaulio ir dukart Europos sprinto čempionei K. Vogel. „Sunku kąžką pasakyti. Manau, kad pasirodžiau neblogai. Ir Kristiną Vogel, galima sakyti, pačiupinau. Ji nėra neįveikiama. Tik šiuo metu dar nesu tokios fizinės formos, kad galėčiau su ja kovoti. Dar tik sezono pradžia. Jaučiu, kad galiu būti stipresnė, – teigė S. Krupeckaitė. – O varžovių nepasirinksi. Čia savotiška loterija: vieną kartą pasiseka, kitą kartą – ne.“ Vyrų keirino pirmojo etapo antrajame važiavime Vasilijus Lendel finišavo priešpaskutinis, ketvirtas, o ketvirtajame paguodos važiavime tarp keturių dalyvių buvo antras ir nepateko į pusfinalį. Paguodos varžybose V. Lendelį aplenkė tik 2014 bei šių metų pasaulio keirino vicečempionas kolumbietis Fabian Puerta. Į pusfinalį (tarp 12-os geriausiųjų) pateko tik šešių pirmojo etapo važiavimų ir šešių paguodos važiavimų nugalėtojai. Šeštadienį daugiakovės varžybose dar dalyvauja Olivija Baleišytė, kuri penktadienį pelnė bronzos medalį skrečo rungtyje. Po dviejų rungčių iš keturių Olivija tarp 22 dalyvių yra 19-a. Daugiakovės skrečo rungtyje jaunoji Lietuvos dviratininkė užėmė 19-ą, o tempo lenktynėse – 15-ą vietas. Sekmadienį S. Krupeckaitė ir M. Marozaitė dalyvaus komandų sprinto ir keirino, o V. Lendel ir Svajūnas Jonauskas – sprinto rungtyse.