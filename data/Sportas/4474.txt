Jachtų „Bora Bora“ (kpt. Gediminas Sirvidas), „Hornas“ (kpt. Šarūnas Abraitis), „Barta“ (kpt. Simonas Steponavičius) ir „Presto“ (kpt. Gintaras Kažemėkaitis) įgulos po savaitgalį Kauno mariose įvykusių lenktynių surinko po 13 taškų ir dalinosi 2-5 vietas. „Toks keturių jachtų lygiųjų atvejis rodo, jog beveik pusė visų dalyvaujančių įgulų yra panašaus sportinio pasirengimo ir konkurencingumo. Būtent šios sąlygos ir daro „Match Race“ tipo varžybas įtemptas ir įdomias ne tik dalyviams, bet ir žiūrovams“,- teigė vyriausiasis varžybų teisėjas Rolandas Žentelis. Vadovaujantis taisyklėmis, jachtai „Bora Bora“ buvo skirta antra vieta, nes ji turėjo daugiau taškų tarpusavio dvikovose tarp lygų rezultatą surinkusių dalyvių. Lygiosios tarp „Bartos“ ir „Horno“ įgulų buvo išspręstos remiantis tuo, kad tarpusavio dvikovoje antrame etape jachtos „Hornas“ įgula laimėjo prieš „Bartos“ įgulą, todėl jai buvo skirta trečia vieta. Jachtos „Presto“ įgulai, vadovaujantis taisyklėmis, buvo skirta penkta vieta. Pasak R. Žentelio, sportinė intriga šiose varžybose nedingsta iki pat pabaigos, nes pirmuose dviejuose etapuose surinkti taškai buvo reikšmingi tik tam, kad būtų nustatytos „Asus Match Race“ finalo etapo lenktynių dvikovų poros. Šis finalas vyks rugsėjo 23-24 dienomis pagal „minuso principą“, kur įgulų dvikovos vyks iki dviejų pergalių. „Match Race“ tipo varžybos pasižymi trumpomis distancijomis ir ant vandens vykstančia artima ir įtempta jachtų dvikova, kai įgulos siekia išprovokuoti priešininką pažeisti taisykles. Kova šiose varžybose prasideda dar prieš startą, o geras startas turi kone lemiamą įtaką dvikovos rezultatui. Tai itin didelio įgulos profesionalumo reikalaujančios varžybos. Už pergalę dvikovoje šiose varžybose skiriami 2 taškai, už pralaimėjimą – 1 taškas. „Asus Match Race“ rezultatai po II etapų: 1. „Raganosis“ (kpt. S. Pajarskas) – 31 taškas; 2. „Hornas“ (kpt. Š. Abraitis) – 27; 3. „Bora Bora“ (kpt. G. Sirvidas) – 26; 4. „Barta“ (kpt. S. Steponavičius) – 26; 5. „Presto“ (kpt. G. Kažemėkaitis) – 25; 6. „Zig Zag“ (kpt. A. Mieliauskas) – 25; 7. „Verdenė Plius“ (kpt. G. Lukoševičius) – 21; 8. „Levante“ (kpt. M. Kavaliauskas) – 9; 9. „Alfeta“ (kpt. R. Sakalauskas) – 8.