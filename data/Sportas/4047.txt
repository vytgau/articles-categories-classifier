„Negiedojau himno ne dėlto, kad nemokėčiau, o kad lūpos sunkiai varstėsi. Pagalvojau, kad geriau jau ramiai pastovėsiu, – prisipažino A. Gudžius. – Kai su kolegomis bendrai nuotraukai atsistojome, jaučiau, kaip vyrai po 2 metus, sveriantys 150 kg, dreba iš tos laimės kaip epušės lapeliai“. Eidamas iš stadiono kaunietis buvo atsipalaidavęs: „Jau viskas, dabar jau tikrai viskas“. Medalį saugiai į dėžutę supakavęs A. Gudžius vėl jį išėmė ir patikino, kad jis tikrai ras garbingą vietą jo trofėjų kolekcijoje. „Ten kur saulė vietą danguje randa, – juokėsi jis. – Aukščiausioje, geriausioje, matomiausioje. Nežinau, ar matomiausioje – vaikai maži. Aukščiausioje tai tikrai“. Pasaulio čempionato auksą šeštadienį vykusiame finale laimėjęs A. Gudžius įrankį numetė 69,21 m, Danielis Stahlis – 69,19 m, o nustebinęs amerikietis Masonas Finley – 68,03 m. Artimiausias šio trejeto persekiotojas Fedrickas Dacresas numetė tik 65,83 m. Pasaulio čempionas taip pat parodė ir apdovanojimą, skirtą treneriui. Tai pirmas čempionatas, kai duodamas ir simbolinis medalis treneriui. 