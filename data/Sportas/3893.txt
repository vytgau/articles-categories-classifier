Pirmajame maratono etape buriuotojai turėjo įveikti atstumą vandeniu nuo Kintų iki Ventės rago ir atgal. Startas buvo duotas pučiant lengvam, bet palankios krypties vėjui, tačiau buriuotojams vos pajudėjus nuo starto pozicijos, gamta nusprendė pasunkinti sąlygas sportininkams ir vėjo kryptis bei stiprumas ėmė nuolatos kisti. „Esant nepastovioms sąlygoms, ypatingą reikšmę turi teisingas įrangos pasirinkimas ir mokėjimas skaityti gamtos sąlygas, numatyti vėją“, - komentavo teisėjas ir vienas varžybų organizatorių Mindaugas Čirvinskas. Netrukus po starto į priekį išsiveržė ir net daugiau patyrusius sportininkus aplenkė jaunimo (iki 21 metų) klasėje besivaržantis „Extreme-sports.lt“ auklėtinis 16-metis Rokas Didrikas. „Šiemet dalyvavau jau keliose varžybose, esu gan gerai pasiruošęs, tad matant oro sąlygas tokio rezultato buvo galima tikėtis“, - kalbėjo jaunasis sportininkas. Šiemet R. Didrikas jau startavo „Techno 293“ pasaulio čempionate bei kartu su žinomiausiu Lietuvos burlentininku Juozu Bernotu, atstovavo Lietuvai Europos RS:X klasės burlenčių Europos čempionate. Pirmas įveikęs maratono distanciją, vandenyje R. Didrikas praleido pusantros valandos. Tuo tarpu kitiems teko išbandyti savo psichologinį pasiruošimą ir ištvermę – paskutinis išlipęs iš vandens jame praleido beveik 7 valandas.