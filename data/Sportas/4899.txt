Policija pranešė, kad avarija sankryžoje, kurios metu susidūrė du automobiliai, įvyko birželio 9-ąją dieną. Avarijos metu buvo sunkiai sužeistas 78-erių Jerome'as Barsonas, automobilyje važiavęs kartu su savo žmona. Po dviejų savaičių nuo patirtų sužalojimų ligoninėje jis mirė – tada informacija apie tragišką incidentą ir pasiekė JAV žiniasklaidą. Įvykis yra tiriamas, praneša Palm Byčo policijos atstovas Paulas Rogersas. Pati V. Williams incidento nekomentuoja, tačiau vos tik TMZ portalui paskelbus informaciją apie incidentą, oficialių pranešimą išplatino jos advokatas Malcolmas Cunninghamas. Anot jo, tenisininkės vairuojamas automobilis į sankryžą įvažiavo degant žaliai šviesai, o tuomet į jį atsitrenkė P. Rogerso vairuojama mašina. M. Cunninghamo teigimu, tenisininkė labai apgailestauja dėl įvykio, perduoda užuojautą aukos artimiesiems, tačiau jokios sportininkės kaltės šiame įvykyje nėra. Pati V. Williams įvykio metu nebuvo sužeista, jos kraujyje neatrasta jokių draudžiamų medžiagų. Visgi, kai kurių JAV portalų duomenimis, policija įtaria, kad avariją galėjo sukelti pati V. Williams, kuri ir anksčiau keletą kartų yra bausta už kelių eismo taisyklių pažeidimus. Kitą savaitę V. Williams turėtų dalyvauti Wimbldono teniso turnyre, kuriame yra triumfavusi penkis kartus per karjerą. Buvusi 1-oji pasaulio raketė moterų planetos reitinge šiuo metu yra 49-a.