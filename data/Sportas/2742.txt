Pirmose turnyro rungtynėse 2002 metais gimusių merginų grupėje Lietuvos rinktinė 44:29 (18:15) nugalėjo Latvijos rankininkes. Nugalėtojų komandai 10 įvarčių pelnė Silvija Mackonytė, 8 (4-iš 7 m) – Ignė Urnikytė, 7 (2) – Mantė Voskresenskaja, 6 – Dominyka Andronik, 4 – Meda Budrytė. Kitose šios grupės rungtynėse Lenkijos komanda 40:17 (19:8) įveikė Estijos rankininkes. 2002 metais gimusių vaikinų grupėje Lietuvos rinktinė 31:33 (15:15) nusileido Estijos komandai. Mūsų šalies ekipai 9 įvarčius pelnė Ignas Savičius, 7 – Eitvydas Balkus. 2000 metais gimusių merginų grupėje Lietuvos pirmoji rinktinė 35:24 (17:12) nugalėjo mūsų šalies antrąją rinktinę. Nugalėtojų komandai 8 įvarčius pelnė Ugnė Kavalenkaitė, 7 – Karolina Čekuolytė, 6 – Austėja Rimkutė, 4 (2) – Ūla Šyvytė. Pralaimėjusioje ekipoje rezultatyviausia buvo Aistė Malinauskaitė. Jos sąskaitoje – 10 (6) įvarčių. Greta Sadauaskaitė pelnė 5 įvarčius. Pirmajai rinktinei vadovavo Karolis Kaladinskas, o antrajai – Klaidas Janeika. „Šių metų vasarą dalyvavome Europos jaunių (iki 17 metų) II diviziono čempionate, kuriame pasirodėme tikrai neblogai – užimta antroji vieta. Dabar rengiamės kitų metų kovą vyksiančioms pasaulio jaunimo (iki 20 metų) čempionato atrankos varžyboms, –sakė Lietuvos jaunių rinktinės vyriausiasis treneris K. Kaladinskas. – Turnyre Vilniuje turime puikią galimybę išbandyti daugiau žaidėjų. Šiuo metu komandoje neturime kelių traumuotų rankininkių ir vienos lyderių Gretos Valatkevičiūtės, kuri su Garliavos komanda dalyvauja Baltijos lygos varžybose. Mūsų rinktinė gruodžio 27-30 dienomis dar dalyvaus turnyre Nyderlanduose.“ Kitose šios grupės rungtynėse Lenkijos rankininkės 49:26 (25:10) sutriuškino Estijos bendraamžes. „Tauro“ sporto mokykloje (Žygio g. 46) šeštadienį varžybos vyks nuo 11.30 val., o sekmadienį – nuo 10.00 val. LEU didžiojoje sporto salėje (Studentų g. 39) jaunieji rankininkai šeštadienį rungtyniaus nuo 12.00 val., o sekmadienį – nuo 9.30 val. Pirmajame ir antrajame J. Grinbergo atminimo turnyre dalyvavo penkių, o trečiajame – septynių šalių komandos. 2014 metais ir pernai varžybose rungtyniavo po 14, o 2015 metais – 12 rinktinių. Janis Grinbergas – vienas Lietuvos rankinio pradininkų, rankinio ir krepšinio treneris, teisėjas, sporto darbuotojas, oficialus Tarptautinės rankinio federacijos (IHF) atstovas olimpinėse žaidynėse Miunchene, Monrealyje, Maskvoje, Los Andžele, Seule, Barselonoje, Atlantoje ir Sidnėjuje, buvęs Lietuvos tautinio olimpinio komiteto (LTOK) generalinis sekretorius, Lietuvos rankinio federacijos prezidentas, garbės prezidentas. Jis buvo vadinamas Lietuvos rankinio tėvu. 1925 m. spalio 29 d. Liepojoje gimęs latvio ir lietuvės sūnus J. Grinbergas anapilin iškeliavo 2013 m. kovo 9 d.