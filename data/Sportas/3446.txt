Baštado mieste Švedijoje vyksiančioje akistatoje Lietuvos rinktinės kapitonas Rimvydas Mugevičius prieš kortų šeimininkus išrikiuos Lauryną Grigelį, Julių Tverijoną, Tadą Babelį ir Tomą Vaišę. Švedijos rinktinės kapitonas Johanas Hedsbegas į savo komandos sudėtį įtraukė brolius Eliasą ir Mikealį Ymerus, Markusą Erikssoną ir Johaną Brunstromą. „Džiaugiuosi komandoje turėdamas šiuos žaidėjus. Manau, kad jie yra pasirengę artėjančiai dvikovai prieš Lietuvą. Norime grįžti į pirmąją Daviso taurės varžybų grupę. Pirmus du žingsnius šio tikslo link žengėme šiemet įveidami Tuniso ir Turkijos tenisininkus. Lietuviai taip pat laimėjo du susitikimus, vadinasi tai yra pajėgus varžovas“, – teigia J. Hedsbergas. R. Mugevičius, kalbėdamas apie artėjantį susitikimą, sako, kad mačo favoritais bus kortų šeimininkai, tačiau jo auklėtiniams tai bus puiki proga įrodyti savo ambicijas. „Švedija turi labai gilias teniso tradicijas. Puikiai žinau dabartinės jų rinktinės žaidėjus. Taip, jie kol kas nėra pasiekę tokių aukštumų kaip Bjornas Borgas, Stefanas Edbergas ar Robinas Soderlingas. Tačiau jie dar jauni ir tikrai labai talentingi. Nepaisant to, mes keliausime į Švediją su mintimis apie pergalę ir bilietą į aukštesnę Daviso taurės varžybų grupę. Žinoma, mūsų situaciją komplikuos tai, kad neturėsime dviejų tikrai pajėgių žaidėjų. Tačiau puikiai žinau Lauryno galimybes, o likusiems mūsų žaidėjams mačas prieš švedus bus puiki patirtis bei galimybę parodyti savo ambicijas tenise ir meistriškumą“, – aiškina R. Mugevičius. Švedijos ir Lietuvos teniso rinktinių susitikimas Švedijoje vyks rugsėjo 15-17 dienomis. Keturi vienetų ir vienas dvejetų susitikimai vyks centriniame Baštado aikštyno korte ant grunto dangos. Vasarą čia vyksta ATP250 serijos turnyras, kuris kelis metus ATP žaidėjų buvo pripažintas geriausiais organizuojamu teniso sezono turnyru. Pergalę iškovojusi komanda kitą sezoną žais pirmoje Daviso taurės grupėje. Šių metų Daviso taurės sezone Lietuvos rinktinė vienodais rezultatais 3:2 įveikė Madagaskaro ir Gruzijos rinktines, o Švedija 3:2 nugalėjo Tunisą ir 4:1 Turkiją.