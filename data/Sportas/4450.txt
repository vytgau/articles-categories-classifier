Pagrindinę varžybų rungtį „Grand Prix“, kurios prizinis fondas siekė beveik 25 tūkst. eurų, laimėjo Aleksandro Belechovo ir žirgo Chapter duetas iš Rusijos. Persirungime šis duetas vos dvejomis sekundėmis aplenkė estą Gunnarą Klettenbergą su žirgu Traffic. Taip pat pagrindiniame varžybų konkūre į geriausiųjų penketuką pateko ir lietuvis Matas Petraitis su žirgu Soli Deo Glorija. Pirmas dvi varžybų dienas M. Petraičio ir Soli Deo Glorija duetas buvo nepavejamas ir triumfavo dar dvejose rungtyse (kliūčių aukštis – 130 cm ir 140 cm). Šeštadienį jaunų žirgų konkūre M. Petraitis startavo su kitu savo žirgu Carleone ir taip pat tapo nugalėtoju. Greičio ir muzikos rungtyje sėkmingai įveikęs 130 cm aukščio konkūrą pergalę iškovojo Mato brolis Kristupas Petraitis su žirgu Dylano M. Paskutinę varžybų dieną jaunų žirgų konkūro nugalėtojo vardas po persirungimo atiteko Vinco Civinsko (jaunesniojo) ir A Sail Set duetui. „Šiemet varžybos sutapo su Žagarės vyšnių festivaliu, taigi, į hipodromą stebėti varžybų susirinko išties gausus būrys žirginio sporto entuziastų, festivalio dalyvių, kurie turėjo progą iš arti stebėti tarptautinio lygio renginį, palaikyti savo favoritus. Manau, kad viskas pavyko puikiai, kadangi tiek oras, tiek visa varžybų atmosfera nuteikė raitelius geriems startams“, – sakė Lietuvos žirginio sporto federacijos prezidentas Gediminas Gutkauskas.