„Buvo aišku, kad bėgimas bus greitas, reikėjo laikytis ir varyti iki galo, – kalbėjo E. Balčiūnaitė. – Esu pikta, alkana ir reikės dirbti dar labiau, kad būtų geriau“. Likus pusei rato iki finišo lietuvė laikėsi į priekį besiveržiančios C. Semenyos, tačiau netrukus turėjo šį sumanymą atmesti: „Turėjau minčių bėgant laikytis iki galo, bet ji stipresnė. Šiame bėgime buvo visos stipriausios europietės. Aš irgi neprasta“. Kaip ir atrankoje E. Balčiūnaitė aplenkė olandę Sanne Vertegen. Nusijuokusi šiaulietė patikino, kad ant takelio draugų nėra. „Reikia dabar nurimti ir galvoti, ar dar startuoti šį sezoną, ar susitvarkyti bėdeles, – svarstė ji. – Norėjosi asmeninio rezultato. Tačiau ir tai, ką padariau, man yra labai daug. Įrodžiau, kad galiu bėgti greitai ir bėgsiu dar greičiau“.   Apibendrindama E. Balčiūnaitė pasidžiaugė, kad tai buvo geriausias jos pasaulio čempionatas iš visų trijų: „Buvau Maskvoje, Degu, bet Londone pasiektas pusfinalis. Čia viskas buvo tobula, tiesiog reikėjo bėgti greitai.“ Prognozuodama 800 m finalą pajėgiausia Lietuvos bėgikė neabejojo, kad ant prizininkų pakylos lips trys Afrikos šalies atstovės. Moterų 800 metrų bėgimo antro pusfinalio rezultatai: 1. Caster Semenya (PAR) – 1.58,90 2. Angelika Cichocka (Lenkija) – 1.59,32 ---- 3. Charlene Lipsey (JAV) – 1.59,35 4. Lynsey Sharp (D. Britanija) – 1.59,47* 5. Selina Buechel (Šveicarija) – 1.59,85 6. Eglė Balčiūnaitė (Lietuva) – 2.00,48 7. Sanne Verstegen (Nyderlandai) – 2.00,92 8. Docus Ajok (Uganda) – 2.02,00 ---- *L.Sharp iš pradžių už nesportinį elgesį buvo diskvalifikuota, tačiau po apeliacijos jai sugrąžinta 4-oji vieta ir vieta finale. Tarp 24-urių pusfinalių dalyvių E. Balčiūnaitės rezultatas buvo 12-as. Trečiame pusfinalyje mūsiškė būtų tapusi nugalėtoja. Finalo dalyvės: Caster Semenya (PAR) – 1.58,90 Ajee Wilson (JAV) – 1.59,21 Angelika Cichocka (Lenkija) – 1.59,32 Charlene Lipsey (JAV) – 1.59,35 Lynsey Sharp (D. Britanija) – 1,59,47 Melissa Bishop (Kanada) – 1.59,56 Francine Niyonsaba (Burundis) – 2:01,11 Margaret Nyairera (Kenija) – 2:01,19 Po atrankos bėgimo ketvirtadienį E. Balčiūnaitė akino operatorius savo šypsena, o vėliau žiniasklaidos ir atletų zonoje iš džiaugsmo pademonstravo šokio judesį. Nuotolį per 2 min. 1,21 sek. įveikusi lietuvė pagerino savo sezono rezultatą ir užsitikrino vietą pusfinalyje, kai finišo liniją pirmajame bėgime kirto trečia. Patekti į kitą etapą, anot šiaulietės, buvo jos pagrindinis uždavinys. Į pasaulio čempionatą ji sugrįžo po ketverių metų pertraukos. Ties patekimo į planetos pirmenybes riba balansavusiai bėgikei 0,86 sek. pritrūko iki normatyvo – 2 min. 1 sek., tačiau dėl aukštų viso sezono rezultatų ji vis dėlto buvo pakviesta į Londoną. Priminsime, kad tokiu keliu į pasaulio čempionatą pateko ieties metikė Liveta Jasiūnaitė ir disko metikė Zinaida Sendriūtė.