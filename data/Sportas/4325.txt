Prieš savaitę Europos čempionu vienviete kanoja 200 m nuotolyje tapęs H. Žustautas šį sezoną pradėjo ruoštis naujoms rungtims, nes 2020 metų Tokijo olimpinėse žaidynėse kanojininkai varžysis 1000 m distancijoje. Trakuose H. Žustautas sėdo į dvivietę kartu su Osvaldu Murza ir užtikrintai tapo Lietuvos čempionu. 1000 m distanciją nugalėtojai įveikė per 3 min. 41,904 sek. ir artimiausius persekiotojus – Jevgenijų Kuračionoką ir Ilją Davidovskį – aplenkė 4,837 sek. „Kanojininkai bando įvairius variantus ir šįkart 1000 metrų distancijoje į dvivietę sėdo H. Žustautas ir O. Murza. Jų parodytas laikas gan geras. Dvivietėse valtyse labai daug lemia tarpusavio supratimas: arba be žodžių supranti vienas kitą ir iškart pasiekiami geri rezultatai, arba gali treniruotis kiek nori, bet rezultatų nebus. Kol kas sunku spręsti, ar susilipdys naujas duetas šioje distancijoje, kol kas vyksta bandymai ir įgulų sudėčių dar nekeisime. Artėjančiame pasaulio čempionate, kaip ir prieš savaitę vykusiose Europos pirmenybėse, O. Murza dvivietę irkluos kartu su J. Kuračionoku, o H. Žustautas startuos vienviečių kanojų 200 m varžybose“, - sakė Europos čempiono treneris Kazimieras Rėksnys. H. Žustautas paskutinę Lietuvos čempionato dieną, sekmadienį, startuos ir 200 m sprinto vienviečių, ir keturviečių varžybose. Vienviečių varžybose laukiama atkakli kova tarp H. Žustauto ir šios rungties pasaulio rekordininko Vadimo Korobovo. 1000 m distancijoje V. Korobovas nepaliko vilčių savo varžovams. Europos čempionate aštuntąją vietą užėmęs kanojininkas nuotolį įveikė per 4 min. 0,736 sek. ir antroje vietoje likusį J. Kuračionoką aplenkė 2,915 sek. Keturviečių kanojų varžybose pirmieji finišo liniją kirto O. Murza, Povilas Dambrauskas, Andrius Jančiukovičius ir Rokas Tamašauskas. Dviviečių baidarių varžybose Lietuvos čempionų titulą apgynė R. Nekriošius ir A. Olijnikas. Europos čempionate šeštąją vietą užėmę olimpiečiai 1000 m distanciją įveikė per 3 min. 16,998 sek. ir artimiausius persekiotojus aplenkė 3,735 sek. Vienviečių baidarių varžybas laimėjo Jonas Ragauskas, o keturviečių rungtyje nepralenkiama buvo Tomo Jusevičiaus, Vido Kupčinsko, Egidijaus Stepšio ir Elvio Sutkaus įgula. Moterų baidarių varžybose 1000 m distancijoje išdalinti trys medalių komplektai. Keturviečių varžybose čempionėmis tapo Dovilė Sudeikytė, Gabija Šeškutė, Elena Memliukaitė ir Anelė Šakalytė. Dar vieną aukso medalį D. Sudeikytė ir G. Šeškutė laimėjo dviviečių varžybose. Vienviečių distancijoje pirma finišavo rusė Marija Stepanova. Lietuvos čempionate iš viso dalyvauja daugiau negu 200 baidarių ir kanojų irkluotojai ne tik iš Lietuvos, bet ir iš Latvijos, Baltarusijos ir Rusijos. Sekmadienį Trakų irklavimo centre medalius išsidalins sprinto varžybų dalyviai. Po Lietuvos čempionato paaiškės galutinė Lietuvos rinktinės, kuri rugpjūčio 24-27 d. Rašicėje (Čekija) dalyvaus pasaulio čempionate, sudėtis.