„Pirmauji 4:2, ir staiga – pratęsimas. Ką darysi, rungtynės baigiasi tik po paskutinio švilpuko“, – atsiduso Lietuvos rinktinės vyriausiasis treneris Berndas Haake. Iki tol tikro vargo ant ledo nepatyrę jo auklėtiniai penktadienį pirmą kartą pergalę turėjo plėšti nagais ir dantimis. Rungtynės klostėsi permainingai: pranašumu džiaugėsi tai viena, tai kita komanda. 9-ą min. įvartį pelnė Danielius Bogdziulis (perdavimai: Markas Kaleinikovas ir Dainius Zubrus), tačiau jau po 2 min. taikliu smūgiu atsakė Viktoras Zacharovas. 23-ią min. kiekybine persvara pasinaudojo Nikita Bucenka, o 29-ą min. tą patį padarė Paulius Gintautas (Artūras Katulis). Įvarčiais ekipos toliau keitėsi paskutiniame kėlinyje. 46-ą min. įspūdingu slalomu pro du varžovų gynėjus pranėręs P. Gintautas pasižymėjo antrą kartą (A. Katulis, Mindaugas Kieras). Po 4 min. oponento pašalinimą dar vienu įvarčiu pavertė Ugnius Čižas (P. Gintautas, Nerijus Ališauskas). Bet tai dar nebuvo pabaiga. 56-ą min. Lietuvos rinktinės vartininkas Mantas Armalis praleido tolimą Deniso Petruchno šūvį, ir ukrainiečiams vėl sužibo akys. Likus vos 37 sek. iki kėlinio pabaigos ritulį prievartyje pirmasis lazda pasiekė Dimitrijus Nimenka ir išlygino rezultatą. Tai reiškė 5 min. trukmės pratęsimą žaidžiant trys prieš tris. Tačiau viso reglamente numatyto laiko neprireikė – sužaidus minutę Arnoldas Bosas metimu iš toli rado plyšį vartuose ir pelnė auksinį įvartį (M. Kaleinikovas, D. Zubrus). „D. Zubrus labai gerai užstojo vartininkui matomumą, man tereikėjo pataikyti. Kai būna proga, paprastai neprašaunu“, – nusijuokė pergalingo įvarčio autorius.  Puolėjas pripažino, kad psichologiškai rimtai kovai su ukrainiečiais komanda nebuvo pasiruošusi. „Galbūt neįvertinome varžovų, kuriems iki tol čempionate nesisekė. Galvojome, kad bus lengva, bet, kaip matėte, buvo priešingai. Ukrainiečiai – dideli, gana techniški, gerai mato aikštę. Tikėjomės įveikti juos greičiu, bet nelabai sekėsi. Gal ir nenusiteikėme kovai, manydami, kad šitos rungtynės nelabai ką lemia“, – svarstė A. Bosas. „Bandėme išlaikyti tokį patį greitį kaip rungtynėse su Japonija, bet kai kuriems žaidėjams tai buvo neįmanoma. Jaučiasi, kad tai – ketvirtas mačas per šešias dienas“, – skaičiavo B. Haake. „Po pergalės prieš japonus buvo labai daug emocijų. Sudėtinga išlaikyti tokį lygį. Žaidėme neblogai – spaudėme varžovus, kartais net neleisdavome jiems išeiti iš savo zonos, nemažai momentų sukūrėme. Bet visų 60 minučių vienodai neištempėme“, – pridūrė D. Zubrus. Prarastas taškas reiškia, kad Lietuvos rinktinei lemiamame šeštadienio mače su Estija nebeužteks sulaukti pratęsimo – bus reikalingi mažiausiai 2 taškai. Nors užduotis šiek tiek apsunko, D. Zubraus nuomone, situaciją vis dar kontroliuoja lietuviai. „Jeigu žaisime savo žaidimą, diktuosime tempą, manau, galime nugalėti bet ką. Gerbiu priešininkus, bet mums reikia žiūrėti į save. Jeigu pasiruošime maksimaliai ir žaisime, kaip galime, taip, kaip vakar žaidė „Žalgiris“, manau, mes laimėsime“, – sakė rinktinės veteranas, išvakarėse iš pirmos eilės stebėjęs kauniečių pergalę prieš Pirėjo „Olympiakos“ Eurolygos ketvirtfinalyje. „Rytoj – kova dėl aukso. Nusiteiksime jai visiškai kitaip nei šiandien“, – užtikrino ir A. Bosas. Susitikimą su ukrainiečiais „Žalgirio“ arenoje stebėjo 7,5 tūkst. sirgalių. Primename, kad prieš tai čempionate lietuviai šventė tris pergales: 3:0 prieš Kroatiją, 8:3 prieš Rumuniją ir 6:1 prieš Japoniją. Kitose penktadienio rungtynėse Estija sutriuškino Kroatiją 5:1, Japonija tik po pratęsimo 3:2 palaužė Rumuniją. Šeštadienį Lietuvos ledo ritulininkai nuo 19.30 val. susitiks su Estija. Paskutinės rungtynės lems, ar šeimininkams pavyks pasipuošti aukso medaliais ir pirmą kartą iškopti į pasaulio čempionato pirmo diviziono A grupę. Pastaruosius ketverius metus iš eilės Lietuvos rinktinė B grupėje, kurioje varžomasi dėl 23-28 vietų pasaulyje, užimdavo trečią poziciją. „Žalgirio“ arena yra didžiausia per visą istoriją, priėmusi planetos ledo ritulio čempionato pirmo diviziono varžybas. 2014 ir 2009 metais pastarosios vyko Vilniuje, „Siemens“ arenoje, o 2004 metais IIB pogrupio kovas stebėjo Elektrėnai.   