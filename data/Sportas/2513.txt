Pirmadienį buvo paskelbti visi pretendentai į metų geriausiuosius. Paaiškėjo, kad FISA tarybos pripažinimo sulaukė viena Lietuvos komanda – porinę dvivietę irkluojančios Milda Valčiukaitė ir Ieva Adomavičiūtė. Jos pretenduoja tapti geriausia 2017 metų moterų įgula. Lietuvaičių konkurentėmis paskutiniame atrankos etape bus italės Asja Maregotto, Paola Piazzolla, Federica Cesarini ir Giovanna Schettino (lengvojo svorio porinė keturvietė), olandės Olivia van Rooijen, Inge Janssen, Sophie Souwer ir Nicole Beukers (porinė keturvietė), rumunės Ioana Vrinceanu, Viviana-Iuliana Bejinariu, Mihaela Petrila, Iuliana Popa, Madalina Beres, Denisa Tilvescu, Adelina Bogus, Laura Oprea ir Daniela Druncea (aštuonvietė), PAR atstovė Kirsten McCann (lengvojo svorio vienvietė) ir šveicarė Jeannine Gmelin (vienvietė). Įdomu tai, kad tarp vyrų metų įgulos nominantų nėra visas varžybas šiemet laimėjusios Lietuvos vyrų porinės keturvietės komandos. Visų kategorijų laimėtojai bus paskelbti ir apdovanoti gruodžio 8-ąją per 2017 metų irklavimo trenerių konferencijos iškilmingą vakarienę Londone.