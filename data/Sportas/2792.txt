Šią savaitę Lietuvos vyrų rinktinė renkasi į treniruočių stovyklą Klaipėdoje, kur kartu treniruosis iki ketvirtadienio, o vėliau išvyks į draugišką turnyrą Lenkijoje. Stovyklos Klaipėdoje metu numatytos ir draugiškos rungtynes su šalies čempionais Klaipėdos „Dragūno“ rankininkais. Tuo tarpu Lenkijoje per tris dienas bus sužaistos trejos kontrolinės rungtynės su elitinėmis Europos rinktinėmis. Penktadienį mūsų šalies rankininkai stos į kovą su Slovakijos rinktine, šeštadienį numatytas kontrolinis mačas su rusais, o sekmadienį laukia draugiškos rungtynės su šeimininkais lenkais. Lietuvos vyrų rinktinės sudėtyje šį kartą neišvysime traumuotų Beno Petreikio ir Viliaus Rašimo bei Ispanijoje rungtyniaujančio Rolando Bernatonio. Pirmą kartą rungtynių metu rinktinės marškinėliais užsivilks Klaipėdos „Dragūno“ gretose žaidžiantis Žanas Gabrielius Virbauskas bei „KTU“ ekipos lyderis Ignas Grigas. Pagrindinėje rinktinės sudėtyje bandys įsitvirtinti ir tik draugiškus prieš latvius žaidę vartininkas Benas Vaicekauskas bei centro pozicijos žaidėjas Lukas Juškėnas. Lietuvos rinktinės kandidatai: Benas Vaičekauskas (Klaipėdos „Dragūnas“), Mindaugas Urbonas (Kauno „Granitas-Karys“), Lukas Juškėnas („Dragūnas“), Aidenas Malašinskas (Zaporožės „Motor“, Ukraina), Gabrielius Virbauskas („Dragūnas“), Gintaras Cibulskis („Dragūnas“), Gerdas Babarskas („SG BBM Bietigheim“, Vokietija), Lukas Simėnas („Dragūnas“), Lukas Gurskis („Granitas-Karys“), Jonas Truchanovičius („Montpellier HB“), Skirmantas Plėta („Les Vikings de Caen“, Prancūzija), Laurynas Palevičius („Dragūnas“), Giedrius Morkūnas („Riihimaen Cocks“, Suomija), Ignas Grigas (KTU), Valdas Drabavičius (Vilniaus „VHC Šviesa“), Tadas Stankevičius („Dicken“, Suomija), Mindaugas Dumčius („EHV Aue“, Vokietija).