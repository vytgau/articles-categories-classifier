Įdomu, kad danai pirmi praleido įvartį, kai jau 6 minutę įspūdingu tolimu šūviu pasižymėjo Ruslanas Korianas, bet net trys Brėmeno „Werder“ saugo Thomo Delaney ir vienas puikus Londono „Tottenham Hotspur“ nario Christiano Erikseno įvartis baudos smūgiu padovanojo svečiams tris brangius taškus. What a goal by Koryan 🇦🇲 pic.twitter.com/fR9tUVd9BY — V (@consistentmicki) September 4, 2017  Šiuo metu danų, kaip ir juodkalniečių, sąskaitoje – 16 taškų. Jie trimis atsilieka nuo lenkų. Lenkijos futbolininkai Varšuvoje 3:0 (1:0) pranoko Kazachstaną ir su 19 taškų toliau lieka lyderiais. Šeimininkams po įvartį pelnė Arkadiuszas Milikas (11 min.), Kamilis Glikas (74 min.) ir Robertas Lewandowski (86 min. iš 11 m).  C grupėje pirmaujantys Vokietijos atstovai (24 tšk.) Štutgarte net 6:0 (4:0) nepasigailėjo Norvegijos komandos. Tiesa, net ir ši pergalė Joachimo Lowo auklėtiniams dar negarantavo kelialapio 2018 metais į Rusiją, nes kitoje dvikovoje Šiaurės Airija savo aikštėje 2:0 (2:0) susitvarkė su Čekija ir padidino savo kraitį iki 19 taškų.  Grupėje pirmauja Vokietija su 24 taškais, Šiaurės Airija patogiai jaučiasi antroje pozicijoje – 19 taškų.  F grupėje reikiamą pergalę pasiekė Anglijos žvaigždės. Anglai Londone 2:1 (1:1) palaužė Slovakiją, nors jau 3 min. praleido Stanislavo Lobotkos įvartį. 37 min. rezultatą po kampinio išlygino Ericas Dieris, o 59 min. Marcusas Rashfordas smūgiu iš toli antrą kartą pradžiugino „Wembley“ tribūnas. Anglai turi 20 taškų, slovakai – 15, škotai ir slovėnai – po 14.  Rezultatai C grupė Azerbaidžanas 5 – 1 San Marinas  Vokietija 6 – 0 Norvegija Šiaurės Airija 2 – 0 Čekija E grupė Armėnija 1 – 4 Danija  Juodkalnija 1 – 0 Rumunija  Lenkija 3 – 0 Kazachstanas F grupė Anglija 2 – 1 Slovakija Škotija 2 – 0 Malta  Slovėnija 4 – 0 Lietuva * * * Primename, kad 2018 m. planetos pirmenybės vyks Rusijoje, o kelialapius į finalinį turnyrą jau turi šeimininkų rusų, taip pat – Belgijos, Brazilijos, Irano, Meksikos ir Japonijos rinktinės. Pasaulio čempionato Europos zonos atrankos varžybose dalyvauja 52 komandos, suskirstytos į devynias grupes. Į pasaulio čempionatą pateks grupių nugalėtojai, o aštuonios geriausios antrąsias vietas užimsiančios rinktinės dėl likusių keturių kelialapių kovos atkrintamosiose varžybose.