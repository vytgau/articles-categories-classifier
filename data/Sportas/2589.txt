Argentinos futbolo žvaigždė Diego Maradona pirmadienį Karakase susitiko su Venesuelos prezidentu Nicolas Maduro. Šis susitikimas vyko valstybinėje televizijoje, kurioje sporto legenda pristatė savo planus per 2018 metų Pasaulio futbolo čempionatą Venesuelos televizijoje „Telesur“ vesti savo paties laidą. D. Maradona prie prezidento prisijungė per televizijos filmuojamą N. Maduro susitikimą su Venesuelos valstijų gubernatoriais. „Telesur“ svetainėje pasirodė straipsnis, kuriame teigiama, kad pirmoji D. Maradonos laida pasirodys gruodžio 1 dieną, kai Tarptautinė futbolo federacija (FIFA) Rusijoje trauks 2018 metų čempionato grupių etapo burtus. Laida vadinsis „Iš dešimtojo rankos“ – tai žodžių žaismas iš D. Maradonos marškinėlių numerio ir garsiojo posakio „La mano de dios“ („Dievo ranka“), kuris nuskambėjo per 1986 metų Pasaulio futbolo čempionatą, kai D. Maradona su Argentinos komanda ketvirtfinalyje įveikė Anglijos rinktinę.