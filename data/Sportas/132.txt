Kaune vykstančio čempionato pirmosios dienos centrinėse rungtynėse šeimininkai 3-0 įrodė pranašumus prieš kroatus. Susitikimas prasidėjo abiem rinktinėms labiau rūpinantis savo vartų saugumu, o pirmo rimto vartų šturmo reikėjo laukti aštuonias minutes, kai kroatai pirmą kartą mače įgijo kiekybinę persvarą. Varžovams pasižymėti nepavyko, o netrukus jau kiekybinę persvarą įgijo mūsų šalies atstovai, tačiau įvarčių ir vėl nebuvo. Pirmąjį įvartį Lietuvos nacionalinei komandai pelnė pastaruosius aštuonerius metus joje nežaidęs Tadas Kumeliauskas, kuris stipriu smūgiu nuginklavo varžovų vartininką pirmajame kėlinyje likus žaisti 6 sekundes (19:54, rez. perd. Danielius Bogdziulis, Mindaugas Kieras). Vos prasidėjus antrajam kėliniui persvarą padvigubino Emilijus Krakauskas, kuris pasiuntė į vartus nuo vartininko atšokusį ritulį (22:23, rez. perd. Domantas Čypas, Paulius Gintautas). Trečiąjį įvartį į Kroatijos rinktinės vartus mušė Ilja Četvertakas, pasižymėjęs likus žaisti 5 minutes antrajame kėlinyje (34:59, rez. perd. Edgaras Rybakovas, M. Kieras). Paskutiniame kėlinyje mūsų šalies atstovai du kartus buvo įgiję kiekybinę persvarą, tačiau visi 10 rinktinės smūgių tikslo nepasiekė. Savo vartus „sausus“ išlaikė ir 26 smūgius atrėmęs Mantas Armalis. Mačo pabaigą kiek apkartino tik likus 15 sekundžių P. Gintauto gauta 5+20 nuobauda.  Šiose rungtynėse oficialiai Lietuvos rinktinėje debiutavo 45-erių metų legendinis gynėjas Darius Kasparaitis. Geriausiu Lietuvos nacionalinės komandos žaidėju šiose rungtynėse buvo pripažintas pirmojo įvarčio autorius T. Kumeliauskas. Lietuviai į vartus metė 33 kartus, o kroatai – 26. Lietuvos ledo ritulininkai „užsidirbo“ 35 baudos minutes, o Kroatijos – 10. Kitose grupės rungtynėse Japonijos rinktinė tik po pratęsimo 2-1 nugalėjo estus, o Ukraina 3-0 pranoko Rumunijos ledo ritulininkus. Pirmadienį Lietuvos rinktinė žais su Rumunija, trečiadienį – su Japonija, penktadienį – su Ukraina, o šeštadienį – su Estija. Turnyro nugalėtoja iškops į I diviziono A grupę. 