Pirmame pusfinalyje dėl vietos aštuntuke kovojo anykštėnas 28-erių G. Titenis. Lietuvis 7-ame takelyje nuotolį įveikė per 59,66 sek., pasiekė geriausią savo sezono rezultatą ir pirmame pusfinalyje užėmė 5 vietą. Antrame pusfinalyje aštuntame takelyje varžėsi šio pasaulio čempionato debiutantas, panevėžietis Andrius Šidlauskas. Į elitinį plaukikų būrį prasibrovęs 20-metis lietuvis, ko gero, nustebino net pats save! Nuotolį įveikė per 59,12 sek. ir antrame pusfinalyje užėmė 3-ią vietą, o bendroje pusfinalių įskaitoje užėmė aukštą 4-tą poziciją. Beje, A. Šidlauskas sekmadienį antrąkart pagerino savo asmeninį rekordą. Jis pirmadienį vakare kovos 100 m plaukimo krūtine finale. Į jį pateko aštuoni greičiausi plaukikai. Men 100m Breaststroke, road to the final! Here are the 8 finalists! 🏊🏻#Swimming #FINABudapest2017 pic.twitter.com/3ptfedDvKI— FINA (@fina1908) July 23, 2017   Atrankos varžybose Giedrius Titenis užėmė 12-ąją vietą (59,79 sek.), o ryte asmeninį rekordą pagerinęs Andrius Šidlauskas – 15-ąją (59,91 sek.). Geriausiai atrankoje pasirodė šios rungties pasaulio rekordininkas britas Adamas Peaty's (58,21 sek.). Giedriui priklauso šios rungties Lietuvos rekordas – 58,96 sek. G. Titenis dar varžysis 50 ir 200 m krūtine rungtyse, A. Šidlauskas – 200 m kompleksiniu būdu. *** Šių metų Lietuvos rinktinę sudaro 9 sportininkai, tarp jų – visi šeši olimpiečiai, atstovavę Lietuvai 2016 m. Rio de Žaneiro olimpinėse žaidynėse. 2017 m. Lietuvos plaukimo rinktinė: Rūta Meilutytė (gim. 1997 m.), Ugnė Mažutaitytė (gim. 1997 m.), Giedrius Titenis (gim. 1989 m.), Simonas Bilis (gim. 1993 m.), Danas Rapšys (gim. 1995 m.), Andrius Šidlauskas (gim. 1997 m.), Deividas Margevičius (gim. 1995 m.), Tadas Duškinas (gim. 1994 m.) ir Gytis Stankevičius (gim. 1994 m.). Devyni Lietuvos plaukikai atstovavo ir 2013 m. pasaulio čempionate Barselonoje. 2015 m. Kazanėje varžėsi aštuoni mūsų šalies atstovai. R. Meilutytė plauks 50 ir 100 m krūtine bei 50 m laisvus stiliumi, U. Mažutaitytė – 100 ir 200 m nugara, S. Bilis – 50 ir 100 m l. stiliumi, D. Rapšys 200 m. l. stiliumi bei 200 m nugara, D. Margevičius – 200 m peteliške, T. Duškinas – 50 ir 100 m peteliške, G. Stankevičius – 50 ir 100 m nugara. Vyrų komanda taip pat dalyvaus estafetėje 4 po 100 m kompleksiniu būdu.