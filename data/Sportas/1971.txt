Mūsiškių pavardės puikuojasi šalia tokių favoritų, kaip nugalėtojo titulą ginantis Stephane'as Peterhanselis, Nasseras Al Attiyah, Sebastienas Loebas, Cyrilis Despres, Mikko Hirvonenas, Nani Roma, Carlosas Sainzas, Orlando Terranova ir kitų. Visą laikinąjį „Elito“ grupės sąrašą sudaro 27 sportininkų pavardės. Šiame sąraše atsidūrę sportininkai varžybų metu turės vadinamąją „džiokerio“ teisę, suteikiančią galimybę reabilituotis po nesėkmingo etapo – užėmus žemesnę poziciją, kitą dieną galima vis tiek startuoti iš aukštesnės vietos ir negaišti daugiau laiko lenkiant lėtesnius ekipažus. A. Juknevičiaus teigimu, tai labai svarbi detalė siekiant rezultato. Tiesa, kol kas organizatoriai pažymi, jog sąrašas yra preliminarus ir galutinai bus patvirtintas prieš prasidedant varžyboms, bet A. Juknevičius neslepia optimizmo, kad didelių pokyčių jame nebeišvysime. „Yra didelė tikimybė, kad šis sąrašas bus galutinai patvirtintas ir išliksime pasaulio elitinių pilotų sąraše bei galėsime pasinaudoti „joker“ teise. Pagrindinis jos privalumas – prasčiau pravažiavus dieną vis tiek gautume geresnę starto poziciją kitame greičio ruože. Tai ypač svarbu siekiant rezultato!“, – savo feisbuko paskyroje paskelbė „Craft Bearings“ komandos pilotas.   Papildyta 12.16 val. „Patekimas į „Elito“ grupę arba tarp dar kitaip vadinamų prioritetinių vairuotojų turi ir privalumų, ir trūkumų“, – DELFI sakė B. Vanagas. „Privalumas, kad gali keletą kartų pasinaudoti „džiokerio“ teise. Kitas privalumas, kad „Elito“ grupės automobiliai gali būti šimtu kilogramų lengvesni, tačiau mums tai negresia, nes mūsų automobilis vis tiek sunkesnis net nei ta aukštesnė riba. O trūkumas, kad šios grupės ekipažai privalo visą Dakarą važiuoti vieno tipo padangomis“, – atskleidė sportininkas.