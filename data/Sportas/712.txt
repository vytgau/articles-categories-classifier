Kovo 23 dieną lietuviai Gargžduose susitiks su Suomijos bendraamžiais, o po keturių dienų vyks į Liubliną, kur bandys atsirevanšuoti Lenkijos rinktinei už pralaimėjimą namuose rudenį. „Smagu, kad po ilgo laiko sugrįžtame į stovyklą, tarp kurių būna tikrai ilgi tarpai. Man patinka dirbti su žaidėjais ir trenerių štabu – tad viduje jaučiuosi puikiai žinodamas, jog jau tuoj vėl šlifuosime savo žaidimo metodus ir rungtyniausime svarbiuose mačuose“, – sakė C. Falchas. Dabartiniame U-21 rinktinės sąraše yra nemažai pasikeitimų, palyginus su pastarąja atrankos varžybų stovykla rudenį. Joje nebus svarbių žaidėjų Edvino Gertmono, Danielio Romanovskio ir Justo Lasicko, o juos pakeis būrys jaunų žaidėjų. Treneris neslėpė džiaugsmo, jog pastarieji du žaidėjai pirmą kartą buvo pakviesti į vyrų rinktinės stovyklą: „Tai visada yra didelė pergalė žmonėms, prisidedantiems prie Lietuvos futbolininkų vystymo. Justas ir Danielis turi tai, kas atitinka modernaus Lietuvos futbolininko profilį: jie gerai mato aikštę, greitai joje juda, pasižymi techniškais įgūdžiais bei dedikuoja savo laiką tobulėjimui“. „Bet perėjimas iš jaunimo į aukščiausią lygį yra psichologinis procesas. Dabar vaikinai turės įrodyti, jog gali greitai mokytis, susitvarkyti su stresu ir parodyti galimybes atlikti brandžius sprendimus. Tai nulems jų sėkmę nacionalinėje rinktinėje. Esu labai patenkintas mūsų bendradarbiavimu su Edgaru Jankausku ir jo štabu. Jis yra labai atviras ir suinteresuotas tuo, kaip dirbama su ateities rinktinės žaidėjais. Su vyrų rinktinės treneriais pasidalinsiu savo darbo su žaidėjais patirtimi ir manau, kad jie atliks protingus pasirinkimus“, – pasakojo C. Falchas. Verta pažymėti, kad pirmą kartą Europos čempionato atrankos stovykloje su komanda darbuosis septyni debiutantai: Domantas Vitkus, Domantas Putrius, Džiugas Raudonius, Edgaras Utkus, Ovidijus Šiaulys, Dominykas Kubilinskas ir Titas Milašius. Pasak rinktinės trenerio, jis kruopščiai rinkosi futbolininkus ir turi viziją su jais dirbti toliau. „Sudėties sąrašas niekada nebus baigtinis, nes mūsų darbas yra sukurti žaidėjus nacionalinei rinktinei ir integruoti jaunesnio amžiaus rinktinių futbolininkus bei juos paruošti. Aš tikrai pozityviai jaučiuosi dėl šios sudėties. Šiais metais vykdome FIFA paremtą projektą ir jo esmė – keturios papildomos stovyklos, kurių tikslas optimizuoti žaidėjų tobulėjimą bei perėjimą iš U-21 į nacionalinę rinktinę bei jaunesnio amžiaus rinktinių žaidėjų tranzicija į U-21 rinktinę. Negaliu nusakyti, koks svarbus šis projektas Lietuvos žaidėjų kokybės gerinimui. Dabartinis sąrašas yra viso to simbolis ir įrodymas. Jame galite matyti 1999-2000 metais gimusius žaidėjus, kurie paliko gerą įspūdį mūsų pirmojoje metų stovykloje Kipre“, – dėstė C. Falchas. „Minėti žaidėjai visi gali kokybiškai žaisti su kamuoliu ir turi gerą aikštės matymą. Mano manymu, jie yra žaidimui atsidavę profesionalai ir turi psichologinių savybių, kurios gali padėti nulemti rungtynes. Tačiau jie privalo įrodyti, kad aš neklydau juos pasirinkęs. Man nerūpi jų amžius. Man svarbiausia – kokybė ir atsidavimas bei to parodymas, kai sulauki savojo šanso“. C. Falchas pripažįsta, kad „dabartinė mūsų komanda yra viena jauniausių U-21 rinktinių Europoje“, tačiau jis tiki, kad kokybiški žaidėjai gali atnešti tik gerus rezultatus: „Rungtynėse naudojame tik 1996-1997 metų gimimo žaidėjus, kurie, mūsų manymu, gali vesti komandą į priekį ir aš vis dar manau, jog kai kurie iš jų gali būti komandos kertiniais žaidėjais. Bet esu labai pozityviai nusiteikęs, nes komandoje matau didelę kokybę, atsidavimą ir gerą balansą“. „Esu įsitikinęs, jog pamatysime gerus pasirodymus aikštėje ir įrodysime, jog galime varžytis. Bet mes neturime būti naivūs – tai yra ateities komanda. Privalome sutikti iššūkius ir iš jų mokytis. Tikiu, kad ši žaidėjų grupė parodys Lietuvai, jog gali žaisti pozityvų futbolą, kurio šalis nematė ilgus metus. Su kokybiškais žaidėjais ir tinkamu žaidimu ateis teigiami rezultatai“, – samprotavo danas.