Šiuo metu dar nėra aiški galutinė Lietuvos sudėtis – ji paaiškėti turėtų sausio 8 dieną, kuomet komandoje stovykloje liks 18 žaidėjų. Nors rungtynėms galima registruoti tik 16 rankininkų, tačiau vyriausiasis rinktinės treneris Artūras Juškėnas yra linkęs varijuoti savo komandos sudėtimi visų trijų rungtynių metu. Jau dabar aišku, jog dėl traumų ekipai padėti negalės Vokietijoje rungtyniaujantys Gerdas Babarskas bei Benas Petreikis, iš rikiuotės iškritęs yra ir Vilniaus „Šviesos“ lyderis Valdas Drabavičius. Vis dar neaiški yra Jono Truchanovičiaus situacija, kuris šiuo metu yra išvykęs atgal į Prancūziją atlikti išsamesnių tyrimų. Jonas yra vienas iš dviejų Lietuvos rankininkų, rungtyniaujančių pajėgiausiame Europos čempionate – Čempionų lygoje. Nepaisant visų praradimų komandos vyriausiasis treneris Artūras Juškėnas teigia, jog komandos tikslai nesikeičia ir galvojama tik apie pirmą vietą grupėje: „Žinoma, jog labai trūks visų šių žaidėjų. Reikia pripažinti, jog esame gana sudėtingoje situacijoje, ypatingai jeigu paaiškės, jog negali rungtyniauti J. Truchanovičius. Netekus jo ir G. Babarsko mūsų gynyba tikrai ženkliai susilpnėja ir reiks svaraus kitų žaidėjų indėlio. Nepaisant visų netekčių mūsų tikslas yra tik pirma vieta grupėje ir patekimas į kitą etapą“. Nors komandos pagrindas nuo praėjusio Europos čempionato atrankos etapo per daug nepasikeitė, vis tik korekcijų nacionalinėje rinktinėje yra. Anot vyriausiojo trenerio visų pirma bandoma užkaišyti spragas, atsivėrusias po traumų: „Jau draugiškame turnyre Lenkijoje išbandėme Mindaugą Tarcijoną, taip pat po pertraukos rinktinės marškinėlius užsivilko ir Vaidotas Grosas, tačiau jų pozicijos neatitinka iškritusių rankininkų. Traumą patyrus Benui Petreikiui reikės ieškot jam pamainos, kuria galėtų tapti Lukas Juškėnas. Nors žaidėjas dar jaunas ir turintis nedaug patirties, tačiau realu, jog jo paslaugų prireiks. Ignas Grigas ir Laurynas Palevičius turės krašte kompensuoti Valdo Drabavičiaus netektį. Turime šiek tiek laiko pasirengimui, per kurį ir bandysime iš naujo pritaikyti savąjį žaidimą“. Atrankos varžybas Lietuvos rinktinė pradės rungtynėmis su Izraelio nacionaline, vėliau seks kovos su Gruzija bei Latvija. Nors pastaruoju metu iš šių šalių būtent mūsiškiai demonstruoja geriausius rezultatus, tačiau A. Juškėnas įsitikinęs, jog visos komandos atvyksta su tikslu patekti į kitą etapą. „Grupė gana lygi, todėl visų komandų tikslas čia yra vienas – patekimas į kitą etapą. Buvau nuvykęs stebėti Latvijos rinktinės draugiškų rungtynių Rygoje, tai ši komanda paliko tikrai gerą įspūdį. Tiesa, vis dar neaišku ar jie atvyks pačios stipriausios sudėties. Tuo tarpu Gruzija jau dabar aišku, jog surinko viską, ką gali geriausio. Tai parodo, jog jie tikrai bandys pasinaudoti šiuo šansu. Izraelis yra gana didelis klaustukas, kol kas nepavyksta gauti jų paskutinių draugiškų rungtynių įrašų, tačiau ši rinktinė pastaruoju metu tikrai atrodė sustiprėjusi“, – kalbėjo treneris. Stovyklos metu Lietuvos rinktinė sužais vienerias draugiškas rungtynes su Klaipėdos „Dragūnu“, o sausio 12 dieną jau startuos pasaulio čempionato atrankoje. 2017 metų pasaulio čempionato atrankoje Lietuvos rinktinė grupėje užėmė trečiąją vietą, į priekį praleidusi Slovakijos bei Bosnijos ir Hercegovinos rinktines.