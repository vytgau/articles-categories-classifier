Uostamiestyje varžysis dauguma pajėgiausių lengvaatlečių, tarp kurių bus tik ką Lietuvos rekordus pasiekusios bei į pasaulio čempionatą besitaikančios trišuolininkė Dovilė Dzindzaletaitė bei bėgikė Modesta Morauskaitė. Dėl čempionų vardų kovos ir iš kitapus pasaulio sugrįžę ėjikai. Anglijoje gyvenanti D.Dzindzaletaitė bei iš Ispanijos atvykstanti M.Morauskaitė tikisi ne ką prastesnių rezultatų nei tų, kuriuos abi praėjusią savaitę pasiekė Madride. Tada trišuolininkė nušoko 14,13 m, o bėgikė 400 m įveikė per 53,21 sek. „Labai laukiu Lietuvos čempionato, praėjo treji metai nuo paskutinio karto, kai teko dalyvauti Lietuvoje. Nemeluosiu – tikrai jaudinuosi“, – sakė D.Dzindzaletaitė, kurios tikslas nušokti 14,30 m – toks yra pasaulio čempionato normatyvas. M. Morauskaitei Klaipėdoje 400 m reiktų įveikti vos 0,06 sek. greičiau nei tą padarė, kai pasiekė Lietuvos rekordą. „Jaučiuosi labai neblogai, esu atsistačiusi ir pailsėjusi po vienų iš įsimintiniausių varžybų Madride. Emocijos jau kaip ir sugrįžo į vėžes, liko paskutiniai patepimai treniruotėse prieš Lietuvos čempionatą. Galiu pasakyti tiek, kad atiduosiu visą save šį penktadienį Klaipėdos manieže“, – tikino M.Morauskaitė. Įdomi kova laukia moterų 3000 m sportinio ėjimo rungtyje: ten į kovą stos visos trys pasaulio čempionate šalies garbę gynusios lengvaatletės – Brigita Virbalytė-Dimšienė bei seserys Živilė ir Monika Vaiciukevičiūtės. Beje, B. Virbalytė drauge su Tadu Šuškevičiumi ir Mariumi Žiūku tik antradienį grįžo iš pusantro mėnesio trukusios treniruočių stovyklos Australijoje. Ten ypač aukštą rezultatą užfiksavo M. Žiūkas – 20 km jis įveikė per 1 val. 20 min. 31 sek., pagerinęs asmeninį rekordą. „Džiaugiuosi, kad vėl turėjome galimybę keletą savaičių treniruotis Australijoje. Treniruotės su labai pajėgiais partneriais tikrai buvo kokybiškos ir tai davė puikų rezultatą, – teigė M.Žiūkas. – Tikiuosi, nepaisant didelio nuovargio po varžybų praėjusį sekmadienį, ilgos kelionės namo, laiko ir temperatūrų skirtumo, pavyks išvengti ligų ir Lietuvos čempionate galėsiu kovoti dėl pergalės.“ Klaipėdoje taip pat vyks Lietuvos jaunimo pirmenybės, tad iš viso bus išdalinti net 52 medalių komplektai. Varžybų atidarymas penktadienį – 13.50 val., o šeštadienį rungtys prasidės 11.00 val. Įėjimas į Klaipėdos lengvosios atletikos maniežą nemokamas. LLAF uždarų patalpų čempionatą kviečiame tiesiogiai stebėti per DELFI TV.