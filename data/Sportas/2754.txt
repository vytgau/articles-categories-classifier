„Mercedes“ komandos pilotas L. Hamiltonas tvirtai pirmauja bendroje įskaitoje (331 taškas). Jis smarkiai lenkia antroje vietoje žengiantį „Ferrari“ lenktynininką vokietį Sebastianą Vettelį (265) ir trečioje pozicijoje esantį „Mercedes“ atstovą suomį Valtterį Bottą (244). L. Hamiltonas Meksikos „Autodromo Hermanos Rodriguez“ trasoje triumfavo pernai. „Formulės-1“ varžybos šioje šalyje su pertraukomis vyksta nuo 1962 metų. Dabar jos bus surengtos 19 kartą. Daugiausia sykių – tris – čia laimėjo kitas britas Jimas Clarkas. Didžiosio Britanijos sportininkas pastaruoju metu demonstruoja idealią sportinę formą. Jis laimėjo du pastaruosius etapus ir nugalėjo penkiuose iš paskutinių šešių. L. Hamiltonas šį sezoną iš viso nugalėjo 9-iuose etapuose iš 17-os. L. Hamiltonas pasaulio čempionu gali tapti ketvirtą kartą. Britas šį titulą jau iškovojo 208, 2014 ir 2015 metais. Komandų įskaitoje pirmąją vietą užima „Mercedes“ (574 taškai). Toliau rikiuojasi „Ferrari“ (428), „Red Bull“ (315). Šį savaitgalį pilotams reikės įveikti 71 ratą po 4,304 kilometro – iš viso 305,541 km. Sinoptikai prognozuoja puikų orą – 22-24 laispnius šilumos. Lietaus tikimybė labai menka – 10-20 proc. Po varžybų Meksikoje liks tik du etapai – lapkričio 12 d. Brazilijoje ir 26 d. Jungtiniuose Arabų Emyratuose. 18-ąjį čempionato etapą Meksikos „Grand Prix“ rodys vaizdo transliacijų internetu platforma www.viaplay.lt ir „Viasat Sport Baltic“ kanalas. Bus transliuojamos ne tik lenktynės, bet ir treniruotės bei kvalifikacija. Transliacijų tvarkaraštis: spalio 27 d. 17.55 val. pirmoji treniruotė (viaplay.lt ir „Viasat Sport Baltic“; tiesiogiai), 21.55 val. antroji treniruotė (viaplay.lt; tiesiogiai); 28 d. 17.55 val. trečioji treniruotė (viaplay.lt; tiesiogiai), 20.55 val. kvalifikacija (viaplay.lt; nuo 21.25 val. – „Viasat Sport Baltic“; tiesiogiai); 29 d. 20.50 val. lenktynės (viaplay.lt ir „Viasat Sport Baltic“; tiesiogiai).