29-yni kovojo apvalioje aikštelėje, 28-uoni – tranšėjinėje. Abiejuose rungtyse tarp lyderių buvo ir Lietuvos sportininkai. Taip pat varžybose dalyvavo Baltarusijos, Estijos, Latvijos, Lenkijos, Prancūzijos, Rusijos, Suomijos ir Vokietijos atstovai. Apvalioje aikštelėje tarp šešių finalininkų pateko talentingiausia Lietuvos šaulė 15-metė Alisa Bogdanova. Iki garbės pakylos jai pritrūko labai nedaug – mūsų šalies atstovė liko ketvirta. Bet jai pavyko aplenkti penktą vietą užėmusį buvusį pasaulio čempioną, 1996 metų Atlantos olimpinių žaidynių dalyvį, anksčiau ir „Žalgiris Grand Prix“ triumfavusį Estijos sportininką Andrejų Inešiną. Ant garbės pakylos šįsyk kopė nugalėtoju tapęs estas Reino Velleste, sidabrą iškovojęs Rio de Žaneiro olimpiados dalyvis latvis Dainis Upelniekas ir bronzą laimėjęs lenkas Adamas Chmielinskis. „Labai smagu aplenkti buvusį pasaulio čempioną. Čia buvo geras“, - po finalo džiaugėsi A. Bogdanova, už savo nugaros palikusi ir Rio de Žaneiro olimpinėse žaidynėse dalyvavusį Lietuvos atstovą Ronaldą Račinską. Šis stipriausioje, A grupėje, liko devintas ir į finalą nepateko. Geriausiai iš lietuvių apvalioje aikštelėje pasirodžiusi šaulė prisipažino, kad pabaigoje jai kiek pritrūko jėgų. „Galėjau pasirodyti ir geriau“, - teigė A. Bogdanova, kurią per varžybas šypsena drąsino „Žalgiris Grand Prix“ teisėjavęs jos treneris ir tėvas, patyręs šaulys Germanas Bogdanovas. Penkiolikmetei, kaip ir kitiems varžybų dalyviams, pirmame etape teko atlaikyti net 200 šūvių programą: 8 serijas po 25 šūvius, kai įprasta yra 125 šūviai. Vienoje serijoje A. Bogdanovai pavyko numušti visus 25 taikinius. Tai geriausias jos šių metų rezultatas. Jau šią savaitę sportininkė dalyvaus tarptautinėse varžybose Suomijoje, o vėliau jos ir kitų geriausių Lietuvos šaulių laukia liepos 23-ią d. Azerbaidžano sostinėje Baku startuosiančios Europos pirmenybės ir rugsėjį Rusijos sostinėje Maskvoje rengiamas pasaulio čempionatas. Tranšėjinėje aikštelėje į finalą pateko du Lietuvos atstovai – pirmame etape ketvirtą ir penktą vietas užėmę Rytis Sventickas ir Gediminas Kiela. G. Kielai finalas nenusisekė ir lietuvis liko šeštas. O R. Sventickas nužygiavo iki lemiamos dvikovos, tik paskutinėje serijoje nusileidęs nugalėtoju tapusiam suomiui Ari Jokinenui. Trečią vietą užėmė pernai ir 2014 metais šiose varžybose triumfavęs Andresas Kullis. „Antros vietos niekada negali vertinti puikiai, nes kažko pritrūko. Bet šiaip tikrai neblogai pasirodžiau, nes į finalą patekau ketvirtu rezultatu ir pakilau iki antros vietos. Gaila, kad nepavyko pakilti dar aukščiau“, - šyptelėjo R. Sventickas po geriausio savo pasirodymo „Žalgiris Grand Prix“. Anksčiau čia jis yra buvęs ir trečias, ir ketvirtas, ir penktas. Visiems finalininkams, taip pat įvairaus pajėgumo ir amžiaus grupių lyderiams atiteko vertingi varžybų rėmėjų prizai, o medalininkams – ir piniginės premijos. Finalų nugalėtojai gavo po 1000 eurų, antros vietos laimėtojai – po 500, o trečios – po 300. B ir C grupėse medalius iškovojusiems šauliams teko kiek mažesnes sumas. Taip pat visiems medalininkams įteiktos Lietuvos sporto draugijos „Žalgiris“ taurės, o čempionams – dar ir didelės „Grand Prix“ taurės, saugomos Olimpiniame šaudymo centre. B grupės nugalėtojais tapo Jaunius Indrašius (apvali aikštelė) ir latvis Aleksandras Andruškevičius (tranšėjinė aikštelė), o C grupėje taikliausiai šaudė latvis Gattis Zomersas (apvali aikštelė) ir vokietis Horstas Eisenbergeris (tranšėjinė aikštelė). Abiejuose rungtyse dalyvavo po vieną dailiosios lyties atstovę – apvalioje aikštelėje varžėsi A. Bogdanova, tapusi nugalėtoja ir jaunimo įskaitoje, o tranšėjinėje – estė Aili Popp. Senjorų įskaitoje pergalę šventė vienas pagrindinių varžybų organizatorių Leonas Molotokas (apvali aikštelė) ir pagrindinio finalo dalyvis vokietis Volkeris Katthainas (tranšėjinė aikštelė). Jaunimo įskaitos prizininkams kartu su kitais apdovanojimais atiteko ir po dėžę šovinių. „Didelis taikinių kiekis, puiki atmosfera, vakaronė ir solidūs prizai“, - paklaustas, kas aukšto lygio šaulius atvilioja į „Žalgiris Grand Prix“ vardijo R. Sventickas. Jo nuomone, šios varžybos, rengiamos įpusėjus šaudymo sezonui, yra ir puiki treniruotė prieš svarbiausius tarptautinius sezono startus Europos ir pasaulio čempionatus. Šauliui antrino ir Lietuvos sporto draugijos „Žalgiris“ prezidentas Algis Vasiliauskas, ir Lietuvos šaudymo sporto sąjungos (LŠSS) prezidentas Algirdas Keršulis. „Šauliai iš įvairių šalių visada noriai atvyksta čia, nes žino, kad čia jų laukia aukšto lygio puikiai organizuotos varžybos su sunkia, bet įdomia programa. Tokios nėra niekur, tad mūsų varžybos visiems yra puikus jėgų patikrinimas. Lietuvos šauliams tai irgi puiki proga išmėginti taiklumą su pajėgiais varžovais. Smagu, kad A. Bogdanova sugebėjo užimti ketvirtą vietą. Nes vien patekimas į finalą kartu su tokiais garsiais vyrais jai jau buvo puikus pasiekimas“, - sakė A. Vasiliauskas. A. Keršulio nuomone, labiausiai šaulius į tradicines varžybas Lietuvos olimpiniame šaudymo centre labiausiai vilioja kamerinė aplinka. „Čia visi jaučiasi kaip šeimoje, dalyviams patinka ilga programa, nepriekaištinga organizacija. Tad sportininkai derina savo kalendorių taip, kad galėtų atvykti būtent į šias varžybas.“ LŠSS vadovas džiaugėsi ir sėkmingu Lietuvos šaulių pasirodymu. „A. Bogdanovos rezultatai jau pradeda nebestebinti, nes ji yra puiki šaulė ir absoliuti Lietuvos čempionė. Kiekvienose varžybose jos rezultatai vis geresni, o patirtis irgi didėja. Iš Alisos ateityje tikimės nemažai. Smagu, kad ir tranšėjinėje aikštelėje į finalą pateko du lietuviai. Bet tai irgi ne staigmena, nes Lietuva visada garsėjo gerais šauliais.“