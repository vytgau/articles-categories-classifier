Moterų čempionatas baigėsi netikėtu akordu – Vilniaus „Žuvėdra–Tauras“ (19 taškų) per paskutiniąsias rungtynes nugalėjo čempionių titulą jau 14-ąjį kartą iškovojusias „Gintros-Strektės-Universiteto“ (21) riedulininkes rezultatu 4:2 (3:0). Vilnietės dėl šios pergalės galėjo turnyro lentelėje pasivyti šiaulietes, bet tokią galimybę prarado, kai per pirmąsias baigiamosios dienos rungtynes tik lygiosiomis 5:5 sužaidė su Kelmės „Aušros“ riedulininkėmis. Tik ketvirtąją vietą čempionate užėmusios kelmiškės rungtynių 33 min. dar pirmavo 5:3, bet sostinės komanda puldama ėmė keisti vartininkę aikštės žaidėja ir išsigelbėjo nuo pralaimėjimo. Na, o per baigiamąją čempionato dvikovą vilnietės po dviejų Kotrynos Kartanovič (abu – po mažųjų kampinių) ir vieno Sandros Adomavičiūtės įvarčių jau 15 min. pirmavo 3:0. Antrojo kėlinio pradžioje Kotryna Čaikauskaitė skirtumą sušvelnino, bet 37 min. Ugnė Chmeliauskaitė sugrąžino vilnietėms 3 įvarčių persvarą. Paskutinę minutę Erlandos Nomeikaitės po mažojo kampinio pelnytas įvartis čempionėms tapo tik nedideliu paguodos prizu. Trečiąją vietą 2018-ųjų čempionate užėmė Širvintų SC (12 taškų) merginos, paskutinę dieną 1:6 nusileidusios „Gintrai-Strektei-Universitetui“, bet 4:0 įveikusios Šiaulių SM „Klevą“. Per kitas paskutinės dienos rungtynes „Aušra“ ir „Klevas“ sužaidė lygiosiomis 3:3. Geriausia Lietuvos čempionato žaidėja buvo išrinkta šiaulietė E. Nomeikaitė, o rezultatyviusia turnyro žaidėja tapo čempionių kapitonė Jūratė Juodytė (20). Geriausios vartininkės prizas buvo įteiktas vilnietei Karinai Ustinovičiūtei. Vyrų čempionate paskutinę varžybų dieną „Baltic Champs-Ježvitas“ (24) net 11:0 nugalėjo Širvintų SC auklėtinius ir 5:2 palaužė čempionų titulą praradusius bei šį kartą trečiojoje vietoje likusius „Klevo-Šiaulių“ (12) riedulininkus. Sidabro medaliai atiteko Vilniaus „Žuvėdrai-Taurui-CTLF“ (18), kuris per lemiamas rungtynes nugalėjo šiauliečius 6:2 ir dar įsirašė į savo sąskaitą pergalę rezultatu 3:0 prieš „Panevėžį“. Geriausio Lietuvos čempionato žaidėjo prizas atiteko čempionų atstovui Arvydui Bilotui, geriausio vartininko – vilniečiui Lukui Raznauskui, o rezultatyviausio žaidėjo – kitam „Žuvėdros-Tauro-CTLF“ atstovui olandui Merijnui De Baare (12 įvarčių).