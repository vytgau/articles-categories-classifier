Varžovai įvarčius įmušė 61-ąją ir 72-ąją min. Rungtynių pradžia lietuviams buvo nelengva ir jiems teko didesnę laiko dalį praleisti gynyboje. 9-ąją minutę pirmą kartą rimtai teko pasidarbuoti vartininkui Mariui Adamoniui, kuris atrėmė Urho Nissilos smūgį baudos aikštelėje, o vėliau patogiai nukritusį kamuolį kitas oponentas smūgiavo šalia vartų. Pirmąją pusprogę Lietuva turėjo 16-ąją minutę, kai varžovus bandė pričiupti nepasiruošusius kontratakoje. Visgi paskutiniai suomių gynėjai spėjo sugrįžti į gynybą, o Aleksandro Levšino smūgiuotas kamuolys skriejo virš vartų. Po kelių minučių Suomija paleido dar vieną progą įmušti, kai pro šalį pramušė kairiajame krašte erdvės suradęs Mika Hamalainenas. 28-ąją minutę M. Adamonis išgelbėjo lietuvius nuo potencialaus įvarčio į savo vartus, kai Benjaminas Kallmanas iš pavojingos pozicijos smūgiavo į vartų sargą. Iki pirmojo kėlinio pabaigos vyko intensyvi kova, bet komandoms išėjus į pertrauką rezultatas švieslentėje degė 0:0. Po pertraukos Lietuva startavo sėkmingiau ir bandė išprovokuoti varžovų klaidas. 53-iąją minutę Domantas Šimkus ambicingoje atakoje atliko šūvį šalia vartų, o po kelių minučių Titas Milašius išprovokavo varžovo pražangą prieš baudos aikštelės linijos. Visgi D. Šimkaus smūgį blokavo gynėjas. Daug žadanti kėlinio pradžia neišpranašavo gerų pokyčių rezultato atžvilgiu. Suomijai pavyko pasižymėti 61-ąją minutę, kai Kaanas Kairinenas ties baudos aikštelės linija tiksliai smūgiavo į dešinį vartų kampą. 72-ąją minutę suomiams pavyko pasižymėti antra kartą. Nors M. Adamonis atrėmė pirminį varžovo smūgį, pirmasis prie kamuolio suskubo U. Nissila, kuris įtvirtino persvarą. Vėliau Carito Falcho auklėtiniai stengėsi pakeisti rezultatą savo naudai, bet svečiai demonstravo stiprią gynybą. 79-ąją minutę Edvinas Baniulis sulaukė puikaus perdavimo iš aikštės vidurio ir galva smūgiavo virš vartų. Lietuvos rinktinė po penkerių rungtynių turi 3 taškus ir 3 grupėje užima šeštąją vietą. Suomiai su 6 taškais žengia ketvirti. Kitas rungtynes lietuviai žais kovo 27 dieną išvykoje su bendraamžiais iš Lenkijos. Rungtynių statistika: Lietuva U-21 – Suomija U-21 0:2 (0:0) Gargždų miesto stadionas, 1023 žiūrovai Teisėjas – Zbynek Proske (Čekija) Įvarčiai: 61 min. K. Kairinen (0:1), 72 min. U. Nissila (0:2) Lietuva: Marius Adamonis, Džiugas Raudonius, Ričardas Šveikauskas, Aleksandr Levšin, Dominykas Barauskas (77 min. Edvinas Baniulis), Domantas Šimkus, Skirmantas Rakauskas (79 min. Edgaras Utkus), Titas Milašius (83 min. Manfredas Ruzgis), Edgaras Dubickas, Linas Mėgelaitis, Eligijus Jankauskas. Atsargoje: Titas Krapikas, Domantas Putrius, Giedrius Matulevičius, Rimvydas Sadauskas.  Europos jaunimo futbolo čempionato atrankoje dalyvauja 54 komandos, suskirstytos į devynias grupes. Grupių nugalėtojos iškart pateks į finalinį turnyrą, o keturios geriausios iš antrąsias vietas užimsiančių ekipų dėl likusių dviejų kelialapių kovos atkrintamosiose varžybose.