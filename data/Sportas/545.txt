Edgaro Jankausko treniruojama komanda paskutines pratybas surengė Micheilo Meskhi stadione, kuriame ir bus žaidžiamos rungtynės. Stadionas talpina 27 tūkstančius žmonių, o žiūrovams įėjimas į rungtynes bus nemokamas, tačiau Gruzijos futbolo federacijos atstovai tikina, kad stadione turėtų būti nemažai laisvų vietų. Lietuvos rinktinės strategas E. Jankauskas pabrėžė, kad nors laiko daug treniruotėmis ir neturėjo, tačiau stengėsi įvesti keletą naujovių, kurias išmėgins kontroliniuose mačuose. „Dienos prabėgo labai gretai, bet laiką stengėmės išnaudoti maksimaliai. Dirbome tiek stadione, tiek prie taktikų lentos. Išsikėlėme sau užduotis, turime keletą naujų susitarimų, bandysime juos įgyvendinti, – teigė E. Jankauskas. – Mus labiausiai domina mūsų pačių žaidimas, tobulėjimo kreivė. Mes padarėme praėjusio ciklo analizę, žinome savo klaidas, bandysime mažinti jų skaičių, mažinti varžovių smūgių skaičių į mūsų vartus. Aišku, gerai išanalizavome gruzinus, žinome jų stiprybes. Jie mėgsta technišką futbolą, atakuoja, mėgsta laikyti kamuolį, ieško atsidengimų tarp linijų. Tai tikrai pavojinga komanda.“ Rinktinės treneris išreiškė pasitenkinimą ir tuo, kaip naujokai įsiliejo į komandą: „Mes labai patenkinti lengvu naujokų įsiliejimu, adaptacija jiems nebuvo sudėtinga, nes mes turime gerą kolektyvą, – sakė E. Jankauskas. – Kaip ir prieš kiekvienas rungtynes yra kažkokių sveikatos nusiskundimų, negalavimų. Futbole nebūna, kad nieko neskaudėtų, tačiau visi pasiruošę rungtynėms“. Po trijų dienų lietuviai vyks į Jerevaną ir surems ginklus su Armėnija. Šis mačas prasidės 18 val. Lietuvos laiku.