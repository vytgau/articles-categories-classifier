Čempionate be lietuvių varžėsi sportininkai iš Latvijos, Lenkijos ir Baltarusijos. Ypač dramatiškai klostėse varžybos „Runabout Pro Stock“ klasėje. „Sakykime taip, kad reikėjo reabilituotis po nesėkmingo Europos čempionato. Padariau dviejų savaičių pertrauką ir vėl sugrįžau į vėžes. Aišku, pats buvau dėl visko kaltas ir nėra ko skųstis. Dabar naujai paruošėme techniką ir tai leido būti konkurencingu. Pirmame plaukime buvau pirmas, antrame - trečias ir paskutiniame vėl pirmas. Po dviejų pirmų plaukimų situacija susiklostė taip, kad aš ir Europos čempionas Tomas Gurkšnys turėjome po vienodą taškų skaičių, o trečioje vietoje žengęs lenkas atsiliko tik dviem taškais. Viską lėmė paskutinis plaukimas. Džiugu, kad sugebėjau užimti pirmą vietą“, - teigė „Automotospindesys“ lenktynininkas Mindaugas Jačiauskas. Komandų įskaitoje Elektrėnuose nugalėjo Kauno ekipa „Automotospindesys. Be M. Jačiausko čempionu GP klasėje tapo Nerijus Juodis. Nesėkmingai šį kartą varžybos susiklostė Audriui Pikčiui, kuris dėl nugaros skausmų buvo priverstas pasitraukti iš lenktynių. Taškų Kauno ekipai pridėjo komandos treneris Deivis Zizas, kuris „Runabout Spark“ klasėje finišavo trečias. „Puikiai pasisekė komandų varžybose. Keturiais taškais aplenkėme „Aquamariner“ komandą ir devyniais „Getnord“. Po šio etapo artimiausią persekiotoją lenkiame gana solidžiu taškų skirtumu“, - džiaugėsi M. Jačiauskas. Po dviejų etapų „Automotospindesys“ 28 taškais lenkia antrojoje vietoje žengiančius „Getnord“ ekipos lenktynininkus ir 49 taškais trečiojoje vietoje esančią „Aquamariner“ komandą. Pirmas Lietuvos čempionato etapas vyko Birštone, o paskutinės ir lemiamos lenktynės vyks rugsėjo 8-9 dienomis Kauno mariose.