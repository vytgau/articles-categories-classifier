Pranoko F-1 žvaigždes F-2 vandens formulių ištvermės čempionate pilotai gali keisti komandas, nes taškai skaičiuojami lenktynininkams atskirai. Pirmame etape Prancūzijos mieste Rouene, E. Riabko su Rusijos ekipa „New Star 2“ užėmė 2-ą vietą. Iš viso lenktynėse dalyvavo 28-ios komandos. „Reikia labai daug ištvermės, nes dvi valandas lenktyniauti ir palaikyti aukštą tempą yra išties sunku. Kai lieka 10-15 min., jau būna labai sudėtinga ir rankos pavargsta. Palyginimui, čempionato etapuose lenktynės trunka apie 40 minučių. O čia plaukiame po dvi valandas. Tai vos ne trejos lenktynės, todėl paskutinės minutės būna sunkiausios“, - teigia pilotas. Praėjusį savaitgalį čempionatas finišavo dviem etapais Lenkijoje. Šiose varžybose E. Riabko lenktyniavo Sankt Peterburgo „Medovarus“ ekipos gretose. Pirmose lenktynėse Lietuvos atstovas ir jo komanda F-2 klasėje finišavo ketvirta, antrose – trečia. Iš viso kaunietis surinko 45 taškus ir tai leido jam F-2 pilotų bendroje įskaitoje užimti itin aukštą trečią vietą. „Lenktynės buvo labai sunkios ir reikalaujančios didelio susikaupimo. Labai džiaugiuosi, nes tai kol kas mano aukščiausias pasiekimas ištvermės lenktynėse. Bronza ištvermės lenktynėse ir kol kas trečia vieta pasaulio F-2 čempionate. Sezono startas klostosi išties puikiai. Žinote, tą posakį – apetitas kyla bevalgant. Panašiai yra ir man, nes jau pagalvoju, kad atėjo metas kautis dėl pačių aukščiausių vietų“, - teigė E. Riabko. Įdomu, kad lenktynėse Lenkijoje kaunietis lenkė ir F-1 žvaigždes. „Labiausiai džiaugiuosi matydamas, kad kaip pilotas jau pasiekiau pakankamai aukštą lygį ir galiu lygiuotis su F-1 pilotais. Augustove plaukė vienas iš geriausių F-1 pilotų Shownas Torrente'as iš JAV, kuris buvo pasamdytas rusų komandos. Mano rato laikas buvo sekunde geresnis, nei jo. Šiose varžybose parodžiau geriausią rato laiką. Buvau labai laimingas, nes dabar visi pamatė, jog Edgaras bus rimtas varžovas visiems. Tikiuosi, kad gal tai padės ateityje prasimušti į F-1 komandą, kur nereikės rūpintis technika ir komanda, nes dabar visi organizaciniai rūpesčiai gula ant mano pečių“, - sako E. Riabko. Jau ateinantį savaitgalį kaunietis išvyksta į Latviją ir pirmą kartą savo karjeroje dalyvaus „Endurance Pneumatics World Championship“ lenktynėse. Po lenktynių kaimyninėje šalyje jo laukia antras F-2 pasaulio čempionato etapas Antverpene (Belgija) ir trečias Tonsberge (Norvegija). Tuomet vėl ateis laikas Lietuvai, nes šį kartą vandens formulės atvyks į Kupiškį. Savaitagalio sporto ir muzikos fiesta Rugpjūčio 19-20 dienomis Kupiškio mariose vyks F-2 Europos čempionatas, o susirinkus žiūrovus šokdins tokios grupės, kaip „Bad Boys Blue“, „Secret Service“ ir atlikėjas Saulius Prūsaitis. Birželio pradžioje Kaune vykęs pasaulio F-2 vandens formulių čempionato startas abejingų nepaliko. Puikiai gimtajame Kaune pasirodė E. Riabko ir finišavo trečias. Dabar geriausio Lietuvos vandens formulių piloto laukia naujas iššūkis, nes Europos F-2 čempionas paaiškės Kupiškyje rugpjūčio 20-ą. Čempionate vyks ketverios lenktynės, kurių rezultatai bus sumuojami, o čempionu taps daugiausia taškų surinkęs pilotas. „Į Kupiškį atvyks dauguma lenktynininkų, kurie lenktyniavo Kaune. Konkurencija bus dar didesnė, nes šį kartą bus ir Rusijos pilotai, kurie taupydami laivus, nedalyvavo lenktynėse Kaune. Žiūrovai matė, kokia nuožmi kova vyko lenktynių metu, todėl to paties galima tikėtis ir Kupiškyje“, - sako E. Riabko, kuris yra ir varžybų organizatorius. Kartu su F2 Europos čempionatu vyks ir F4 pasaulio čempionato finalo etapas, o čempionas paaiškės būtent Kupiškyje. F4 čempionate dalyvauja du Lietuvos atstovai Paulius Stainys ir Virgilijus Gedrimas. Kempingas šalia trasos Vandens formulių Europos čempionatas taps antro festivalio „Stichijos“ dalimi. Pernai liepos mėnesį Kupiškio marių Uošvės liežuvio saloje įvyko pirmas kūrybos ir meno festivalis „Stichijos“. Festivalyje kūrė apie 150 dalyvių – profesionalaus ir mėgėjų meno atstovų, savanorių, jaunimo organizacijų atstovų, muzikantų ir lektorių. Skaičiuojama, kad renginį aplankė apie 4 tūkst. žmonių. Pirmo festivalio sėkmė įkvėpė tęsti veiklą ir plėstis. „Stichijos“ šiais metais įgauna naują greitį ir galią. Lankytojai Kupiškyje laukiami nuo penktadienio (rugpjūčio 18-os). Penktadienį į Kupiškį pradės rinktis sportininkai ir atsidarys specialus renginio kempingas. „Kempingas bus įkurtas vaizdingoje vietoje visiškai šalia trasos. Žiūrovai jau nuo penktadienio galės apžiūrėti sportinę techniką ar patys išbandyti dvivietę vandens formulę“, - teigia E. Riabko. Žengė į kitą lygį Rugpjūčio 19-ą dieną vyksiančio kūrybos ir meno festivalio ašis - konceptualusis menas, įvairiapusiškai atspindintis keturis pamatinius gamtos elementus - Vandenį, Orą, Ugnį ir Žemę, kuriuos sujungti gali tik penktas elementas - stichijų tarnas ir valdovas Žmogus. Festivalio erdvė Uošvės liežuvio saloje bus suskirstyta į keturias zonas. Kiekviena zona skirta atitinkamai stichijai, jose vyks kūrybinės dirbtuvės, meninės akcijos, performansai, diskusijos, parodos, įvairios pramogos ir vaišės. Kiekvienas festivalio žiūrovas turės galimybę keliaudamas iš vienos zonos į kitą išbandyti save, tapti kūrėju, reikšti nuomonę diskusijose, mokytis ar tiesiog stebėti meninius procesus. Improvizuotose pačių menininkų sukurtose netradicinėse scenose vyks skirtingų žanrų muzikos koncertai. Kiekviena gamtos stichija simbolizuoja skirtingą muzikinį žanrą, tad keturios scenos pasiūlys pramogų visų skonių žiūrovams. Šeštadienio vakarą vainikuos skirtingų muzikos žanrų atstovų bendras koncertas penktojoje, pagrindinėje scenoje. Pirmiausia į didžiąją sceną pakils kiekvienos zonos atstovai, bus pristatytos dieną vykusios kūrybinės veiklos, koncertuos kiekvienos zonos atlikėjai – dainininkai ir grupės. Sekmadienį (rugpjūčio 20-ą) vyks lemiami plaukimai F2 ir F4 klasėse.