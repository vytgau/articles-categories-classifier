Pirmasis į baseiną įšoko Danas Rapšys, kuris puikiai pasirodė 200 metų plaukimo nugara atrankoje. 22-ejų metų panevėžietis antrajame plaukime iš penkių nuotolį įveikė per 1:56,67 min., pagerino Lietuvos rekordą ir sienelę palietė pirmasis. Mūsiškis nuo pirmųjų grybšnių plaukė tarp lyderių. Po 100 metrų jis plaukė trečias, o po paskutinio apsisukimo – antras. Bet jėgų Danas buvo išsaugojęs ir daugiau – galingai finišavęs laimėjo savo plaukimą. Ankstesnis šalies rekordas taip pat priklausė pačiam D. Rapšiui – 1:56,72 min. Šio pasirodymo lietuviui su kaupu užteko, kad patektų tarp 16-os greičiausių. Pusfinalyje Danas nuo 19.57 val. Lietuvos laiku pasirodys turėdamas trečią rezultatą. Geriau atrankoje už jį pasirodė tik amerikietis Ryanas Murphy (1:56,11) ir vengras Peteris Bernekas (1:56,53). Heat Results 🏊 Men's qualifiers for 200m #Backstroke Semi's later on this evening.#FINABudapest2017 pic.twitter.com/bxnO4UakMx — FINA (@fina1908) July 27, 2017  Vakarinėje plaukimų sesijoje D. Rapšiui kompanijos nepalaikys nė vienas tautietis – Giedrius Titenis 200 metrų plaukimo krūtine atrankos galutinėje rikiuotėje su 2:12,37 min. rezultatu liko 21-as tarp iš 40-ies dalyvių. Paskutiniame, penktajame, plaukime nuo pirmųjų akimirkų 28-erių metų anykštėnas kiek atsiliko nuo lyderių grupelės, per likusią distancijos dalį jos taip ir nebepavijo bei finišavo tik aštuntas. Nuo 16 vietos, kuri garantuoja bilietą į pusfinalį, vyriausią Lietuvos rinktinės narį skyrė net 1,37 sek. Greičiausias kvalifikaciniuose plaukimuose buvo rusas Antonas Čupkovas (2:08,23), antrą vietą užėmė britas Rossas Murdochas (2:08,98), trečią – japonas Ippei Watanabe (2:09,30). Tuo metu Kinijos atstovas 18-metis Haiyangas Qinas pagerino pasaulio jaunių rekordą, distanciją įveikę per 2:09,39 min. Heats: Men's 200m #Breaststroke Qualifiers🏊#FINABudapest2017 pic.twitter.com/m7Ajqf433e— FINA (@fina1908) July 27, 2017 