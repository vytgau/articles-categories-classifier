Pusfinalyje lietuvis finišą pasiekė per 1 min. 56,11 sek. – 0,56 sek. greičiau nei atrankoje, kurioje buvo trečias. Bet dar labiau tempą išaugino jo konkurentai, tad D. Rapšys finale bus tolokai nuo dėmesio epicentro – aštuntame takelyje. „Šiaip nieko gero. Manau, padariau klaidų pasirinkdamas tempą skirtingose distancijos atkarpose, ir bendras laikas nedžiugina“, – komentavo plaukikas. Pasirodo, dusyk rekordą gerinęs ir pirmąjį finalą pasiekęs sportininkas sau yra iškėlęs konkretų tikslą. „Noriu „išplaukti“ iš 1 min. 56 sek. Jei pavyks – būsiu laimingas, jeigu ne – nepasitenkinimo liks. O vieta ne tokia svarbi. Jeigu gerini asmeninį rezultatą, vadinasi, tobulėji. O jei tobulėji, ateis ir tie medaliai“, – samprotavo D. Rapšys. Paklaustas, ar finale tikisi dar greitesnio varžovų plaukimo, jis traukė pečiais. „Kazanėje (2015 metų pasaulio čempionate – DELFI) taip neplaukė, o dabar... Tikrai yra ką veikti. Kinijos atstovai uch kaip varo, ir kiti stiprūs“, – takelius apžvelgė D. Rapšys. Pusfinalių etapą laimėjo kinas Xu Jiayu (1:54,79), antras buvo amerikietis Ryanas Murphy (1:54.93), trečias – rusas Jevgenijus Rylovas (1:54.96). Kiti plaukikai distanciją įveikė lėčiau nei per 1 min. 55 sek. Ketvirtadienio rytą parengiamuosiuose plaukimuose D. Rapšys baseine sugaišo 1 min. 56,67 sek., savo paties 2015 metais užfiksuotą nacionalinį rekordą pagerino 0,05 sek. ir užėmė trečią vietą. Primename, kad Budapešte D. Rapšys apšilo 200 m plaukimo laisvu stiliumi rungtyje, kurioje taip pat du kartus per vieną dieną pagerino Lietuvos rekordą (1 min. 46,56 sek.) ir užėmė 10-ą poziciją. Iki šiol vienintelį apdovanojimą jis laimėjo Europos pirmenybėse, kuomet pernai Londone (Didžioji Britanija) 200 m plaukimo nugara rungtyje iškovojo bronzą. 