Speigas. Lietuvos čempionatas pirmą kartą prasidėjo taip anksti, o šiemet jis sutapo ir su šalį užplūdusia žiemiškų šalčių banga. Trejos 1 turo rungtynės vyko maniežuose ir tik „Palangos“ bei „Jonavos“ futbolininkams teko pajusti žaidimo lauke tokiomis sąlygomis iššūkius. Jie Klaipėdos dirbtinės dangos stadione rungtyniavo spiginant 11 laipsnių šalčiui. Dvikova baigėsi lygiosiomis 1:1, o po jos futbolininkai pripažino, kad ledinėje aikštėje kentėjo žaidimo kokybė ir kamuolio kontrolė. Čempionai. Marijampolės „Sūduva“ rungtynėse dėl Supertaurės Kauno „Stumbrą“ sutriuškino 5:0, bet čempionų strategas Vladimiras Čeburinas tikino, kad pirmame A lygos tarpusavio mače tokio pasivaikščiojimo neverta tikėtis. Treneris neapsigavo – „Sūduva“ laimėjo 2:0, o antrą komandos įvartį čilietis Gersonas Acevedo pelnė likus žaisti tik 10 minučių. Geriausias praėjusio sezono lygos futbolininkas Karolis Laukžemis tvirtino, kad „Sūduva“ privalo žaisti sėkmingiau nei 2017-ųjų čempionato pradžioje, kuomet varžovams išdalino daug taškų. Teisėjas. Po pralaimėjimo Marijampolėje „Stumbro“ treneris Mariano Barreto buvo piktas ir širdo ant arbitrų. Aikštės teisėjas Robertas Valikonis neva buvo tas žmogus, kuris nulėmė „Stumbro“ nesėkmę, neskirdamas dviejų 11 m baudinių į čempionų vartus. „Prašau Lietuvos futbolo federacijos, kad jis mūsų rungtynėms daugiau nebūtų skiriamas. Šis teisėjas mūsų tiesiog nemėgsta. Dvejus metus su juo turime problemų“, – pareiškė M. Barreto. Gelbėtojas. A lygoje debiutavusi „Palanga“ buvo arti pirmosios pergalės. Po Simono Urbio įvarčio palangiškiai pirmavo prieš „Jonavą“, bet pastarąją išgelbėjo Lauryno Stonkaus įvartis antrą teisėjo pridėto laiko minutę. Jonavos komandos gelbėtoju L. Stonkus tapo ne pirmą kartą. Praėjusio čempionato starte jo smūgis paskutinėmis sekundėmis išplėšė jonaviškiams tašką per rungtynes su „Sūduva“ (3:3). Debiutas. Po nesėkmingo praėjusio sezono prie Vilniaus „Žalgirio“ vairo stojęs buvęs šios komandos žaidėjas Aurelijus Skarbalius pagaliau sulaukė oficialaus debiuto. Jis buvo vykęs – sekmadienį naujo trenerio vadovaujami žalgiriečiai 2:0 įveikė „Kauno Žalgirio“ komandą. „Prieš tiek metų žaidžiau „Žalgiryje“, dabar grįžau kaip treneris, tad jaudulio buvo. Bet jis – teigiamas. Pirmose sezono rungtynėse visuomet būna įtampos. Vis tik mums pavyko su ja susitvarkyti, laimėjome nepraleidę įvarčio, tad esu patenkintas“, – įspūdžiais dalijosi A. Skarbalius. Nepasidavė. Vienas „Žalgirio“ naujokų iš Slovakijos Tomašas Malecas tapo pirmuoju futbolininku, šį sezoną neįmušusiu 11 m baudinio – pirmo kėlinio pabaigoje jo smūgį atrėmė „Kauno Žalgirio“ vartų sargas Martynas Matuzas. Tačiau slovakas rankų nenuleido ir savo pasiekė. „Per pertrauką treneris ir kiti žaidėjai ragino nesijaudinti, nepasiduoti ir sakė, kad vis tiek įmušiu“, – prisiminė T. Malecas. Įmušė jis sužaidus 9 minutes antrame kėlinyje. Pasinaudojęs ūgio persvara, beveik dvimetrinis slovakas nesunkiai galva nukreipė kamuolį į M. Matuzo ginamus vartus. Strigo. Praėjusį sezoną bronzos medalius užtikrintai laimėję „Trakų“ futbolininkai 2018-ųjų kampaniją pradėjo netikėta nesėkme per rungtynes su Klaipėdos „Atlantu“ – 0:1. Trakų klubo treneris Olegas Vasilenka pripažino, kad auklėtiniams reikia tobulėti visuose žaidimo komponentuose, ypač realizacijos srityje. Trakiškiai turėjo iniciatyvą, tačiau pasiekę varžovų vartų prieigas, dažniausiai strigo. Legionieriai. LFF Vykdomajam komitetui priėmus taisyklę, kad Europos Sąjungos valstybių piliečiai nėra laikomi legionieriais, klubai drąsiai ėmė pildytis užsieniečiais. 1 turo rungtynėse mažiausiai lietuvių – trys – pasirodė „Stumbro“ gretose: Lukas Čerkauskas, Rimvydas Sadauskas ir Vilius Armanavičius. Pastarasis rungtynių pabaigoje buvo pakeistas. Netgi lygos debiutantė „Palanga“ startinėje sudėtyje į kovą metė 5 užsieniečius. „Norėtume, kad komandoje būtų kuo daugiau lietuvių, bet realybė tokia, kad be užsieniečių mums labai sunku“, – paaiškino palangiškių treneris Valdas Trakys. Citata. Netikėtą pergalę „Atlanto“ klubui prieš „Trakus“ išplėšė tolimas tikslus Domanto Šimkaus smūgis. Naujasis Klaipėdos komandos treneris Algimantas Briaunys pasidžiaugė auklėtinių kovingumu ir ištarė bene labiausiai įsimintiną pirmojo turo frazę: „Trenerio darbas kainuoja bemieges naktis, bet dėl tokių minučių verta būti futbole. Tuomet supanti, kad gyvenime pasirinkai teisingą kelią.“