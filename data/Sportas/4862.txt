Kairiakojis vidurio gynėjas, taip pat galintis rungtyniauti ir kairiame krašte, visą savo profesionalo karjerą praleido gimtojoje Čilėje. Diego Oyarzunas futbolo abėcėlę krimto tituluotame Santjago „Universidad Catolica“ klube, kuriame sužaidė vienerias rungtynes ir buvo skolinamas „Deportes Valdivia“, „San Marcos de Arica“ ir „Union La Calera“ ekipoms. Įgavęs patirties aukščiausioje šalies lygoje, čilietis 2016 metais sukirto rankomis su Santjago „Palestino“ klubu. Ten D. Oyarzunas sužaidė 12 rungtynių šalies čempionate ir 2 mačus „Copa Sudamericana“ taurės turnyre, stodamas į kovą prieš Rio de Žaneiro „Flamengo“ ir Karakaso „Atletico Venezuela“ ekipas. Paskutinę dvikovą D. Oyarzunas aukščiausioje šalies lygoje sužaidė gegužės 14-ą dieną. Futbolininkas su „Žalgiriu“ treniruojasi kiek daugiau nei savaitę ir per šį laiką spėjo pasižiūrėti žalgiriečių dvikovas su „Jonava“ ir Klaipėdos „Atlantu“ bei pats išmėginti jėgas susitikime su IFK.  „Mačiau po vienerias A lygos ir LFF taurės rungtynes, taip pat rungtyniavau ir mače su Geteborgo IFK. Sezonas Čilėje baigėsi prieš mėnesį, tad man buvo kiek sunku, nes tik savaitę dalyvavau treniruotėse. Dvikovoje su IFK jaučiausi gerai, rungtynės ir šventė taip pat buvo šauni. Varžovas irgi buvo pajėgus, kadangi IFK pajėgus klubas Švedijoje. „Žalgiris“ – didis klubas Lietuvoje ir esu laimingas būdamas čia, kadangi atvykau su dideliais tikslais“, – pasakojo „Žalgirio“ naujokas. Sostinės klubo sporto direktorius Mindaugas Nikoličius pasidžiaugė, jog D. Oyarzunas karjerą Europoje pradės būtent Vilniaus ekipoje. „Planavome įsigyti tik vieną žaidėją, nes buvome nusprendę, jog, pasibaigus nuomai, atsisveikinsime su Komnenu Andričiumi, o vietoje jo pasirinkome Liviu Antalį. Netikėtai išvykus Georgui Freidgeimui, atsirado būtinybė pasikviesti į komandą dar vieną centro gynėją. D. Oyarzunas dalyvavo peržiūroje, tad jam reikės laiko įsilieti į komandą ir susipažinti su europietišku futbolu. Tai vilčių teikiantis žaidėjas ir žiūrėsime, kaip jam seksis adaptuotis Europoje.“ Artimiausias rungtynes namuose „Žalgiris“ žais liepos 12-ą dieną. Čempionų lygos atrankos antro etapo pirmos rungtynės su Razgrado ekipa „Ludogorec“ LFF stadione prasidės 20.45 val. Bilietus galima įsigyti „Bilietai.lt“ kasose arba internetu.