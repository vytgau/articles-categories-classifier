Lietuviai kartu pluša jau nuo praeitos savaitės pradžios ir taip pat turėjo draugiškas rungtynes su Kauno „Stumbro“ klubu, kurį nugalėjo 2:1. Carito Falcho auklėtiniai, pirmajame Europos čempionato atrankos mače 3:0 sutriušinę Farerų salų rinktinę, šiandien nori pratęsti gerą startą. „Visada laukiu rinktinės stovyklos, nes esame kaip vienas kumštis ir suprantame vienas kitą tiek aikštėje, tiek už jos ribų. Analizavome danus labai daug ir išsamiai, kiekviena treniruotė buvo akcentuota į Danijos rinktinės žaidimą ir kaip mes žaisime prieš juos. Visos komandos turi silpnąsias puses ir mes stengsimės jomis pasinaudoti“, – teigė D. Romanovskis. „Jų komanda yra aukšto pajėgumo, visi žaidėjai žaidžia gerame lygyje ir jie labai užtikrintai laimėjo prieš Farerų salas. Kad pasiektume gerą rezultatą, mums reikės laikytis plano ir atiduoti visas savo jėgas, o gal netgi ir daugiau. Tada iš ten galėsime išsivežti tris taškus.“ Saugas teigia besidžiaugiantis darbu su C. Falchu, kuris su rinktine dirba nuo vasario mėnesio: „Nuo pat pirmos stovyklos supratome, ko jis iš mūsų nori ir stengiamės jo mintis paversti realybe. Pradžia buvo sunki, bet vėliau užtikrintai laimėjome prieš latvius ir atrankos ciklą pradėjome įtikinama pergale prieš fareriečius. Visi vienas kitu pasitikime ir pasitikime treneriu. Pas jį grįžti visada norisi greičiau bei dirbti vėl ir vėl“. Tuo tarpu į U-21 rinktinės stovyklą po ilgo laiko tarpo sugrįžo Manfredas Ruzgis, kuris gydėsi sudėtingą traumą. Dabar jis dega noru parodyti įrodyti savo galimybes ir žaisti su danais. „Po traumos atsigavau ir esu pilnai pasiruošęs. Laukiu šių rungtynių ir noriu visiems parodyti, ką aš sugebu“, – sakė „Koln“ klubui priklausantis puolėjas. „Nuo praeito karto, kai buvau čia, pasikeitė treneris ir atvyko naujų žaidėjų. Su nauju treneriu tikrai malonu dirbti, jis žino, kaip reikia taktiškai pasiruošti prieš varžovus ir paaiškina, jeigu turime klausimų, arba ne taip sužaidžiame. Turėjome treniruočių stovyklą Lietuvoje, kurioje skyrėme daug dėmesio taktiniams dalykams ir bandėme gvildenti planą, kaip smogti danams“. M. Ruzgis tikina, kad atvykęs į rinktinę įsitikino tuo, ką matė ankstesnėse Lietuvos komandos rungtynėse vadovaujant C. Falchui: „Rinktinė kiekviename mače padarė žingsnius į priekį ir tai jaučiasi treniruotėse. Ciklą pradėjome pergale prieš Farerų salas, turėjome geras rungtynes ir tai geras ženklas mums“. Lietuvos U-21 rinktinė su Danija susitiks šį vakarą Olborgo stadione, 19 valandą.