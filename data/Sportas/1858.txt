Atliekant paskutinius pasiruošimo darbus prieš Dakaro technikai iškeliaujant į Le Havro uostą, daugiausiai žmonių A. Juknevičiaus komandoje zujo aplink serviso sunkvežimį. Kol komandos mechanikai džiaugėsi galimybe laisviau pakrauti daiktus, ant sunkvežimio stogo nepaisant stipraus lietaus buvo vykdoma misija „ekologija“. Anksčiau atsarginiams ratams transportuoti naudotas serviso automobilio stogas gavo naują užduotį – gamins elektros energiją saulės modulių pagalba. „Vakarais bivuakas virsta tikru orkestru – tiesa, groja ne rokas ar džiazas, bet skirtingų tipų ir galingumo generatoriai, gaminantys miesteliui elektros energiją. Kai vyko sunkvežimio atnaujinimo darbai šovė mintis pasinaudoti galimybe tapti labiau ekologiškais. Abu su Dariumi esame Neringos miesto piliečiai, žinome, kaip svarbu saugoti gamtą ir aplinką, be to – taip sumažinsime apkrovas mechanikų ausų būgneliams. Dakaro stovyklose elektra retkarčiais išvis dingsta. Tokiu atveju galėsime gal ir užsidirbti pardavinėdami savo ekologišką energiją – verslo planas naujam automobiliui“, – kaip visuomet šmaikščiai apie tapimą ekologišku ekipažu pasakojo Dakaro vilkas A. Juknevičius. Saulės moduliais komandą aprūpino „Global BOD Group“ narė „SoliTek“, gaminanti polikristalinius saulės elementus bei fotovoltinius modulius. Pasak įmonės techninių sprendimų specialisto Jono Vaišnio, per dieną sukauptos energijos turėtų užtekti net 6,5 val. „Saulės moduliai, buvo sumontuoti nestandartiniu būdu – pritvirtinome juos itin stipria „Tesa“ lipnia juosta. Atvesti į automobilio vidų jie buvo sujungti su srovės keitikliu ir 1,2kWh „NoGRID“ baterija. Naktimis mechanikai sukauptą saulės energiją galės naudoti apšvietimo lempoms, grąžtams, suktuvams, suvirinimo staklėms ir kitai automobilių priežiūros technikai“, – pasakoja J. Vaišnys. Kaip tikina „Global BOD Group“ valdybos pirmininkas Vidmantas Janulevičius, saulės elementai yra nepakeičiamas energijos šaltinis tokiose vietose, kur nuolatinis elektros energijos tiekimas nėra užtikrinamas. „Šiuo metu vyksta derybos su užsienio partneriais dėl „SoliTek“ saulės elementų, skirtų gaminti nešiojamus modulius, galinčius įkrauti smulkius elektroninius prietaisus: mobiliuosius telefonus, LED šviestuvus, planšetes. Planuojama, kad tokie smūgiams ir vandeniui atsparūs moduliai bus naudojami stichijų nusiaubtose vietovėse, kur sutrikdytas elektros energijos tiekimas“, – tikina V. Janulevičius.