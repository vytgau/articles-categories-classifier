Komandos atostogų metu „Dragūno“ vyriausiais treneris Artūras Juškėnas sukirto rankomis ir su keliais naujais žaidėjais. Dar gegužės pabaigoje pasirašyta sutartis su Vokietijoje daugiau nei ketverius metus rungtyniavusiu 27-erių metų Laurynu Palevičiumi. Netrukus nutarta bendradarbiauti su taip pat 27-erių metų kairio krašto žaidėju iš Uzbekijos Ernestu Ignatenka. Trečias „Dragūno“ naujokas yra 19-metis rankininkas iš Pasvalio Lukas Vanagas. Komandą paliko keletas žaidėjų: ilgamečiai klubo nariai Mindaugas Meškauskas ir Lukas Jurys išvyko į vieną Vokietijos klubų, nebežaisti klube nusprendė jaunieji rankininkai Tomas Daržinskas ir Benas Katkauskas. Keturiais sportininkais sumažėjusi, tačiau naujokais pasipildžiusi komanda jau prieš daugiau nei dvi savaites pradėjo ruoštis naujajam sezonui. „Dragūnas“ treniravosi Melnragės paplūdimyje, Smiltynėje, savaitę su fizinio pasirengimo treneriu Mindaugu Krakiu liejo prakaitą Centriniame Klaipėdos stadione, po to prasidėjo reguliarios treniruotės rankinio salėje. Jau rugsėjo 9-ą dieną startuos Europos rankinio kovos, kur pirmame turnyro etape burtai „Dragūnui“ lėmė žaisti su Zagrebo „Dubrava“ (Kroatija) klubu. Pirmas susitikimas laukia išvykoje. Rengdamiesi svarbiam startui, „Dragūno“ rankininkai praėjusį savaitgalį vyko į Latviją, kur žaidė dvejas draugiškas rungtynes su „Tenax“ ekipa. Vienerios rungtynės baigėsi lygiosiomis, antrose pranašesni buvo klaipėdiečiai. Jau šį penktadienį startuos tradicinis pulkininkui Rimantui Baltušiui atminti skirtas rankinio turnyras, kuriame varžysis keturios komandos - „Dragūnas“, Kauno „Granitas-Karys“, Pelvos „Serviti“ (Estija) ir Dobelės „Tenax“ (Latvija). Tuo pat metu vyks ir Lietuvos paplūdimio rankinio čempionatas, tačiau „Dragūnas“ šiemet jame nedalyvaus, kadangi prioritetas yra rengtis salės rankinio sezonui su stipresnėmis komandomis tarptautiniame turnyre. „Paplūdimyje žaisti ir linksmintis jau nebėra kada. Kadangi Europos turnyras prasidės anksčiau nei Lietuvos čempionatas, turime naudotis proga geriau jam pasiruošti. Kol kas dar sunku pasakyti, kaip seksis, nes reikia laiko komandai susižaisti, Yra smulkių problemų, pavyzdžiui, pritrūkome kai kurių pozicijų žaidėjų, ypač, kai esantys patyrė smulkių traumų, kurios trukdo sportuoti visa jėga. Atsisveikinome su keliais žaidėjais, tačiau praradimai yra mažesni nei pastiprinimas, todėl galima sakyti, kad sustiprėjome. Naujokams įsilieti į komandos žaidimą, prie jo prisitaikyti reikia šiek tiek laiko - visi nori žaisti rankinį, tačiau tai reikia daryti protingai“, – sakė A. Juškėnas.