Vykinto Slivkos atstovaujama Edinburgo „Hibernian“ ekipa namuose palaužė užtikrintai lygoje pirmaujančius „Celtic“ futbolininkus 2-1. 24-ąją minutę šeimininkus į priekį išvedė Jamie Maclarenas ir nors svečiai stengėsi išlyginti rezultatą, kitą rungtynių įvartį pelnė ne jie, o vienas Lietuvos rinktinės lyderių. Vos 73-ąją minutę aikštėje pasirodęs V. Slivka jau 80-ąją minutę galva pasiuntė kamuolį į Škotijos superklubo vartus ir padvigubino savo ekipos persvarą 2-0. Nors po 7 minučių dar pasižymėjo ir „Celtic“ puolėjas Odsonne Edouardas, lietuvio įvarčio dėka prancūzas pergalės iš „Hibernian“ neatėmė. Likus žaisti 4 turus pirmaujantys „Celtic“ futbolininkai prieš artimiausius persekiotojus „Aberdeen“ turi 10 taškų pranašumą. Tuo metu „Hibernian“ iškovojo svarbius 3 taškus kovojant dėl trečiosios vietos. Ketvirtoje vietoje žengiantis V. Slivkos klubas su 62 taškais pasivijo Glazgo „Rangers“ klubą, sužaidusį vienu maču mažiau.