Tačiau žalgiriečiai savo rungtynes sužaidė prieš savaitę, o marijampoliečiai – praėjusį sekmadienį. Tuo metu, kai rugpjūčio 2-ą d. „Žalgiris“ LFF stadione taršė į skutelius „Utenį“, „Sūduva“ Ženevoje laikė europinį „Sion“ ekipos egzaminą. UEFA Europos lygos trečio atrankos etapo atsakoma dvikova baigėsi lygiosiomis 1:1, o šio rezultato užteko, kad „Sūduva“ atsidurtų per žingsnį nuo Europos lygos grupių varžybų. Dėl užimtumo Europos lygos varžybose „Sūduva“ Lietuvos čempionato 19-o turo rungtynes su „Stumbru“ sužaidė tik sekmadienį. Tiesa, tai nesutrukdė marijampoliečiams iškovoti svarbią pergalę. Tačiau poilsio trūkumas gali tapti rimta problema kovojant su „Žalgiriu“. Po nesėkmės Čempionų lygoje kelerias blankokas rungtynes A lygoje sužaidę žalgiriečiai praėjusiame ture, tarsi, volu pervažiavo ambicingą „Utenio“ projektą. Pasak komandą vos prieš mėnesį papildžiusio vartininko Džiugo Bartkaus, futbolininkai jau atsigavo po skaudaus pralaimėjimo Razgrado „Ludogorec“ ekipai. „Manau, kad dabar jau viskas gerai. Turėjome laiko šiek tiek pailsėti, apsiraminti, nes komandai to tikrai reikėjo. Kita vertus, turime didelį aukšto lygio futbolininkų pasirinkimą. Kaip matėme po atsakomų Čempionų lygos rungtynių, treneriai Lietuvos čempionate į aikštę išleido mažiau Europoje žaidusius futbolininkus. Apskritai manau, kad šiai dienai visi žalgiriečiai jau yra atsigavę po to smūgio Čempionų lygoje ir pasirengę kovai“, – tikino Dž. Bartkus. 27-erių metų vartininkas „Žalgirio“ gretose jau spėjo sužaisti dvejas rungtynes su „Stumbru“ ir „Kauno Žalgiriu“. Tiesa, gerokai daugiau rungtynių Dž. Bartkus sužaidė vilkėdamas „Sūduvos“ aprangą. 2012–2015 metais Marijampolėje žaidęs futbolininkas vien A lygoje „Sūduvos“ vartus gynė 83-is kartus. Pasak Dž. Bartkaus, tam tikras ryšys su Marijampolės ekipa išliko iki šiol.  „Pabendraujame, juo labiau, kad „Sūduvos“ gretose vis dar yra futbolininkų, su kuriais ir man pačiam teko kartu žaisti. Žinau, kad šiuo metu jie yra euforijoje. Jiems tikrai gerai sekėsi Europos lygos varžybose, visi yra labai patenkinti ir džiaugiasi komandos pasiekimais, – pastebėjo Dž. Bartkus. – Manau, kad jų žygį Europos lygoje nulėmė daug skirtingų detalių. Iki šiol ir burtai „Sūduvai“ buvo palankūs, o kita vertus, pati komanda buvo gerai pasiruošusi rungtynėms, nors kai kur jiems šiek tiek ir sekėsi. Viską sudėjus į krūvą, gauname teigiamą rezultatą.“ Kalbėdamas apie būsimas rungtynes, Dž. Bartkus atkreipė dėmesį į pavojingiausią „Sūduvos“ ginklą – standartines situacijas. „Jie labai gerai pasiruošę taktiškai, visi žaidėjai žino savo vaidmenį ir užduotis aikštėje. Be abejo, pagrindinis jų ginklas yra standartinės padėtys. Būtent tai mes ir akcentuojame treniruotėse, stengiamės rasti priešnuodžių. Marijampolės ekipos gretose yra daug aukštų futbolininkų, be to, ir perdavimai į baudos aikštelę yra labai tikslūs ir akcentuoti, tad kiekviena standartinė padėtis yra labai pavojinga“, – konstatavo Dž. Bartkus.