Įspūdingų fizinių duomenų kovotojas iš Afrikos profesionaliame ringe savo meistriškumą jau rodė 20 kartų. Net 17 kartų N. Ajnaou šventė pergales, o 12 kartų – nokautais. Grėsmingasis lietuvio varžovas jau spėjo pareikšti, kad išanalizavo S. Maslobojevo kovas ir jo stiliuje atrado nemažai spragų. „Švęsiu lengvą pergalę“, – teigė marokietis. Kuris kovotojas ją švęs paaiškės jau šį šeštadienį (kovo 17 dieną) Vilniaus „Siemens“ arenoje vyksiančiame tarptautiniame turnyre „Bushido Vilnius 2018“. – Iki turnyro beliko trys dienos – kaip vyksta pasiruošimas kovai paskutinėmis dienomis? – paklausėme S. Maslobojevo. – Paskutinė savaitė visada labai sunki. Per 3-4 savaites mes nualiname organizmą sunkiu darbu, o paskutinę savaitę vyksta taip vadinamas „atsistatymas“, bet jo metu reikia galutinai sureguliuoti svorį, o tai reiškia dietas, maisto bei vandens ribojimą. O svarbiausia yra sustyguoti psichologiją. Per paskutines pasiruošimo dienas analizuoji būsimą kovą, mąstai. Tai sekina. Stengiuosi savo priešininkų neanalizuoti, kad galėčiau daugiau laiko skirti sau – nenoriu apsikrauti nereikalingomis mintimis. – Kas buvo sunkiausia pasiruošimo laikotarpiu? – Kaip visada sunkiausia yra suderinti visus darbus su sportu ir likti be poilsio... Ačiū Dievui, atsirado geri žmonės, kurie savo noru prisidėjo prie mano pasiruošimo, paremdami mane. Jų dėka susimažinau darbo krūvį. Džiaugiuosi galėdamas paskutinę savaitę skirti pasiruošimas. Dievas mato, yra dar nuoširdžių bei gerų žmonių. Ačiū jiems. – Kokios kovos tikiesi šįkart ringe? – Jei susitvarkysiu su psichologija, tikiuosi labai dinamiškos kovos, kuri palepins ne vieno žiūrovo akį. Todėl dabar dirbu su įvairiais „coucheriais“, nes noriu susistyguoti savo vidinį pasaulį. O su tvarkingu bei tvirtu vidiniu pasauliu galiu laisvai šturmuoti išorinį. – Mėgsti nustebinti žiūrovus savo išėjimu į ringą. Ar šįkart vilniečiai gali tikėti staigmenos? – Kiekvieną kartą stengiuosi, kad tai būtų geras šou: pakviečiu vieną ar kitą atlikėją gyvai sudainuoti įkvepiantį kūrinį. Bet šį kartą, manau, pati daina bus gyva iš savęs. Salėje neliks nė vieno abejingo. Žiūrovai, tikiu, pakils nuo savo kėdžių. Kūrinys? Pakentėkite, iki šeštadienio liko visai nedaug. – Prieš kelias savaites varžovas teigė žinantis visas tavo spragas. Ar spėjai jas užglaistyti? – Tiesą sakant, ne! Daug ko ir nesistengiau užglaistyti, bet paskutines kelias savaites vieną seniai užmirštą „naujovę“ prikėliau ir įdėjau daug darbo ją šlifuodamas. Labai tikiuosi, kad į ringą išeisiu labai geros emocinės būklės ir sugebėsiu judėti taip, kaip šiuo metu skraidau treniruotėse. Laukia įspūdingas reginys. Spragos? Lai jos būna! Ar žinote nors vieną holivudinį filmą be intrigos? 