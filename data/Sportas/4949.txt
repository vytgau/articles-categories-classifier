Iš Lvovo kilęs futbolo specialistas į „Utenį“ atvyko 2015 metais. Sporto direktoriumi tapusio O. Boičišino užduotis buvo sukurti Utenoje futbolo piramidę nuo vaikų akademijos iki profesionalios komandos, žaidžiančios aukščiausioje lygoje. 43-ejų ukrainietis ne kartą yra teigęs, jog Utena jam tapo antrais namais. „Man Utena yra patrauklesnė negu Lvovas. Mano gimtasis miestas net didesnis už Vilnių. Man labiau patinka mažo miestelio ramybė“, - yra sakęs Olegas Boičišinas, pastaruoju metu dirbęs „Utenio“ futbolo akademijos vyriausiuoju treneriu. Patyręs futbolo specialistas 2016-ų vasarą tapo Utenos ekipos vyriausiuoju treneriu ir padėjo išsaugoti „Uteniui“ vietą A lygoje. Vėliau jis vėl asistavo vyriausiesiems treneriams, o šių metų pavasarį, kuomet komandą paliko Zvezdanas Miloševičius, laikinai vėl tapo buvo stojęs prie „Utenio“ vairo. „Olegas „Utenio“ istorijoje paliko ryškų įspaudą. Tai žmogus, prisidėjęs prie mūsų futbolo klubo vystymosi. Jo iniciatyva į „Utenį“ buvo įpusta daug vėjų. Norėčiau padėkoti O. Boičišinui už darbą klube ir palinkėti sėkmės ateityje“, - teigė Utenos klubo direktorius Artūras Gimžauskas.