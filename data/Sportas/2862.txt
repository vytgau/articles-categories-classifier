Būtent tokio amžiaus amerikietė buvo pakviesta į olimpinę gimnastikos rinktinę, kur ir prasidėjo košmaras, trukęs iki jos ankstyvos karjeros pabaigos. Sportininkė savo nuoskaudomis pasidalino „Twitter“ socialiniame tinkle išplatinusi gana atviro turinio laišką. Ji teigė, kad ją seksualiai išnaudojo Mičigano valstijos ir JAV olimpinės rinktinės gydytojas Larry Nassaras. „Žmonės turi žinoti, kad tai vyksta ne tik Holivude. Tai vyksta visur: kur fizinė jėga gali imti viršų, ten yra galimybė patirti smurtą. Aš svajojau patekti į olimpines žaidynes, ir tai, ką aš turėjau išgyventi siekdama šio tikslo, buvo siaubinga. Jis man tepasakė, kad man atliekamas „mediciniu požiūriu reikalingas gydymas“, kurį jis pacientams taiko daugiau nei 30 metų“, – savo „Twitter“ paskyroje teigė buvusi sportininkė. „Tai prasidėjo kai man tebuvo vos 13 metų, vienoje pirmųjų mano nacionalinės rinktinės stovyklų Teksase ir tai nesiliovė tol, kol aš nebaigiau sportinės karjeros. Atrodė, kad jis bet kada galėjo rasti progų mano „gydymui“, – atviravo sportinę karjerą baigusi olimpinė čempionė. Laiške ji pasidalino baisiausiu savo košmaru, kurį patyrė būdama 15-os metų. „Skridome dieną ir naktį į Tokijų, kuriame vyko pasaulio čempionatas. Jis man davė migdomųjų piliulių, pabudau viena jo viešbučio kambaryje. Galvojau, kad tą naktį aš mirsiu“, – šokiruojančiomis detalėmis dalinosi buvusi gimnastė. Atvirame laiške ji skatino prievartą patyrusias merginas netylėti, nes „blogi žmonės dėl tylos per ilgai turėjo galią. Atėjo laikas tą galią atsiimti“. #MeToo pic.twitter.com/lYXaDTuOsS— mckayla (@McKaylaMaroney) October 18, 2017  L. Nassaras buvo olimpinės gimnastikos rinktinės gydytojas beveik 20 metų ir iki 2015-ųjų dirbo su gimnastais keturis olimpinius ciklus. Šiuo metu buvęs medikas kaltinamas išnaudojęs daugiau nei 140 moterų ir mergaičių. Aukų gretose ne tik M. Maroney: apie seksualinį išnaudojimą anksčiau buvo prabilusi dar viena buvusi JAV gimnastė Rachael Denhollander. Iš viso L. Nassarui pareikšti 22 kaltinimai pirmojo laipsnio seksualiniais nusikaltimais. Buvusiam gydytojui gresia kalėjimas iki gyvos galvos. M. Maroney olimpine čempione tapo 2012 metais Londone komandinėje rungtyje, o asmeninėje įskaitoje gimnastė iškovojo sidabro medalį.