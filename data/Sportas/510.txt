Dėl galimų LTOK įstatų ir Olimpinės chartijos pažeidimų pastaroji asociacija jau kreipėsi į Tarptautinį sporto arbitražo teismą Lozanoje ir sulaukė patvirtinimo, kad ginčas priimtas nagrinėjimui. „Sunku patikėti, kad LTOK per Generalinę asamblėją pati pažeidinėtų Olimpinę chartiją, bet patys buvome to liudininkais. Deja, tik keletas jos dalyvių pastebėjo, kad vietoje audituotos finansinės ataskaitos buvo pateikta tik LTOK 2017 m. biudžeto įvykdymo apyskaita ir 2018 m. biudžetas. Tačiau buvo bandoma sudaryti įspūdį, kad tvirtinama audituota ataskaita, kadangi pranešimą skaitė „PwC” auditorius, o LTOK Revizijos komisijos pirmininkas pažymėjo, jog jokių pažeidimų nėra. Tai yra labai aiškus ne tik LTOK įstatų, bet ir pačios Olimpinės chartijos pažeidimas”, - teigia Lietuvos laipiojimo sporto asociacijos prezidentė Margarita Smirnovienė Remiantis neaudituota ataskaita patvirtintas ir 2018 m. LTOK biudžetas – pinigų sportui paskirstymas. Tikėtina, kad taip buvo daroma ir ankstesniais metais. Be to, neaudituotos finansinės ataskaitos pagrindu LTOK prezidentė pristatė organizacijos 2018 m. biudžetą Seime. Anot M. Smirnovienės, tik po to, kai LTOK gavo informaciją apie ginčą Tarptautiniame sporto arbitražo teisme, LTOK priėmė sprendimą šaukti neeilinę LTOK asamblėją, kurioje būtų tvirtinama audituota finansinė ataskaita. Pranešimą žiniasklaidai apie tai LTOK išplatino praėjusį penktadienį – lygiai po dviejų mėnesių nuo Generalinės asamblėjos. „LTOK siekį šaukti neeilinę Generalinę asamblėją motyvavo technine klaida. Tai rodo akivaizdumą, jog po 2018 m. sausio 26 d. LTOK neplanavo nieko koreguoti tikėdamasis, jog klausimas dėl audituotos finansinės 2017 m. atskaitomybės liks nepastebėtas”, - pastebi LLSA prezidentė. „Keisčiausia tai, kad LTOK tai pateikia lyg normalų įvykį, argumentuodami audito bendrovės keitimu, nors be tokios ataskaitos Generalinė asamblėja net negalėjo vykti. Taip pat turime įtarimų, kad ir 2016 m. vykusioje Generalinėje asamblėjoje net nebuvo teikiama audituota finansinė ataskaita. Ką slepia toks LTOK nenoras skaidrinti savo finansus – galime tik spėlioti, tačiau tai nekelia pasitikėjimo organizacijos vadovybe. Be to, kyla klausimas, kokiu tuomet pagrindu buvo patvirtintas 2018 m. LTOK biudžetas, jei net 2017 m. finansinė atskaitomybė yra nepatvirtinta auditoriaus, kaip tai numato Olimpinė chartija ir LTOK įstatai. Svarbiausias finansinis dokumentas yra tiesiog netikras”, - sako M. Smirnovienė LLSA teigimu, LTOK vadovybė pažeidė 39.1 ir 42.2 LTOK įstatų punktus, o taip pat ir Olimpinės chartijos 27 ir 28 punktus. „Mus taip pat neramina tai, kad apie tokius pažeidimus turėjo žinoti ir LTOK Vykdomasis komitetas, LTOK iždininkas (R. Balaiša), LTOK Revizijos komisija (pirmininkas. Algimantas Blažys, kuris yra „Berlin Chemie Menarini Baltic” UAB vadovas), kadangi pagal tuos pačius įstatus, jie pirmieji turi patvirtinti audituotą finansinę ataskaitą, kuri vėliau keliauja į LTOK Generalinę asamblėją. Dar įdomiau, kad tą patį turėjo padaryti ir LTOK Finansų ir biudžeto komisija, kurioje yra ir trys Seimo nariai, vadovauja LTOK viceprezidentas R. Bakutis – negi tokie dalykai nepastebimi tyčia ar dėl kompetencijos stokos?“, - abejones kelia M. Smirnovienė. Pasak jos, tai, kad tokios problemos atsiranda LTOK pasamdžius tarptautinę audito bendrovę, kelia negerų minčių apie tikrąją finansų padėti šioje organizacijoje, jau nekalbant apie žalą olimpiniam judėjimui, ir LTOK, norėdamas išsklaidyti šias abejones, privalės atsakyti į kilusius nuogąstavimus. Galutinį sprendimą šiame ginče turi priimti Tarptautinis sporto arbitražo teismas, remdamasis savo kodeksu. „Lietuvos laipiojimo federacijos kaltinimams nėra jokio pagrindo. Tiek šių metų sausio mėnesį vykusioje asamblėjoje, tiek pernai nei vienas iš asamblėjos dalyvių dėl audito jokių pastabų ar komentarų neturėjo. Tuo tarpu naujai šaukiama asamblėja skirta būtent audito ataskaitos tvirtinimui, ko negalėjome padaryti metų pradžioje. Bet kokiems kaltinimams dėl LTOK finansinio skaidrumo nėra absoliučiai jokio pagrindo,“ – sako LTOK generalinis sekretorius Valentinas Paketūras. Penktadienį, po LTOK vykdomojo komiteto buvo minėta, jog tradiciškai LTOK asamblėja vyksta paskutinį sausio penktadienį. „Tik po jos galime uždaryti finansinius metus ir pradėti naujus, t.y. pradėti patvirtintą olimpiečių, juos ruošiančio personalo, federacijų finansavimą. Pakeitėme audito bendrovę, sausio pabaigoje turėjome tik preliminarius rezultatus ir smulkias audito kompanijos rekomendacijas. Paskutinėje asamblėjoje patvirtinome 2018 metų biudžetą, tai leido nenutrūkstamai tęsti finansinę LTOK veiklą,“- po LTOK VK posėdžio kalbėjo V. Paketūras.