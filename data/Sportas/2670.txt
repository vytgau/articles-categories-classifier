Lietuvos ledo ritulio rinktinė gavo patikinimą iš Latvijos „Dinamo“ klubo, kad šalies rinktinei uostamiestyje pirmą kartą rengiamame tokio lygio ledo ritulio turnyre galės atstovauti abu Kontinentinės ledo ritulio lygos (KHL) Rygos „Dinamo“ klubo lietuviai, 25-erių vartininkas Mantas Armalis ir 26-erių gynėjas Nerijus Ališauskas. Abu žaidėjai tikino, jog Klaipėdoje kartu su rinktine kausis tik dėl pirmos vietos turnyre. „Senokai žaidžiau Lietuvoje ir Lietuvos rinktinėje, tad su nekantrumu laukiu turnyro. Tikiuosi sirgalių palaikymo ir rimtos kovos su visais varžovais“, – hockey.lt sakė N. Ališauskas. „Manau, mes galime kautis dėl pirmos vietos ir dėsime visas pastangas visuose trijuose mačuose. Tikiuosi, jog Klaipėdoje bus geros kovos, o sirgaliai mėgausis aukšto lygio ledo rituliu“, – sakė M. Armalis.   Beje, pirmą kartą Lietuvos rinktinėje žaisiančio olimpinio čempiono Dariaus Kasparaičio pasirodymą Klaipėdoje iš tribūnų stebės Dainius Zubrus, prieš metus karjerą Šiaurės Amerikos Nacionalinėje ledo ritulio lygoje (NHL) karjerą baigęs puolėjas. Beveik dvi dešimtis sezonų stipriausioje pasaulio lygoje žaidęs D.Zubrus juokavo, jog Klaipėdoje turės išskirtinę misiją. „Iš tribūnų stebėsiu kandidatus į kitų metų pasaulio ledo ritulio čempionatą Kaune. Ypatingai domina vienas gynėjas, Darius Kasparaitis. Žiūrėsiu, ar jis vertas žaisti pasaulio čempionate“, – geros nuotaikos nestokojo D. Zubrus. Kiek kitokiomis nuotaikomis gyvena iš toliausiai atvykstanti Ukrainos rinktinė, vis dar ieškanti optimalios sudėties. Dar vasarą oficialiai patikinę apie rinktinės dalyvavimą Klaipėdoje, ukrainiečiai prieš porą dienų informavo asociaciją „Hockey Lietuva“, kad į turnyrą atsiųs jaunimo iki dvidešimties metų (U-20) rinktinę. Tačiau Ukrainos ledo ritulio federacijos atstovai nusprendė sustiprinti jaunimo komandą ir į rinktinę bus pakviesti 5 – 7 vyrų rinktinės žadėjai, kurių pavardės paaiškės vėliau. Ukrainos spaudoje minimos 4 Donecko „Donbaso“ klubo žaidėjų pavardės: Aleksandras Aleksandrovas, Kirilas Žovniras, Vladislavas Lugovojus ir Vitalijus Lialka. Ukrainiečiai jau pirmąją turnyro dieną susitiks su taurės turnyro favoritais latviais, kurie kandidatų sąrašą paskelbs penktadienį. Hockey.lt duomenimis, Latvijos komanda į Lietuvą turėtų atsivežti keletą Rygos „Dinamo“ sistemos žaidėjų. Nacionalinė rinktinė ruošis turnyrui Prancūzijoje, o į komandą nepatekę keli ledo ritulininkai iš 30 kandidatų sąrašo turėtų atvykti su Latvijos čempionato klubų rinktine į Lietuvą. Kandidatų sąrašą turnyrui Lietuvoje Latvijos ledo ritulio federacija ruošiasi paskelbti penktadienį. Estijos rinktinė taip pat jau paskelbė kandidatų sąrašą, kuriame didžiąja dalimi Estijos čempionato žaidėjai, kuriems padės 6 Skandinavijos šalių jaunimo komandose žaidžiantys ledo ritulininkai. Po pirmojo etapo Estijoje „CROWNS Baltijos iššūkio taurėje“ pirmauja Latvija, antri estai, treti lietuviai. Trijų Baltijos šalių ledo ritulio federacijos prieš metus sutarė kartu rengti trijų etapų ledo ritulio turnyrą, kuris vyktų visose trijose valstybėse. „CROWNS Baltijos iššūkio taurės“ nugalėtojas bus paskelbtas kitų metų vasarį Latvijoje. Ketvirtoji, organizatorių nuožiūra pakviesta komanda varžosi dėl etapo taurės ir apdovanojimų, tačiau galutinėje įskaitoje ketvirtosios komandos rezultatai neskaičiuojami. Turnyro tvarkaraštis: Lapkričio 10 diena (penktadienis) 16.30 Ukraina- Latvija 20.00 Lietuva – Estija Lapkričio 11 diena (šeštadienis) 13.00 Estija – Ukraina 16.30 Lietuva – Latvija Lapkričio 12 diena (sekmadienis) 13.00 Latvija – Estija 16.30 Ukraina – Lietuva. Nugalėtojų apdovanojimas.