Incidentas vyko Charkove per turnyro „SK Virta“ rungtynes tarp komandų „Viva-Cup“ ir PVM. R. Peradzei nepatiko teisėjo Vasilijaus Černičkos sprendimas parodyti antrą geltonąją ir kartu raudonąją kortelę, ir išvyti jo auklėtinį iš aikštės. Ilgai nesvarstęs treneris keikdamasis žengė į aikštę, stipriai smogė arbitrui į veidą ir pasiuntė jį į nokautą. Pastarasis krito ant parketo. Antrasis teisėjas iš karto rungtynes nutraukė, o „Viva Cup“ komandai įskaitė techninį pralaimėjimą. Po incidento R. Peradzė iš karto paliko salę. Į įvykio vietą buvo iškviesti policijos pareigūnai, tačiau jau kitą dieną teisėjas raštu pranešė, kad R. Peradzei neturi jokių pretenzijų. Kaip pranešė turnyro organizatoriai, R. Peradzė baudžiamas diskvalifikacija iki šio turnyro pabaigos. Taip pat jis negalės dalyvauti kitame turnyre nei kaip treneris, nei kaip žaidėjas. Konflikto herojus teisėjus užpuola ne pirmą kartą. 2014 metais jį jau diskvalifikavo už panašų poelgį. Tuomet diskvalifikacinė bausmė buvo skirta vieniems metams, futbolo specialistui taip pat reikėjo sumokėti 2000 grivinų (apie 63 eurus). Anksčiau R. Peradžė buvo salės futbolo klubo „Monolit“ treneris ir prezidentas. Ši komanda žaidė aukščiausioje ir pirmoje Ukrainos čempionato lygose. 