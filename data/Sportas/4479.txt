Paskutinę varžybų dieną Aukštadvaryje buvo išdalinti PreO rungties apdovanojimai. Geriausiai iš Lietuvos atstovų pasirodė R. Stankevičius, kuris „Open“ grupėje užėmęs 14-ą vietą. Susumavus dviejų PreO rungties dienų rezultatus, mūsiškis surinko 42 taškus. Nugalėjo norvegas Larsas Jakobas Waaleris, surinkęs 45 taškus. Antroje vietoje liko tiek pat taškų surinkusi suomė Pinja Makinen, o trečias buvo dar vienas norvegas Geiris Myhras Oienas, nuo čempiono atsilikęs vienu tašku. Pirma PreO rungties diena ketvirtadienį vyko Rumšiškėse. „Antrą PreO rungties dieną sekėsi geriau negu pirmoje. Bendroje rikiuotėje pakilau į 14-ą vietą (po pirmos dienos rikiavosi 35-oje vietoje). Rezultatu džiaugiuosi, nes po pirmos dienos prasto pasirodymo aukštesnės vietos ir nesitikėjau. Antrą dieną labiau patiko ir trasa, ir žemėlapis. Trasoje padariau tik dvi klaidas. Abi klaidos padarytos vietose, kur punktai stovėjo ant kalno nosies ar lomos. Tai, galima sakyti, mano silpnosios vietos. Pernai pasaulio čempionate irgi likau 14-as šioje rungtyje. Žinoma norisi aukštesnio rezultato – patekti į pirmą dešimtuką ar šešetuką. Sportinis pyktis lieka. Kitąmet laukia Europos ir pasaulio čempionatai, kuriose noriu pasirodyti kiek įmanoma geriau“, - po startų sakė R. Stankevičius. Evaldas Liekmanis „Open“ grupėje užėmė 53-ią vietą (33 tšk.), o Gintaras Mikolavičius – 62-ą (27 tšk.). „Open“ grupėje startavo 66-i dalyviai. Paralympic grupėje, kur varžosi negalią turintys sportininkai, iš lietuvių aukščiausią vietą užėmė Laima Lažinskienė, finišavusi 18-a (32 tšk.). Nugalėjo Švedas Ola Janssonas (42 tšk.), aplenkęs tokį patį taškų kiekį surinkusį ukrainietį Vladyslavą Vovką. Bronzos apdovanojimas atiteko čekei Janai Kostovai, surikusiai 41 tašką. Tadeušas Šimkovicas užėmė 20-ą (31 tšk.), o Borisas Gavrilovas – 28-ą vietą (27 tšk.). Orientavimosi sportas takais – viena iš 4 orientavimosi sporto disciplinų (kitos – bėgte, dviračiais ir slidėmis), kurioje nugalėtoją lemia ne fizinis sportininko pasirengimas, o gebėjimas tiksliai skaityti žemėlapį ir priimti greitus sprendimus, todėl šioje disciplinoje kaip lygūs su lygiais gali varžytis tiek moterys su vyrais, tiek neįgalieji sportininkai. PreO rungties nugalėtojai nustatomi susumavus dviejų varžybų dienų rezultatus. Šioje rungtyje nugalėtoją lemia teisingai išspręstų užduočių skaičius (užduotis – atsakyti, kuris iš vietovėje įrengtų kontrolinių punktų atitinką pažymėtą žemėlapyje). Kiekvieną PreO rungties dieną sportininkai atlieka ir po vieną užduotį laikui, kurių atlikimo laikas nulemia užimtą vietą surinkus vienodą teisingų atsakymų skaičių. Rugpjūčio pabaigoje Vilniuje vyks pasaulio orientavimosi sporto kalnų dviračiais čempionatas.