Įtemptoje dvikovoje kauniečiai triumfavo po vienintelio Nasro Boucharebo įvarčio rungtynių pabaigoje. Tai atnešė „Stumbrui“ pirmą LFF taurės titulą klubo istorijoje bei kelialapį į Europos lygos atrankos varžybas. „Prieš tris savaites susitikime su mumis Portugalijos prezidentas man pasakė „jūs laimėsite“. Vakar netgi mano sūnus pasakė: „tėti, jūs laimėsite ir ne dėl to, jog jums pasiseks, o jūs būsit geresni“. Ir esu nustebęs. Mes laimėjome, nes buvome geresni, – sakė M. Barreto. - Po to, kai LFF taurės pusfinalyje sakiau, kad kitais metais žaisime supertaurėje ir daug žmonių iš to juokėsi. Kodėl tai pasakiau? Ne dėl to, kad esu burtininkas, o dėl to, jog šie vaikinai dirba sunkiai – daugiau nei bet kokia kita komanda Lietuvoje. Prašiau žaidėjų, kad nedarytų tokių didelių klaidų, kokios mums kainavo brangiai ankščiau. Ir jie jų nedarė.“ „Prieš finalą pasakiau žaidėjams, kad finalai yra ne tam, kad žaistume, o tam, jog laimėtume. Pasakiau, kad negalime paleisti šio šanso. Visi žino, kad fiziškai esame geriausia fiziškai pasiruošusi komanda Lietuvoje. Paskutinėmis minutėmis atsilikinėjome prieš „Jonavą“ 0:2, bet laimėjome 5:3. Ši pergalė nekeis mūsų požiūrio, mes toliau auginsime savo talentus ir ieškosime jų užsienyje. Žinoma, tai suteiks pasitikėjimo kovojant A lygoje. Mes toliau kovosime taip, kaip kovojome šiandien. Bet šiandien futbolo žemėlapis Lietuvoje pasikeitė“, – pridėjo portugalų specialistas. M. Barreto auklėtinis Vilius Armanavičius po mačo neslėpė džiaugsmo dėl pasiekto triumfo: „Sunku patikėti, emocijos yra nepakartojamos ir dėl to tu žaidi futbolą. Tai yra pirmas mano trofėjus ir tai tikrai nepakartojimas jausmas. Viską pavyko įgyvendinti su kaupu – įvykdėme trenerio sumanymus ir prašymus 100 procentų“. „Niekada neplanuojame žaisti antru numeriu, žaidžiame kaip lygūs su lygiais. Stengėmės aukštai spausti varžovus, neatsitraukėme ir neleidome jiems žaisti savojo žaidimo. Nesvarbu, prieš ką žaidžiame, planas buvo toks. Sunkiausia buvo po įvarčio, nes liko nedaug laiko ir buvo sunku išlaikyti persvarą. Atšvęsime simboliškai, nes mūsų laukia kitos rungtynės trečiadienį kovojant dėl išlikimo A lygoje“, – dėstė futbolininkas. Pirmą kartą pralaimėtojų pusėje esantis Vilniaus „Žalgirio“ treneris Valdas Dambrauskas po susitikimo pripažino, kad jo komandai nepavyko įgyvendinti savo planų ir pasveikino „Stumbro“ klubą. „Noriu pasveikinti „Stumbro“ žaidėjus, trenerius ir visą kolektyvą, kurie dirbo sunkiai dėl šios pergalės. Mūsų komandoje nusivylimas yra didelis, tikrai ne to tikėjomės čia važiuodami. Kaip bebūtų gaila, šiandien baigėsi pergalių taurėje serija, kurios analogų Lietuvoje nebuvo, bet manau, kad kitą sezoną „Žalgiris“ vėl galės pradėti seriją iš naujo“, – teigė strategas.  „Rungtynėms ruošėmės, žaidėjai bandė daryti tai, ką esame suplanavę, bet sužaidėme labai prastas rungtynes ir mums nesigavo absoliučiai nieko. Pirmajame kėlinyje turėjome kūrybos atakoje užuomazgų, bet antrajame kėlinyje buvome absoliučiai tušti. Laimi komanda, pralaimi treneris ir tik trenerio kaltė, kad jis nesugebėjo motyvuoti žaidėjų", - kalbėjo V. Dambrauskas. 