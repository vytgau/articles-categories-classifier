Anot tarptautinės kategorijos plaukimo trenerio Ramojaus Aniceto Kalyčio, R. Meilutytės būsena visiškai neaiški, nes treneris įžvelgia ne tik sveikatos, bet ir plaukimo problemas. Pasak kvalifikuoto trenerio, pagal paskutiniu metu demonstruojamus rezultatus, jeigu R. Meilutytė patektų į pusfinalį, būtų labai gerai, jei į finalą – tai prilygtų stebuklui. Remiantis lažybų bendrovės „Betsafe“ skaičiavimais, geriausios Lietuvos plaukikės tikimybė nugalėti pasaulio plaukimo čempionate – kukli. Nuskinti laurus 100 metrų distancijoje R. Meilutytės tikimybė siekia 3–4 proc., o 50 metrų distancijoje galimybė laimėti vertinama šiek tiek geriau, bet siekia vos 7–8 proc. Rūta Meilutytė plauks 50 ir 100 metrų krūtine bei 50 metrų laisvu stiliumi. Klausimų kelia ir trenerio pasirinkimas Jau antrą sezoną R. Meilutytės plaukimo rezultatai kiek prastesni nei įprasta. „Klausimų kyla ir dėl trenerio Pauliaus Andrijausko pasirinkimo. Jis patyręs sportininkas, bet kaip treneris yra jaunas ir neturi tarptautinio lygio patirties“, – teigia R. A. Kalytis. Pasak jo, kyla klausimas, ar buvo išanalizuotos ir įvertintos nesėkmingo olimpinio sezono klaidos, siekiant paruošti R. Meilutytę šiam pasaulio plaukimo čempionatui. R. Meilutytės ir buvusio trenerio Jonathano Ruddo keliai išsiskyrė 2016 metais, po Lietuvos plaukikei nesėkmingai susiklosčiusių Rio de Žaneiro olimpinių žaidynių. „Vienintelis Lietuvos sportininkas, kuriam pavykdavo išsikapstyti iš tokių duobių buvo Giedrius Titenis, bet tos duobės būdavo mažesnės“, – atkreipia dėmesį treneris. Iššūkis – greitis visą distanciją Vienas didesnių R. Meilutytės iššūkių yra greičio ištvermė. R. A. Kalytis pastebi, kad R. Meilutytei sunku išlaikyti greitį 50 ar 100 metrų ilgio distancijose. „Tai buvo matyti jau praėjusį sezoną, kai antroje distancijos pusėje R. Meilutytė sunkiai kontroliuodavo save ir pradėdavo plaukti netechniškai. Padidėdavo pasipriešinimas, kartu sportininkė eikvodavo daugiau energijos, labiau pavargdavo ir galiausiai neišlaikydavo tinkamo greičio iki finišo“, – teigia R. A. Kalytis. R. Meilutytės galimybes čempionate sunku vertinti dar ir dėlto, kad plaukimo technika galėjo būti pakeista. „Jau žiemą JAV, konsultuojantis su G. Sokolovu, plaukimo technika buvo truputį pakoreguota. Reikėtų atkreipti dėmesį, kad keičiant plaukimo techniką, sportininko rezultatai ne visada pagerėja. Tik vėliau tampa aišku, ar strategija pasiteisino, ar ne. Taigi, visiškai neaišku, kaip atsilieps R. Meilutytei plaukimo technikos korekcija“, – teigia plaukimo treneris. Čempionato favoritės demonstruoja itin gerus rezultatus Pastaruoju metu itin geri amerikietės Lilly King ir rusės Julijos Jefimovos rezultatai. „Čempionato favoritės yra šios: amerikietė L. King, rusė J. Jefimova ir švedė J. Johanson. Žinoma, čempionatas gali pateikti ir staigmenų: ant nugalėtojų pakylos galime išvysti naujokų“, – teigė plaukimo treneris. Pasaulio plaukimo čempionatas vyksta kas dvejus metus. 2015 metais Rusijos mieste Kazanėje 50 metrų distancijoje moterų turnyre laurus nuskynė švedė Jennie Johansson, R. Meilutytė liko ketvirta. 100 metrų distanciją greičiausiai įveikė J. Jefimova, R. Meilutytė liko antra. Šių metų pasaulio čempionato plaukimai prasidės nuo sekmadienio.