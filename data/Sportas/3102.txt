Visas aštuonerias pasaulio čempionato atrankos F grupės rungtynes pralaimėjusi Malta yra viena iš keturių Europos komandų, kurių taškų sąskaita iki šiol visiškai tuščia. Bet Viduržemio jūros salos futbolininkai tebeturi teorinę galimybę aplenkti netoli tepabėgusius lietuvius (5 tšk.). Grupės autsaiderių akistata Vilniuje praėjusiais metais įrodė, kad maltiečiai moka saugoti savo vartus. E. Jankausko auklėtiniai tuomet laimėjo 2:0, bet Fedoras Černychas jų gynybą pralaužė tik 76-ą min. Namuose Malta galbūt bandys pademonstruoti ir tai, ką sugeba atakuodama. O pulti šįkart jai teks sužeistą priešą – 0:3 Škotijai ir 0:4 Slovėnijai praėjusį mėnesį pralaimėjusioje Lietuvoje baigia išsivadėti futbolo atgimimo nuojautos, tvyrojusios atrankos ciklo pradžioje. „Buvo nemalonu pralaimėti tokiais rezultatais. Galbūt jie užgrūdins mus. Gerai, kad mėnuo greitai praėjo ir turime galimybę reabilituotis. Žinome ir gerbiame Maltos komandą. Tiek Vilniuje, tiek žaisdama su kitais varžovais namuose Malta parodė, kad su ja būna vargo. Bet mūsų tikslas – tik pergalė“, – pirmadienio rytą Vilniaus oro uoste laukdamas lėktuvo į pietus, teigė F. Černychas. Vis dėlto šešių nesėkmių iš eilės serija, kurios bendras įvarčių santykis 1:18, verčia susilaikyti nuo pernelyg optimistiškų prognozių. Komandos sudėtį šiek tiek atnaujinęs E. Jankauskas – taip pat atsargus. Dvikovose su Malta ir Anglija (spalio 8 d. Vilniuje) po pertraukos rinktinei atstovaus gynėjai Vytautas Andriuškevičius ir Tomas Mikuckis bei saugai Karolis Chvedukas ir Marius Papšys. Pastarasis nacionalinėje komandoje paskutinį kartą žaidė prieš penkerius metus. „Kai rezultatai nėra patenkinami, imi ieškoti naujovių. Vieta lentelėje dabar nebėra lemiamas rodiklis, todėl galima duoti progą naujiems žaidėjams“, – sakė treneris. Vis dėlto daugiau naujų veidų jis tiesiog neturi iš kur pašaukti. Todėl specialistas konstatuoja – kai lietuviškas futbolas tokios būklės, geras rezultatas ir lygiosios su Malta. – Po pastarųjų rungtynių Slovėnijoje sakėte, kad reikia užsidaryti ir dirbti. Bet rinktinei užsidaryti neišeina – žaidėjai per metus jai atstovauja tik kelias savaites. Ką turėjote omenyje? – DELFI paklausė E. Jankausko – Deja, su rinktine tikrai neužsidarysi. Tas pasakymas reiškia, kad mums reikia labai daug ko atsisakyti tam, jog žengtume žingsnį į priekį. Norint ką nors pasiekti, šiais laikais reikia labai daug paaukoti. Matyt čia turime spragą. Kelias – vienas, nedarydami daugiau nei dabar į viršų ir nepalypėsime. – Ar namuose Malta žais atviresnį futbolą nei Vilniuje? – Gali būti, namuose visos komandos nori turėti daugiau iniciatyvos. – Kaip bandysite motyvuoti žaidėjus nieko nebelemiančiai atrankos ciklo pabaigai? – Manau, kad svarbiausia šiuo metu neprarasti entuziazmo dėl skaudžių pralaimėjimų. Vyrai nori laimėti – kaip ir kiekvieną kartą. Nesėkmės palieka neigiamą poskonį, bet jos tik labiau stumia į priekį, noras laimėti tik dar didesnis. – Ar lygiosios Maltoje jums būtų teigiamas rezultatas? – Geriausias rezultatas – pergalė ir geras žaidimas. Bet žinant, kokios būklės yra mūsų futbolas, lygiosios išvykoje taip pat yra teigiamas rezultatas. Deja, bet tokia yra realybė. – Kaip vertinate permainas Lietuvos futbolo federacijoje? – Praėjo dar tik diena po naujo prezidento inauguravimo. Pažįstu Tomą Danilevičių labai gerai – mes kartu žaidėme, kartu augome. Žinau, kokio charakterio ir atsidavimo žmogus jis yra. Tikrai žinau, kad viską, kas yra jo valioje, jis įvykdys maksimaliai, kiek tik leis galimybės. 