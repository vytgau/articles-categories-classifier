Varžybos „Spa-Francorchamps“ trasoje gali būti labai intriguojančios ir susiklostyti netikėtai, nes sinoptikai prognozuoja, kad sekmadienį, lenktynių dieną, lis. Lietaus tikimybė vertinama 80 proc. Bendroje įskaitoje pirmauja „Ferrari“ narys Sebastinas Vettelis (202 taškai). Toliau rikiuojasi „Mercedes“ lenktynininkas Lewisas Hamiltonas (188), Valterri Bottas iš „Mercedes“ (169), „Red Bull“ atstovas Danielis Ricciardo (117), „Ferrari“ pilotas Kimi Raikkonenas (116). Komandų rikiuotėje pirmąją vietą užima „Mercedes“ (357), antrąją – „Ferrari“ (318). S. Vettelis pasidalijo mintimis, kaip „Ferrari“ komandai klsotėsi pirmoji 2017 metų sezono dalis. „Pirmoji pusė mūsų ekipai buvo produktyvi. Faktas tas, kad pastaruosius porą metų mūsų bolidas nebuvo geriausias. Tiesa ir ta, jog per tą laikotarpį buvome ne tokie geri tobulindami bolidą sezono metu. Tačiau šiemet matome kitą istoriją – komanda toliau progresuoja. Parengėme daug naujovių. Matome, kad konkurentai stengiasi kopijuoti mūsų techninius sprendimus. Man atrodo, tai geras ženklas – įrodymas, kad daug pasiekėme su nauju projektu. Toliau dirbame ties mūsų galimybių riba“, – kalbėjo vokietis. Pasak S. Vettelio, „Ferrari“ atstovai tiksliai žino, kaip reikia pagerinti bolidą. Normalu, kad mašinos greitis priklauso nuo trasos. Taigi pakilimai ir kritimai, čempionato lyderio teigimu, normalus dalykas. S. Vettelis Belgijoje, kur lenktynės vyksta nuo 1925-ųjų, yra nugalėjęs du kartus – 2011 ir 2013 metais. Pernai triumfavo Nico Rosbergas, kuris jau baigė karjerą „Formulės-1“ varžybose. Dusyk čia laimėjo L. Hamiltonas (2010 ir 2015 m.). Iš dabar lenktyniaujančių pilotų daugiausia kartų – keturis – Belgijoje pirmąją vietą užėmė K. Raikkonenas (paskutinį sykį – 2009 m.). Rekordas priklauso legendiniam Michaeliui Schumacheriui – 6 pergalės. „Spa-Francorchamps“ trasoje, kuri yra kalnuotoje vietovėje, pilotams reikės įveikti 44 ratus po 7,004 km – iš viso 308,052 km. Ne tik lenktynes, bet ir kvalifikaciją bei treniruotes rodys vaizdo transliacijų internetu platforma www.viaplay.lt bei „Viasat Sport Baltic“ kanalas. Transliacijų tvarkaraštis: rugpjūčio 25 d. 10.55 val. pirmoji treniruotė (www.viaplay.lt ir „Viasat Sport Baltic“; tiesiogiai), 14.55 val. antroji treniruotė (www.viaplay.lt ir „Viasat Sport Baltic“; tiesiogiai); 26 d. 11.55 val. trečioji treniruotė (www.viaplay.lt; tiesiogiai; nuo 12.15 val. – „Viasat Sport Baltic: tiesiogiai), 14.55 val. kvalifikacija (www.viaplay.lt; tiesiogiai). 21.30 val. kvalifikacija („Viasat Sport Baltic“; vaizdo įrašas); 27 d. 14.50 val. lenktynės (www.viaplay.lt ir „Viasat Sport Baltic“; tiesiogiai).