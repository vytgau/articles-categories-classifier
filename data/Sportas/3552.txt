Praėjusį sezoną būsimi „Dragūno“ varžovai Kroatijos pirmenybėse liko treti, tad „Dubrava“ – gana rimta oponentė. Problema, pasak klaipėdiečių trenerio Artūro Juškėno, yra ta, kad dar nespėta pasiekti optimalios sportinės formos. Įprastai sportininkai geriausią formą ima demonstruoti praėjus maždaug dviem mėnesiams nuo sezono pradžios. „Kviečiu visus Klaipėdos rankinio sirgalius atvykti mūsų palaikyti. Kroatijos rankinis turi gilias tradicijas, varžovai bus stiprūs. Norėdami kovoti su jais kaip lygūs su lygiais turime būti kuo geriau pasiruošę. Keletas rankininkų patyrė smulkių buitinių traumų, pora skundžiasi skausmais, nežinia, ar visi galės rungtyniauti. Jeigu turėtume daugiau laiko, visi spėtų pasitaisyti, bet jo trūkumas mums maišo visas kortas“, - kalbėjo A. Juškėnas. Treneris patikino, kad nenori, jog Europos rankinio sezonas baigtųsi vos prasidėjęs, tad „Dragūnas“ stengsis nugalėti kroatus ir žengti toliau. „Kol kas nekalbėkime apie tai, kas laukia kitame etape, pirmiau reikia laimėti namuose ir kuo geriau sužaisti išvykoje po savaitės, rugsėjo 9 dieną. Tikimės, kad po vasaros atostogų rankinio sirgaliai sugrįš ir tribūnos bus pilnos, o mes sulauksime triukšmingo palaikymo. Turbūt pagrindinis mūsų stimulas laimėti ir yra mūsų sirgalių palaikymas“, - sakė treneris. Ruošdamiesi sezonui, „Dragūno“ rankininkai ne tik treniravosi paplūdimyje, stadione, salėje, bet ir varžėsi tarptautiniuose turnyruose. Prieš keletą savaičių Latvijoje buvo sužaistos dvejos draugiškos rungtynės su Dobelės „Tenax“ ekipa, rugpjūčio viduryje Klaipėdoje laimėtas Rimanto Baltušio turnyras. Praėjusį savaitgalį klaipėdiečiai jėgas pasitikrino Estijoje, kur tarptautiniame turnyre rungtyniavo su Estijos, Rusijos, Suomijos komandomis. Kadangi jau tuomet komandai dėl traumų negalėjo padėti dalis sportininkų, klaipėdiečiai vienerias rungtynes laimėjo, dvejose turėjo pripažinti varžovų pranašumą.