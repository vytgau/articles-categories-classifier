Londono „Arsenal“ po Alexandre'o Lacazette'o įvarčio 14 min. pirmavo 1:0, tačiau aikštės šeimininkai dar tą patį kėlinį rezultatą išlygino – 29 min. pasižymėjo Ayoze'as Perezas (1:1). „Newcastle United“ pergalingą įvartį pelnė Mattas Ritchie (68 min.) ir rungtynės baigėsi 2:1. Tai pirmoji Niukaslo komandos pergalė namie prieš „Arsenal“ nuo 2005 metų. NUFC against Arsenal since 2005 Tai buvo jau penktasis iš eilės „Arsenal“ pralaimėjimas išvykoje. 2018 metais Londono ekipa lieka be taškų, iškovotų rungtynėse svečiuose. Nuo „Premier“ lygos ketvirtoje vietoje (dar garantuoja bilietą į Čempionų lygą) esančio „Tottenham Hotspur“ A. Wengero auklėtiniai atsilieka jau 13 taškų, o „Arsenal:“ ant kulnų lipa „Burnley“ su 52 taškais. Tiesa, dvikovoje su „Newcastle“ Londono komandos strategas tausojo savo pagrindinius žaidėjus – „Arsenal“ ketvirtadienį laukia Europos lygos pusfinalis su Madrido „Atletico“. „Nesugebėjome realizuoti savo šansų ir darėme neįsivaizduojamas klaidas, – po rungtynių kalbėjo A. Wengeras. – Tai yra mūsų sezono istorija. Turime 70 proc. kamuolio valdymą, 1:0, daugybę šansų ir stebimės, kaip vis tiek pralaimime. Tačiau šie žaidėjai yra geri, reikia pamiršti šią dvikovą ir sutelkti dėmesį į kitas rungtynes“. Daug kritikos sulaukiantis A. Wengeras ir jo kariauna bilietą į Čempionų lygą dar galėtų pelnyti ir laimėdama Europos taurę.