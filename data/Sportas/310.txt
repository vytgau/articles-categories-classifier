„Savo kelionių metu turėjau galimybę susipažinti su kitomis kultūromis ir visuomenėmis bei atrasti kitų būdų žiūrėti į pasaulį. Ši patirtis labai praturtina“, – Madride įsikūrusios JT institucijos paskelbtame pareiškime apie L. Messi paskyrimą sakė pats futbolininkas. „Džiaugiuosi, kad galiu prisijungti prie misijos, kurios tikslas – skatinti atsakingą turizmą“, – sakė penkis kartus FIFA Pasaulio metų žaidėjo apdovanojimą laimėjęs sportininkas, institucijai stiprinant savo kampaniją, skirtą sumažinti turistų daromą žąlą gamtai ir istorinėms vietovėms. „Atsakingu turizmu“ Pasaulio turizmo organizacija vadina turizmą, kuris „padeda padidinti šios srities naudą, mažinant galimą neigiamą poveikį aplinkai, kultūriniam paveldui ir bendruomenėms visame pasaulyje“. Šios institucijos vadovas Zurabas Pololikašvilis sakė, kad L. Messi sutikimas skatinti „teigiamas vertybes ir turizmo atnešamą naudą“ yra „didžiulė garbė“. „Messi yra unikalus sportininkas ir pavyzdys, kaip valios jėga ir nuolatiniu darbu pasiekiama gerų rezultatų“, – pridūrė jis. Šį „La Liga“ sezoną 30-ies metų futbolininkas yra daugiausiai įvarčių įmušantis žaidėjas. Jis pelnė 29 įvarčius ir yra laikomas geriausiu visų laikų puolėju Ispanijos prestižiškiausioje lygoje. Jis taip pat yra daugiausiai įvarčių įmušęs futbolininkas per visą „Barcelona“ ir Argentinos istoriją.