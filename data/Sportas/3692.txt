Organizatoriai pasaulio čempionato dalyviams parengė tikras orientacininkų lenktynes – trasoje visiems reikėjo žemėlapį keisti net 4 kartus, kuriuose punktai buvo skaidyti. Tik į finišą dalyviai iš tankų takelių tinklą turinčio Pasakų parko turėjo įveikti su penktuoju žemėlapiu vienodas atkarpas. Bendro starto lenktynės šiemet buvo pirmą kartą įtrauktos į čempionato programą kaip oficiali rungtis, tad pirmuosius medalių komplektus sporitninkai ir išsidalino čia, Vilniuje. 20,6 km distanciją su 37 ir beveik puse kilometro vertikalaus sukilimo naujoji pasaulio jaunimo čempionė V. Michnovič įveikė per 1 val. 15 min. Pati sportininkė pasakojo, kad kone visą trasą važiavo viena dėl išskaidytų žemėlapių: „Į pirmą punktą jau labai išsiskirstėme, o pasirinkau važiuoti ne taip kaip lyderė čekė (Veronika Kubinova – aut. past.), tad jau nežinojau kokia situacija“. Sportininkė pasakojo, kad kai įveikė keturis ratus ir reikėjo pasiimti paskutinį žemėlapį – trasos atkarpą – jau buvo labai susijaudinusi: „Rankos drebėjo, kojos drebėjo, pamačiau jau kaip atvažiuoja ir kitos dvi varžovės“, – pasakojo V. Michnovič, pridūrusi, kad neišvengusi orientavimosi klaidos, praleido varžoves prancūzę Matildą Sipos ir čekę Veroniką Kubinovą į priekį. Paskutinė atkarpa sportininkams į finišą jau buvo sudėliota iš tokių pačių punktų. Lietuvė pasakojo, kad atitrūkusi grupėje kartu su prancūze ir čeke ir važiavo toliau, tik pajutusi, kad turi dar jėgų – spurtavo. Likus keturiems punktams, lietuvė kartu mynė jau tik su prancūze – prieš finišo areną jai pavyko jos į priekį nepraleisti. Anot V. Michnovič – antros ir trečios vietos laimėtojos važiavo visą trasą kartu, kadangi visų penkių žemėlapių skaidymas sutapo. Kita Lietuvos atstovė Eglė Rubaževičiūtė buvo 12-ta (1:23:10 val.), o Austėja Kalvaitytė – 13-ta. Justė Umbrasaitė rikiavosi 21-oje pozicijoje, o Karolina Špukaitė – 27-oje. Tarp moterų – žingsnis iki medalio Moterų grupėje Algirda Zaliauskaitė buvo per žingsnį nuo medalių. Ketvirtoje pozicijoje finišavusi sportininkė savo pasirodymu yra patenkinta, tačiau galėjo realizuoti ir laipteliu aukštesnį rezultatą: „Po paskutinio žemėlapio keitimo visas savo priešininkes mačiau netoliese, tačiau pavyti nebepavyko. Likus keliems punktams pasivijau prancūzę (Gaelle Barlet – aut. past.), priekyje vedžiau aš. Tačiau tuomet sugalvojau pasikirsti į punktą per mišką – varžovė bėgti per mišką nusprendė kiek toliau, kas buvo labiau lošiamas variantas“, – apie tai kaip praleido progą finišo tiesiojoje dėl trečios vietos pakovoti su prancūze pasakojo A. Zaliauskaitė. Moterims reikėjo įveikti beveik 25 km po raižytą Griovių miško masyvą ir 42 kartus atsižymėti kontroliniuose punktuose. Ketvirtos vietos diplomo laimėtoja A. Zaliauskaitė distanciją įveikė per 1 val. 17 min. 10 sek. Lyderių rokiruotė įvyko tik prieš finišą. Į techniškai orientavimosi atžvilgiu sudėtingą paskutinį kontrolinį punktą neteisingai nuvažiavusi tuo metu pirmavusi rusė Olga Vinogradova (1:15:44 val.), prarado šansą pakartoti vakarykštį triumfą ant aukščiausio podiumo laiptelio. Priekyje jos įsiveržė britė Emily Benham ir finišavo pirma (1:14:42 val.). Kita Lietuvos atstovė Gabrielė Andrašiūnienė rikiavosi 7-oje pozicijoje, Karolina Mickevičiūtė-Juodišienė – 23-ioje, o Patricija Babrauskaitė – 36-oje vietoje. Tarp pabėgelių grupės lyderis paaiškėjo tik po fotofinišo Bendro starto lenktynėse stipriausiai vyrų grupei reikėjo įveikti beveik 30 kilometrų su 43 kontroliniais punktais ir 700 m vertikalaus sukilimo. Geriausiai tarp Lietuvos atstovų sekėsi Jonui Maišeliui, kuris užėmė 16-tą vietą. Lietuvio laikas buvo 1 val. 22 min. 15 sek. Kitas Lietuvos atstovas Donatas Mickus buvo 19-as, Regimantas Kavaliauskas 29-as, Julius Juodišius 35-as. Petras Andrašiūnas rikiavosi 46-oje pozicijoje, o Viliui Stankevičiui dėl techninių problemų trasos finišo pasiekti nepavyko. Dėl medalių kova vyko aršiai iki pat finišo. Kone vienu metu surinkę 43 kontrolinius punktus iš trasos grįžo net septyni sportininkai. Du Rusijos sportininkai, du iš Čekijos, italas, šveicaras ir danas sprintavo į paskutinį kalniuką finiše, tačiau į priekį įsiveržti visgi pavyko Italijos atletui Luca Dallavale. Jis užfiksavo 1 val. 20 min. 5 sek. laiką ir sekunde paliko už nugaros kitus sportininkus. Dėl kitų podiumo vietų aiškintis prireikė fotofinišo – po peržiūros buvo patvirtinta, kad šveicarui Simonui Braendliui atitenka sidabro medalis, Rusijos sportininkui Ruslanui Gritsanui – bronzos. Ketvirtoje vietoje liko čekas Jiri Hradilas, penktas – Griorijus Medvedevas, kurių visų laikai buvo užfiksuoti 1 val. 20 min. 6 sek. Tarp Lietuvos vaikinų geriausiai šiandien sekėsi Ignui Ambrazui, kuriam pavyko įkopti į geriausiųjų dešimtuką. Jis 27 km distanciją su 39 kontroliniais punktais įveikė per 1 val. 21 min. 29 sek. Kitas lietuvis Nojus Kalvaitis buvo 16-tas, Martynas Jurgaitis 19-tas, o Ąžuolas Macijauskas – 27-as. Kasparas Šulčys užėmė 32-tą poziciją, o Dovydas Šinkevičius – 36-tą. Jaunimo čempionu tapo danas Thomas Steinthal, kuris finiše už nugaros paliko ir buvo greitesnis už du kitus jį besivejančius Čekijos sportininkus: sidabro medalio laimėtoją Janą Haseką ir bronzos – Martiną Kantą. Trečiadienį pasaulio čempionatas tęsis estafetės rungtimi, varžybų arena bus toje pačioje vietoje, kaip ir šiandien – Salotės ežero. Startai prasidės nuo 9.30 val., vyrų elitas 10:50 val., o 11 val. – moterų startas.