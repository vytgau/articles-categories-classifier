K. Saito dopingo testas, imtas ne varžybų metu prieš olimpiadą, buvo teigiamas, praneša Sporto arbitražo teismas. 21-erių metų japonas dar nespėjo startuoti Pjongčango olimpinėse žaidynėse. Jo varžybos – 5000 m greitojo čiuožimo lenktynės trumpajame take – buvo numatytos antradienį. „Buvau šokiruotas šios naujienos, nes niekuomet nevartojau draudžiamų medžiagų“, – BBC teigia pats sportininkas. „Niekuomet nevartojau steroidų, todėl tikrai neturiu, ką slėpti. Man tikrai nereikėjo mesti svorio naudojantis medicina, – tikino K. Saito. – Neturėjau jokios motyvacijos vartoti dopingą. Noriu įrodyti savo nekaltumą, tačiau nenoriu būti kliūtis savo komandai, todėl turiu su tokiu sprendimu susitaikyti“. Suspenduotas japonas savanoriškai paliko olimpinį kaimelį ir lauks tyrimo pabaigos, kuomet jam bus skirta bausmė. K. Saito organizme rasta draudžiamoji medžiaga yra acetalozamidas – sintetinis diuretikų grupės vaistas, sulfamidų darinys. Acetalozamidas vartojamas įvairių ligų, nuo epilepsijos iki širdies nepakankamumo, atvejais, bet taip pat veikia kaip maskuojantis agentas, kuriuo galima nuslėpti sportininkų rezultatus gerinančius vaistus ar apsunkinti jų aptikimą. Žmogaus biologijos studentas K. Saito, kurio sesuo Hitomi taip pat varžosi Pjongčange, yra pirmas dopingo testo neišlaikęs japonų atletas žiemos olimpiadose, pranešta Japonijoje. Japonijos olimpinis komitetas antradienį Pjongčange rengia spaudos konferenciją dėl šio dopingo atvejo, kuris yra labai neparankus šaliai, organizuojančiai 2020 metų vasaros olimpiadą. Japonijos misijos vadovas Yasuo Saito sakė neįsivaizduojantis, kaip sportininko testas galėjo būti teigiamas. Anot jo, treniruočių stovykloje sausio 29 dieną testas buvo neigiamas, o visą likusį laiką K. Saito praleido su likusiais rinktinės nariais. „Minėtoji medžiaga Japonijoje praduodama tik su receptu, jos negausi iš po prekystalio“, - teigė Japonijos misijos vadovas. Pjongčango žaidynių metu planuojama atlikti apie 2500 dopingo kontrolės testų, 1400 iš jų - ne varžybų metu. Laikotarpį prieš olimpines žaidynes Pjongčange ženklino gausybė naujienų apie dopingą. Viso to viršūnė – Rusijos olimpinės rinktinės suspendavimas dėl rastų „didelio masto sisteminių manipuliacijų“ pažeidžiant antidopingo taisykles. 168 „švarūs“ Rusijos atletai gavo leidimą startuoti Pietų Korėjoje, tačiau čia varžosi su žyma „Olimpiniai atletai iš Rusijos (OAR). Per apdovanojimų ceremonijas jie stovės po olimpine vėliava ir girdės olimpinį himną. Kai kurie Rusijos atletai buvo padavę apeliaciją ir turėjo vilties net olimpinių žaidynių atidarymo dieną, tačiau Tarptautinis olimpinis komitetas jiems žalios šviesos taip ir neuždegė. Tarp tokių sportininkų, kurių olimpinė svajonė užgeso prasidėjus olimpiadai, buvo dar vienas čiuožėjas greitajame take – Viktoras Anas. Pietų Korėjoje gimęs atletas iš pradžių atstovavo savo šaliai, o vėliau tapo natūralizuotu Rusijos sportininku.