20-metė lietuvė pirmadienio popietę dalyvavo savo mėgstamoje 100 metrų plaukimo krūtine atrankoje, tačiau kiek nelauktai neprasibrovė į finalą. Išvakarėse iš dvigubai ilgesnės distancijos atrankos diskvalifikuota kaunietė šįkart užfiksavo 1:08,20 laiką ir galutinėje rikiuotėje liko vos devinta. Dėl medalio mūsiškė kovotų tik tuo atveju, jeigu bent viena dalyvė nuspręstų neplaukti finale. Verta pažymėti, kad būtent Rūtai, kartu su jamaikiete Alia Atkinson, priklauso šios rungties pasaulio rekordas. 2013-aisiais lietuvė užfiksavo 1:02,36 min. rezultatą. Įspūdingą rezultatą užfiksavo Danas Rapšys, kuris 200 metrų laisvuoju stiliumi nuplaukė per 1:42,28 sek. ir užėmė pirmą vietą. Tačiau įspūdingiausia šiame rezultate – laikas: lietuvis net 1,91 sek. pagerino sau pačiam priklausiusį šalies rekordą. Šioje rungtyje dalyvavo ir dar du mūsiškiai: Povilas Strazdas (1:47,19 min.) liko 21-as, o du varžovus aplenkęs Mantas Kaveckas (1:58,77 min.) – 57-as. Šio rungties finalas numatytas pirmadienį vakare. 200 metrų rungtyje plaukiant peteliške dalyvavo Deividas Margevičius (1:56,13 min.) ir Erikas Kapočius (2:12,27 min.), tačiau abu liko už finalo borto. Pirmasis plaukikas galutinėje rikiuotėje užėmė 12-ą, o antrasis – paskutinę, 31-ąją vietą. Identišką nuotolį, tik nugara, plaukė Ieva Jacevičiūtė. Visgi lietuvė vieninteliame kvalifikaciniame plaukime tarp devynių dalyvių liko paskutinė ir finale plaukti galėtų nebent atsisakius vienai iš varžovių. Mūsiškės laikas (2:21,65 min.) už aštuntoje vietoje likusios olandės buvo beveik 11 sek. prastesnis. Nepasisekė ir pasaulio čempionate sužibėjusiam Andriui Šidlauskui, kuris 50 metrų nuotolį plaukdamas krūtine įveikė per 27,26 sek. ir atrankoje liko 15-as tarp 41-o startavusio atleto. Tokio paties nuotolio atrankos laisvuoju stiliumi plaukime dalyvavusios Neringa Černiauskaitė (26,46 sek.) ir Meda Kulbačiauskaitė (26,53 sek.) sienelę palietė viena paskui kitą. Pirmoji galutinėje rikiuotė liko 33-ia, antroji – 34-a tarp 35-ių startavusių sportininkių. Trys lietuvės startavo ir 100 metrų plaukimo peteliške atrankoje, tačiau jos liko paskutiniųjų trejete. M. Kulbačiauskaitė (1:05.07 min.) buvo 26-a, Dominyka Rapšytė (1:05,34 min.) – 27-ta, o I. Jacevičiūtė (1:07,11 min.) – 28-ta. Atrankos barjero trys Lietuvos plaukikai neįveikė ir 100 metrų nugara rungtyje. Gytis Stankevičius (53,26 sek.) užėmė 18-ą vietą, Alanas Tautkus (55,93 sek.) – 30-tą, o Arijus Pavlidi (56,88 sek.) – 33-ią. Iš viso į finalą prasibrauti bandė 36 sportininkai. Dvi paskutines vietas tarp 22-iejų dalyvių 400 metrų plaukimo laisvu stiliumi atrankoje pasidalino Viktė Labanauskaitė (4:27,78 min.) ir N. Černiauskaitė (4:36,02 min.). „Lėtesniuose“ 400 metrų kompleksiniu būdu plaukimuose dalyvavęs E. Kapočius nuotolį įveikė per 4:34,39 min. ir aplenkęs vieną varžovą užėmė 10-ą vietą.