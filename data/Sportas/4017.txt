Stipresniame aštuonių komandų turnyre dalyvavusios abi Lietuvos ekipos grupėse sužaidė skirtingai. „Baltrex-Šiauliai“ B grupėje 22:7 nugalėjo „Black Dragon“ (JAV) ekipą, 22:7 pranoko „Sodertalje Rugby“ (Švedija) komandą, po dramatiškos kovos 10:12 nusileido „Stockholm Exiles“ (Švedija) klubui ir užėmė antrąją vietą. „Vairo-Kalvio“ regbininkai A grupėje 0:57 neatsilaikė prieš turnyro favoritę Škotijos „Projecx Waterboys“ komandą, 0:22 nusileido „Beavers“ (Uzbekistanas) ekipai, 28:7 nugalėjo „Exiles Babas“ (Švedija) klubą bei liko trečioje pozicijoje. Tai reiškia, kad abu Lietuvos klubai turėjo susitikti jau ketvirtfinalyje. Kaip visada karšta ir intriguojantis Šiaulių regbio derbis baigėsi dramatiška „Baltrex-Šiaulių“ pergale 19:15. „Vairas-Kalvis“ pirmavo didžiąją laiko dalį, bet paskutinėmis sekundėmis „Baltrex-Šiauliai“ surengė rezultatyvią ataką ir išplėšė pergalę bei kelialapį į pusfinalį. „Baltrex-Šiauliai“ vėliau pusfinalyje 0:24 pralaimėjo „Projecx Waterboys“ ekipai ir tenkinosi bronzos medaliais. Škotijos klubas finale 24:5 įveikė „Stockholm Exiles“ komandą ir tapo čempionu. „Vairas-Kalvis“ pusfinalyje dėl 5-8 vietų 40:0 sutriuškino „Sodertalje Rugby“ komandą, o mače dėl 5 pozicijos 28:12 įveikė „Black Dragon“ ekipą. Už penktą vietą šiauliečiams atiteko „Plate“ trofėjus. Netrukus didžiojo regbio sezonas prasidės ir Lietuvoje. „Top“ lygos startas – rugpjūčio 17 dieną.