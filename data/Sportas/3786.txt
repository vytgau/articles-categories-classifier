Taipėjuje vykstanti Universiada vyks jau 29 kartą, o Lietuvos sportininkai savo šalį šiame renginyje atstovaus jau 13 kartą. Specialiai universiadai pastatytame miestelyje įsikurs virš 5000 atletų iš 141 šalies. Pačiame mieste jaučiamas nemažas ažiotažas dėl artėjančios Universiados. Į jos atidarymo ir uždarymo ceremonijas bilietai jau išpirkti. Lietuvos studentų sporto asociacijos prezidentas Česlovas Garbaliauskas dėl delegacijos sudėties ir džiaugėsi, ir buvo kategoriškas. „Džiugu, kad į Universiadą atvyko viena iš gausiausių delegacijų, tačiau nėra nė vieno vadinamo turisto, visi atletai gali nudžiuginti gerais rezultatais. Jei būtų atvykęs disko metikas Andrius Gudžius, kuris ruošiasi Deimantinės lygos varžyboms, ir plaukikas Simonas Bilis, būtų galima sakyti, kad surinkome stipriausią įmanomą rinktinę. Į Universiadą atvyko gausi 21 lengvaatlečio rinktinė, kurioje yra pasaulinio lygio žvaigždė ir 2015 metų Universiados čempionė Airinė Palšytė iš kurios visi tikisi aukštų rezultatų. Be jos, po pasaulio čempionato, geros sportinės formos atvyko plaukikai, kurie tikrai namo nevyks tuščiomis. Na ir labai šiais metais nudžiugino Lietuvos krepšinio federacijos požiūris į šią Universiadą, kuri čia atvežė rezervinę rinktinę ir tikrai sieks aukščiausių tikslų." Prieš dvejus metus Pietų Korėjoje vykusioje Universiadoje lietuviai iškovojo 5 aukso, 1 sidabro ir 3 bronzos medalius.