Papildomo patrauklumo šiam čempionatui prideda ir Europos tinklinio konfederacijos (CEV) taisyklės, kurios reiškia, kad nacionalinių pirmenybių nugalėtojai iškovos teisę dalyvauti 2018 metų Europos sniego tinklinio čempionate, kovo 23-25 dienomis vyksiančiame Austrijos kalnuose.  „Tokios CEV taisykles nacionalinius čempionatus padaro labai patrauklius. Tampa aišku, kad visos šalys tokius čempionatus organizuos, todėl pats Europos čempionatas bus labai stiprus ir jame dalyvauti bus labai nelengva, – mintimis dalinosi Lietuvos tinklinio federacijos (LTF) prezidentas Darius Čerka. – Paplūdimio tinklinyje, norint patekti į Europos čempionato finalinį etapą, reikia dalyvauti daug turnyrų, rinkti reitingo taškus. O čia, kaip pirmam sniego tinklinio Europos čempionatui, yra keliama vienintelė sąlyga – šalių čempionai pelno teisę dalyvauti Senojo žemyno pirmenybėse“. Rengti Lietuvos sniego tinklinio čempionatą taip pat pretendavo Vilnius (Liepkalnis), Druskininkai ir kiti miestai, bet buvo pasirinkta tinkliniu garsėjanti Jonava. Čia taip pat šiemet vyks Lietuvos salės tinklinio finalinės kovos. Pasak LTF prezidento, nors ši žiema kol kas nėra itin balta, sniego per varžybas neturėtų pritrūkti. „Jonava buvo labai suinteresuota rengti čempionatą, o taip pat čia vyks ir „Lteam“ olimpinė diena. Mes matome didelį susidomėjimą iš šio miesto, kuris išpildo visas mūsų sąlygas dėl čempionato organizavimo. Jeigu žema pašykštės sniego, tai Jonava turi sniego patrankas, todėl varžybos tikrai turėtų įvykti“, – dėl sniego trūkumo nesibaimino D. Čerka. Tarptautinė tinklinio federacija (FIVB) ir Tarptautinis olimpinis komitetas (IOC) jau pasirašė ketinimų protokolą dėl sniego tinklinio įtraukimo į olimpinių žaidynių programą. Tai smarkiai pakėlė šio sporto populiarumą, o tarptautiniai turnyrai Europoje jau susilaukia didelio žiūrovų dėmesio. „Ambicijos sniego tinklinyje yra labai didelės. Derybos tarp FIVB ir IOC jau vyksta. Po kelerių metų sniego tinklinis turėtų būti kaip parodomoji sporto šaka, o vėliau ir įtraukta į oficialią olimpinių žaidynių programą. IOC supranta, kad žiemos olimpinėms žaidynėms reikia atrakcijų, nes žaidimų sporto šakų jose trūksta, o tinklinis tikrai papuoštų tą renginį“, – pasakojo D. Čerka. LTF prezidentas mano, kad Lietuvos sniego tinklinio čempionate turėtų dominuoti tie žaidėjai, kurie daugiausiai laiko sportuoja paplūdimio tinklinį. Būtent šios sporto šakos yra labai panašios. Savo jėgas Lietuvos čempionate ketina išmėginti ir LTF generalinis sekretorius, buvęs vienas geriausių Lietuvos salės tinklinio žaidėjų Andrius Gaidys. „Sniego tinklinio principai iš esmės sutampa su paplūdimio tinklinio, todėl favoritais turėtų būti tie, kurie specializuojasi būtent paplūdimio tinklinyje. Tokie įgūdžiai labiau tinka sniego tinkliniui, o ir kamuolys toks pat, taisyklės praktiškai identiškos“, – teigė D. Čerka. Registracija į pirmąjį Lietuvos sniego tinklinio čempionatą vyks iki sausio 16 dienos. Jonavoje sniego tinklinį bus galima išvysti ne tik Lietuvos pirmenybių metu. Jau vasario 3 dieną čia vyks „LTeam“ olimpinio žiemos festivalio sniego tinklinio turnyras, kuriame gali dalyvauti visi norintys.