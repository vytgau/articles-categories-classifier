Pasak kai kurių „Formulės-1“ specialistų, Singapūre galima sulaukti staigmenų. Jei sekmadienį, lenktynių dieną, lis, netikėtumų gali būti dar daugiau. Abiejose pirmosiose treniruotėse greičiausias buvo „Red Bull“ komandos pilotas australas Danielis Ricciardo. Pirmojoje treniruotėje „Ferrari“ narys S. Vettelis liko antras, o L. Hamiltonas iš „Mercedes“ ekipos į pirmąjį trejetą nepateko. Antrojoje treniruotėje toks pat likimas ištiko vokietį, o britas užfiksavo trečią rezultatą. „Diena praėjo sklandžiai. Mums nekilo jokių problemų. Buvo labai karšta, tokiomis sąlygomis važiuoti itin sunku. Kita vertus, bolido sukibimo su trasa lygis buvo neblogas. Mes per treniruotes buvome arti lyderių ir tuo pačiu sugebėjome pagerinti mašinos darbą. Singapūre labai greiti „Red Bull“ pilotai. Jie čia to paties lygio kaip ir „Ferrari“ lenktynininkai. Taigi mums reikia daug dirbti, bet nemanau, kad mūsų tikslas nepasiekiamas“, – kalbėjo L. Hamiltonas. S. Vettelis per treniruotę vos neatsitrenkė į sieną po dešimtojo posūkio. „Diena nebuvo ideali. Pasisekė, kad galėjau tęsti treniruotės važiavimą. Mano bolido balansas nebuvo optimalus. Tiesa, esu įsitikiinęs, kad pavyks jį sureguliuoti. Kol kas nesu patenkintas esama situacija. Kai balansas nekoks, tau trūksta pasitikėjimo valdant mašiną“, – sakė vokietis. „Marina Bay“ trasa driekiasi miesto gatvėmis. Lenktynės vyksta sutemus esant dirbtiniam apšvietimui. Pilotams reikės įveikti 61 ratą po 5,065 km – iš viso 308,828 km. Sinoptikai prognozuoja, jog yra 40 proc. tikimybės, kad sekmadienį lis. Šeštadienį lietaus tikimybė labai menka. Per lenktynes turėtų būti maždaug 25 laipsiniai šilumos. Pernai Singapūre nugalėjo vokietis Nico Rosbergas iš „Mercedes“. Jis po praėjusio sezono baigė karjerą. Iš dabar besivaržančių lenktynininkų daugiausia kartų – keturis – čia triumfavo S. Vettelis (2011, 2012, 2013 ir 2015 m.). L. Hamiltonas šventė pergalę du sykius (2009 ir 2014 m.). Lenktynės Singapūre vyks 18-tą kartą. Šio sezono bendroje įskaitoje L. Hamiltonas turi 238 taškus, o jam ant kulnų lipantis S. Vettelis – 235. Ne tik lenktynes, bet ir treniruotes bei kvalifikaciją rodo vaizdo transliacijų internetu platforma www.viaplay.lt ir „Viasat Sport Baltic“ kanalas.