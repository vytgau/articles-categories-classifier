„Kiekvienam teisėjui, nesvarbu vyrui ar moteriai, yra svajonė dirbti Bundeslygos rungtynėse. Sunkiai siekiau šio tikslo ir esu labai laiminga, kad komisija išreiškė pasitikėjimą minimi. Profesionalumo principas galioja ir teisėjų profesijoje“, – džiaugėsi B. Steinhaus. Teisėjo dukra savo karjerą pradėjo nuo Vokietijos moterų futbolo 1999 metais. B. Steinhaus 2005 metais gavo oficialų statusą kaip FIFA teisėja, o 2007 metais pradėjo darbą antrame šalies divizione. Čia ji taip pat buvo pirmoji moteris-teisėja šių varžybų istorijoje. B. Steinhaus taip pat buvo kviečiama darbuotis moterų pasaulio ir Europos futbolo čempionatuose, teisėjavo 2012 metų Londono olimpiados finale tarp JAV ir Japonijos futbolininkių. Šių metų birželį jos švilpukas aidėjo moterų Čempionų lygos finale tarp „Lyon“ ir „Paris Saint-Germain“ ekipų. Per 80 rungtynių Vokietijos antrame divizione B. Steinhaus nesulaukė nė vieno priekaišto dėl savo darbo išskyrus vieną incidentą. 2015 metais, kai ji pašalino iš aikštės Keremą Demirbay, saugas jai tarė: „Moterims nėra vietos vyrų futbole“. K. Demirbay už savo poelgį sulaukė griežtos kritikos ir penkerių rungtynių diskvalifikacijos. Diuseldorfo klubas privertė saugą teisėjauti mergaičių futbolo rungtynėse, kad šis gerai išmoktų gautą pamoką. Futbolininkas už savo repliką atsiprašė viešai ir pačios B. Steinhaus. Jis tikino buvęs nepaprastai laimingas, kai ši priėmė jo atsiprašymą. Panašu, kad 24-ių metų saugas ateinantį sezoną vėl susitiks su B. Steinhaus, jeigu jai teks teisėjauti Hofenheimo komandos rungtynėse. Moteris suvokia, kad su ja gali būti elgiamasi kitaip nei su kitais teisėjais. Per Vokietijos taurės rungtynes tarp Miuncheno „Bayern“ ir „Chemnitzer FC“ prancūzas Franckas Ribery statydamas kamuolį atrišo B. Steinhaus batų raištelį. Ji nusijuokė ir „Bayern“ saugą pora kartų draugiškai pakumščiavo. Vėliau daug kam kilo klausimas, ar F. Ribery būtų atrišęs batų raištelį, jei būtų teisėjavęs vyras, o ne moteris. „Ji juokėsi, tai tik pozityvus pokštas. Tačiau visuomet turi gerbti kitą“, – tikino prancūzas. 