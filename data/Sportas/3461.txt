Startinėje lietuvių sudėtyje nuo rungtynių su Škotija įvyko du pasikeitimai – gynybos linijoje Georgą Freidgeimą pakeitė Linas Klimavičius, o po diskvalifikacijos sugrįžęs Nerijus Valskis užėmė Artūro Žulpos vietą vienuoliktuke. Rungtynių pradžioje daugiau veiksmo vyko Lietuvos aikštės pusėje ir Ernestas Šetkus kelis kartus turėjo sulaikyti pavojingus perdavimus iš krašto. 17 minutę pirmą rimtą progą įmušti turėjo slovėnai. Po perdavimo iš krašto Josipas Iličičius smūgiavo nieko netrukdomas baudos aikštelėje, bet prašovė virš vartų. 24 minutę į lietuvių vartus buvo skirtas vienuolikos metrų baudinys, kai Linas Klimavičius prasižengė prieš varžovą baudos aikštelėje. Prie kamuolio stojęs J. Iličičius suklaidino E. Šetkų ir tiksliai smūgiavo į dešinį vartų kampą. Per pirmą mačo pusę lietuviai taip nei karto nesmūgiavo į varžovų vartus bei nekėlė nei vieno kampinio. Tuo tarpu slovėnai atliko 7 smūgius, iš jų 4 skriejo į vartų stačiakampį bei kėlė du kampinius. 60 minutę į Lietuvos vartus buvo skirtas antras vienuolikos metrų baudinys po to, kai Ernestas Šetkus varžovų kontratakoje pargriovė oponentą. J. Iličičius dar kartą stojo realizuoti smūgio ir vėl tai padarė užtikrintai. Po kelių minučių Edgaras Jankauskas nusprendė įlieti šviežio kraujo į žaidimą ir į aikštę įleido Luką Spalvį, kuris pakeitė Nerijų Valskį ir tai leido mūsų komandai būti šiek tiek lankstesniems puolime. 68 minutę realiausią progą įmušti turėjo Fiodoras Černychas. Jis įsiveržė į baudos aikštelės kraštą ir bandė pasiųsti kamuolį į dešinį vartų kampą, bet Janas Oblakas atrėmė Lietuvos kapitono šūvį. Po minutės L. Spalvis kampinio situacijoje galva smūgiavo į dešinį vartų kampą, bet vartininkas sugavo kamuolį. Lietuvai visgi nepavyko surasti priešnuodžių varžovų gynybai, o 82 minutę Slovėnija pelnė trečią įvartį rungtynėse. Po gražios kombinacijas Benjaminas Verbičius įsiveržė į baudos aikštelę bei perkėlė kamuolį per E. Šetkų į vartus. Tiksint paskutinėms minutėms slovėnai užtvirtino savo pergalę ketvirtu įvarčiu, kai Valteris Birsa atliko slalomą tarp Lietuvos gynėjų ir pasiuntė kamuolį į kairįjį vartų kampą. Lietuva jau penkerias atrankos ciklo rungtynes negali iškovoti taškų. Paskutinį kartą mūsiškiai pergale džiaugėsi prieš 11 mėnesių, kai namuose 2:0 (0:0) palaužė grupės autsaiderę Maltą. Vėliau sekė keturios iš eilės nesėkmės. Per paskutinius penkis mačus mūsiškiai praleido net 15 įvarčių, o pelnė vos vieną. Mūsiškių sąskaitoje po 8-ių rungtynių – 5 taškai. Tuo tarpu slovėnai su 14 taškų dar kovoja dėl antrosios vietos grupėje. Rungtynių statistika Slovėnija – Lietuva 4:0 (1:0). Liublianos „Stožice“ stadionas. Teisėjas – István Kovács. Įvarčiai: 25 min. J. Iličič (11 m), 61 min. J. Iličič (11 m), 82 min. B. Verbič, 90 min. V. Birsa. Įspėti: 24 min. Linas Klimavičius (Lietuva), 26 min. Vykintas Slivka (Lietuva), 42 min. Boštjan Cesar (Slovėnija), 51 min. Darvydas Šernas (Lietuva), 59 min. Benjamin Verbič (Slovėnija), 84 min. Egidijus Vaitkūnas (Lietuva). Lietuva: Ernestas Šetkus, Valdemaras Borovskis, Tadas Kijanskas (79 min. Edvinas Girdvainis), Linas Klimavičius, Egidijus Vaitkūnas, Mantas Kuklys, Vykintas Slivka, Fedoras Černychas, Arvydas Novikovas, Darvydas Šernas (80 min. Ovidijus Verbickas), Nerijus Valskis (65 min. Lukas Spalvis). Atsargoje: Emilijus Zubas, Vytautas Černiauskas, Markas Beneta, Georgas Freidgeimas, Modestas Vorobjovas, Vaidotas Šilėnas, Artūras Žulpa, Mindaugas Grigaravičius, Deivydas Matulevičius. Kamuolio kontrolė (Slovėnija – Lietuva): 61 proc. – 39 proc. Kampiniai: 7 – 3. Smūgiai į vartus: 14 – 5. Smūgiai į vartų plotą: 10 – 3. Pražangos: 15 – 20. Nuošalės: 2 – 2.    Pirmasis mačas tarp šių rinktinių Vilniuje baigėsi kovingomis lygiosiomis 2:2 (2:0), nors iki 77 min. lietuviai pirmavo 2:0. Tame mače pasižymėjo Fiodoras Černychas (32') ir Vykintas Slivka (35'), svečių gretose įvarčius pelnė Rene Krhinas (77') ir Bostjanas Cesaras (90'). F grupėje šį vakar Škotija namuose 2:0 įveikė taškų neturinčią Maltą, anglai Londone 2:1 palaužė slovakus. #WCQ | FT Group F England 2-1 Slovakia🇸🇰 Scotland 2-0 Malta🇲🇹 🇸🇮Slovenia 4-0 Lithuania🇱🇹https://t.co/SpQDWJq93q pic.twitter.com/IYD8WgzU8h— #WCQ (@FIFAWorldCup) September 4, 2017  *** Primename, kad 2018 m. planetos pirmenybės vyks Rusijoje, o kelialapius į finalinį turnyrą be šeimininkų rusų turi Belgijos, Brazilijos, Irano, Meksikos ir Japonijos rinktinės. Pasaulio čempionato Europos zonos atrankos varžybose dalyvauja 52 komandos, suskirstytos į devynias grupes. Į pasaulio čempionatą pateks grupių nugalėtojai, o aštuonios geriausios antrąsias vietas užimsiančios rinktinės dėl likusių keturių kelialapių kovos atkrintamosiose varžybose.