Penktus metus augančiame renginyje planuojama sulaukti daugiau nei 7000 žiemos sporto entuziastų. Paskutiniame LTeam olimpiniame žiemos festivalyje lankėsi apie 6000 žmonių. „Su LTeam renginiais kiekvienais metais važiuojame vis į kitą miestą. Šį principą pritaikėme ir LTeam olimpiniam žiemos festivaliui. Skirtingi miestai mato galimybes ir naudą bendradarbiauti su mumis, todėl interesai iš konkrečių savivaldybių mums labai padeda apsispręsti, kur ir kuriais metais vyks festivalis. Šiais metais didžiulį susidomėjimą parodė sportui neabejinga Jonava. Pasiekti šį miestą patogu iš bet kurios Lietuvos vietos. Renginys kasmet auga, augimo tikimės ir šiais metais. O dalyvius siekiame nustebinti turnyrų įvairove, sporto šakų ir pramogų gausa. Vis dėlto tai yra pramoginė šventė šeimai, miestui, bendruomenėms ir sportininkams,“- sako renginį organizuojančio Lietuvos olimpinio fondo direktorius Vitalijus Vasiliauskas. LTeam olimpinio žiemos festivalio dalyviai rungsis „Winter Challenge“ varžybose, olimpinės mylios, 5 ir 10 km bėgimuose, varžysis ledo alpinizmo varžybose „Ledo kirtis 2018“, žais kerlingą ir bavarišką akmenslydį, lenktyniaus olimpinės mylios šliuožime lygumų slidėmis, keliaus į Snaigės bei Šiaurietiško ėjimo žygius, lavins ledo ritulio įgūdžius. Šventės dalyvius ir žiūrovus linksmins pramoginis sporto talismanų turnyras. Pirmą kartą renginio istorijoje vyks Sniego tinklinio turnyras, esant sniegui ir tinkamam orui – greitojo nusileidimo kalnų slidėmis varžybos bei parodomieji greitojo čiuožimo važiavimai. LTeam žiemos festivalyje planuojami ir aštuonių sporto šakų Lietuvos Mokyklų Žaidynių finalai. Tradiciškai renginį vainikuos populiariausių atlikėjų koncertas. „Per tiek metų prisitaikėme prie klimato ir gebame pateikti šventės formatą, kuris gali vykti bet kokiu oru. Tad drąsiai pareiškiu, kad žiema į Jonavą tikrai užsuks,“- šypsosi V. Vasiliauskas. LTeam olimpinio žiemos festivalio dalyvio pasas, leidžiantis išbandyti visas rungtis, sporto šakas bei pramogas – nemokamas. Festivalio metu aktyviai sportuojantys galės varžytis ir mokamose „Winter Challenge“, bėgimo ir kt. varžybose. Registracija – www.lteam.lt/renginiai. LTeam yra olimpinė Lietuvos rinktinė. Tai didžiausia Lietuvos komanda, visos Lietuvos komanda, vienijanti stipriausius šalies sportininkus, iš viso – apie 300 atletų. Olimpinę Lietuvos rinktinę simbolizuoja LTeam ženklas – ąžuolo lapas. Tai tautos vienybės, stiprumo, patriotiškumo simbolis.