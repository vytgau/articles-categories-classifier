„Iš tiesų aš gimiau Šiauliuose, bet po trejų metų šeima persikėlė į Vilnių. Būdamas 10-ies sostinėje pradėjau lankyti futbolo treniruotes, kurios vyko tuometinėje „Žalgirio“ futbolo mokykloje. Kuomet 1987 m. tėvai persikėlė į Kauną, patekau Algirdo Gruzdo grupę. Daug dirbau ir individualiai, sparčiai tobulėjau ir sulaukęs 16-os jau žaidžiau su vyrais Kauno „Bangos“ ekipoje. Vis dėlto, po kelių metų grįžau į Vilnių ir apsivilkau „Žalgirio“ aprangą“, – prisiminimais dalinosi A.Skarbalius. Per tris „Žalgirio“ gretose praleistus sezonus A. Skarbalius iškovojo du Lietuvos čempiono titulus ir tris kartus kėlė į viršų Lietuvos futbolo federacijos taurę. Pergalių ir titulų netrūko ir kitose karjeros stotelėse: 1995 m. su Kauno „Inkaru“ jis tapo šalies čempionu ir taurės turnyro nugalėtoju, o žaisdamas Kopenhagos „Brondby“ ekipoje per dešimtmetį iškovojo net penkis čempiono titulus bei tris kartus triumfavo taurės varžybose. Baigęs profesionalaus futbolininko karjerą A. Skarbalius treniravo įvairius Danijos futbolo klubus. taip pat nepamiršo ir Lietuvos futbolo reikalų. Bendradarbiaudamas su Lietuvos futbolo federacija jis rengė specialius kursus šalies vaikų ir jaunimo treneriams, supažindino juos su nauja treniruočių metodika. A. Skarbalius taip pat glaudžiai bendradarbiavo su Kauno „Inkaro“ ir Utenos „Utenio“ klubais. Utenoje jis ne tik konsultavo jaunuosius futbolininkus rengiančius trenerius, bet ir užėmė futbolo akademijos techninio vadovo postą. „Aš tiesiog gyvenu futbolu. Po to, kai šių metų liepą atsisveikinau su „Brondby IF“ klubu, pasinėriau į kitą futbolo veiklą: kartu su kolegomis vedėme seminarus futbolo treneriams, organizavome specialius kursus, tęsėme bendradarbiavimą su „Uteniu“, Lietuvos futbolo federacija, jaunimo treneriais. Tad veiklos tikrai netrūko. Be abejo, dabar teks visas jėgas skirti „Žalgirio“ reikmėms, o jei liks šiek tiek laisvo laiko, savo žiniomis padėsiu ir Utenos futbolo akademijos treneriams“, – teigė A. Skarbalius. Vis dėlto, pasak A. Skarbaliaus, dabar jo didžiausias noras – papildyti trofėjų galeriją su „Žalgirio“ klubu. „Svajojau apie darbą „Žalgiryje“. Nuo mažens norėjau būti treneriu, o Lietuvoje „Žalgiris“ buvo ir yra pajėgiausia šalies komanda. Tad labai tikiuosi, kad dabar galėsiu ir pats prisidėti prie naujų „Žalgirio“ pergalių. Reikia tik džiaugtis, kad „Žalgiris“ yra ambicinga komanda, kiekvienais metais norinti laimėti visus trofėjus. Tad šiuo atžvilgiu mūsų tikslai sutampa. Aišku, ne visada pavyksta įgyvendinti išsikeltus tikslus, bet svarbiausia – turėti ambicijas, norą, ir sugebėti perteikti žaidėjams supratimą, kaip svarbu žaidžiant „Žalgiryje“ siekti pačių aukščiausių tikslų“, – kalbėjo po 23 metų pertraukos į legendinį Lietuvos futbolo klubą sugrįžęs futbolo specialistas. Ketverius metus pergales įvairiose Lietuvos futbolo varžybose skynęs „Žalgiris“ naują sezoną pradės be įprastinių titulų. Lietuvos čempionų taurę iš žalgiriečių perėmė Marijampolės „Sūduva“, o LFF taurę – Kauno „Stumbras“. Šios komandos kitų metų pradžioje tarpusavyje išsiaiškins ir naują Supertaurės savininką.   „Visi suprantame, kad šis sezonas „Žalgiriui“ buvo nesėkmingas. Tačiau esminis klausimas – kaip greitai klubas atsitiesia po nesėkmės. Geresni ar blogesni periodai būna visiems futbolo klubams. Turiu pasakyti, kad aš netgi džiaugiuosi tokia sezono baigtimi, nes ji rodo, jog Lietuvos futbole „Žalgiriui“ atsiranda rimti konkurentai. Tuo pat metu patobulėjo ir mažesni klubai, tuo irgi reikia tik džiaugtis. Visa tai neleidžia ir „Žalgiriui“ užmigti ant laurų, stumia jį į priekį ir verčia tobulėti“, – konstatavo A. Skarbalius. Nors į pirmą treniruotę žalgiriečiai susirinks tik sausio 8 dieną, tačiau pasak A. Skarbaliaus, nematomas darbas jau vyksta – nagrinėjama komandos sudėtis, derinami pasirengimo sezonui planai. Kalbėdamas apie galimas žaidimo filosofijos permainas, A.Skarbalius sakė, kad reikėtų atrasti aukso vidurį tarp grožio ir rezultato. „Iš principo, mano filosofija – įmušti daugiau įvarčių nei priešininkai. O koks bus būdas? Toks klubas kaip „Žalgiris“ turi propaguoti malonų akiai futbolą, kokį nori matyti mūsų fanai. Kita vertus, bus sunkių rungtynių su pajėgiais varžovais ne tik Lietuvoje, bet ir Europos taurėse, kuomet siekiant rezultato žaidimo grožis nebus svarbiausias faktorius. O šiaip aš esu pragmatikas, noriu laimėti, bet taip pat noriu, kad komanda kiek įmanoma daugiau žaistų su kamuoliu“, – paaiškino A. Skarbalius.