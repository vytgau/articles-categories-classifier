17 – tiek rinktinės kandidatų sąraše esančių aikštės žaidėjų jau žino, ką reiškia ginti savo šalies garbę pasaulio čempionate stebint mūsų šalies žiūrovams. Nepaisant to, jog per paskutinį dešimtmetį prieš savo šalies žiūrovus lietuviai kovojo vos du kartus, net 17 rinktinės aikštės žaidėjų jau žino, ką reiškia kovoti pasaulio čempionato I divizione, kai pirmenybės vyksta tavo gimtinėje. Rinktinės kandidatų stovykloje yra ir penki ledo ritulininkai, kurie ant ledo pasirodė per abu turnyrus Vilniuje: Mindaugas Kieras, Rolandas Aliukonis, Artūras Katulis, Dovydas Kulevičius ir Arnoldas Bosas. Tuo tarpu Mantas Armalis savo jaunesniems kolegoms vartuose galės papasakoti ką reiškia ginti Lietuvos rinktinės vartus, kai tave palaiko pilnos tribūnos tautiečių. 2014 metų planetos pirmenybėse jis rungtyniavo be keitimų, o praėjusį sezoną KHL lygoje debiutavusiam vartininkui po turnyro buvo įteiktas ir geriausiam mūsų šalies žaidėjui skirtas prizas. Jausmas atstovauti savo šalies nacionalinei rinktinei rungtyniaujant namuose yra svetimas lygiai pusei kandidatų į nacionalinę ekipą, o vienas iš jų šios svajonės siekė net keletą metų. Darius Kasparaitis dėl atstovavimo Rusijos rinktinei turėjo bent ketverius metus rungtyniauti Lietuvos pirmenybėse, o būtent dėl šio tikslo 45-erių metų gynėjas kasmet skrisdavo į gimtinę sužaisti bent po mačą mūsų šalies čempionate, o sužinojęs, kad Lietuva gavo teisę rengti 2018 metų čempionatą, ilgametis NHL žaidėjas nuolankiai ir kryptingai treniravosi bei atsakingai ruošėsi tam, kad galėtų kartu su Lietuvos rinktine stoti į Kauno „Žalgirio“ arenoje vyksiančias akistatas. Apie pirmenybių svarbą, atsakomybę ir istorinę galimybę puikiai žino ne tik į kovas Vilniuje vykusiuose turnyruose jau stoję žaidėjai ar D. Kasparaitis, tačiau ir rinktinės jaunimas. 22-ejų metų Ugnius Čižas rinktinėje debiutavo jau po paskutinio čempionato Vilniuje, tad dabar gavęs galimybę atstovauti savo šaliai stebint saviems gerbėjams jis pripažino, jog tai buvo papildomas stimulas viso sezono metu ir viliasi, kad jo laukia čempionatas, kuris gali būti pačiu įsimintiniausiu per visą karjerą. „Ledo ritulininkui žaisti savo šeimos bei savo šalies žiūrovų akivaizdoje – tai pats didžiausias pliusas, koks tik gali būti. Tai yra papildomas stimulas iškovoti ilgai lauktus aukso medalius. Jau 2017 metų gegužę, sužinojus, kad čempionatas vyks Kaune, manau, kad ne vienam žaidėjui šiek tiek suvirpėjo širdelė ir privertė papildomai ruoštis šiam čempionatui. Daugeliui mūsų tai galbūt bus pats didžiausias ir įsimintiniausias čempionatas per visą karjerą, tad kažko daugiau čia pridėti neverta“, – hockey.lt atskleidė U. Čižas. Po kandidatų stovyklos likę 22 ledo ritulininkai šiemet stos į neužmirštamas kovas stebint tūkstančiams „Žalgirio“ arenoje rinktinės palaikyti atvyksiančių gerbėjų. Kai kurie į rinktinę atvykę žaidėjai jau žino ko tikėtis iš čempionato namuose, o kitiems tai bus nauja patirtis, tačiau galima neabejoti, jog visi iki vieno jie padarys viską, kad po kiekvieno mačo, kartu su rinktinės gerbėjais lietuviai galėtų traukti pergalę reiškiantį mūsų šalies himną. Pasaulio čempionato IB diviziono kovose Kauno „Žalgirio“ arenoje balandžio 22 -28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus galima įsigyti bilietai.lt puslapyje.