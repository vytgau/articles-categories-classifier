„Mes nepasiduodame. Tikėjimas moko mus priimti neišvengiamybę, meldžiamės už jo pasveikimą. Žmogaus gyvenimas yra laikinas čia ir amžinas vėliau“, – Nyderlandų žiniasklaidai sakė futbolininko brolis. Tačiau netrukus jis apibūdino ir realią situaciją, kuri yra labai prasta. „Labai realu, kad Abdelhakas niekada nebegalės vaikščioti, kalbėti, pats valgyti ir pažinti žmonių“, – pripažino Abderrahimas. Primename, kad talentingas futbolininkas prarado sąmonę antrojo savaitgalį vykusių draugiškų rungtynių su Bremeno „Werder“ kėlinio metu. 72 min. jis sukniubo ant žolės – futbolininkas greitosios pagalbos automobiliu buvo išvežtas į ligoninę. Ketvirtadienį Amsterdamo klubas pranešė, kad pasitvirtino pačios niūriausios medikų prognozės. Atlikus papildomus tyrimus paaiškėjo, kad talentingo marokiečių kilmės Nyderlandų futbolininko smegenys negrįžtamai pažeistos. „Tai siaubinga. Šoką patyrė visi jo draugai, artimieji, to neįmanoma apibūdinti žodžiais. Tai baisus smūgis klubui, nors mes ir supratome, kad galima ruoštis ir pačiam blogiausiam įvykių scenarijui. Dėkojame visiems, kurie yra kartu su klubu šiuo sunkiu momentu“, – konstatavo klubo generalinis direktorius Edwinas van der Saras. Iš pradžių medikai įtarė širdies problemas, tačiau paaiškėjo, kad šis futbolininko organas visiškai sveikas. Praėjusį sezoną A. Nouri sužaidė 41 rungtynes, pelnė 11 įvarčių ir 14 kartų asistavo komandos draugams. 