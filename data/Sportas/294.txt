„Barcelonos“ pasitraukimas iš turnyro ir vėl buvo paženklintas vienu su katalonų nesėkmėmis UEFA Čempionų lygoje tiesiogiai susijusiu faktu. Nė vieno įvarčio atkrintamųjų varžybų serijoje dar sykį neįmušė Lionelis Messi. 2006-aisiais L. Messi su „Barcelona“ laimėjo pirmąjį savo UEFA Čempionų lygos trofėjų. Vėliau argentinietis su Katalonijos ekipa turnyre triumfavo 2009, 2011 ir 2015, o visi kiti katalonų pasitraukimai iš varžybų nepasiekus finalo buvo pažymėti tuo, kad dviejų rungtynių serijoje „Barcos“ superžvaigždė kamuolio į varžovų vartus taip ir nepasiuntė. 2007-aisiais L. Messi nepasižymėjo serijoje su „Liverpool“, 2008 – serijoje su „Manchester United“, 2010 – su Milano „Inter“, 2012 – su Londono „Chelsea“, 2013 – su Miuncheno „Bayern“, 2014 ir 2016 – su Madrido „Atletico“, 2017 – su Turino „Juventus“, o dabar tas pats nutiko serijoje su „Roma“. L. Messi liko „sausas“, „Barcelona“ – eliminuota iš turnyro. Todos los KOs del Barça desde debut de Messi: 2007: no marcó al Liverpool 2008: no marcó al United 2010: no marcó al Ínter 2012: no marcó al Chelsea 2013: no marcó al Bayern 2014: no marcó al Atlético 2016: no marcó al Atlético 2017: no marcó a la Juve 2018: no marcó a la Roma— MisterChip (Alexis) (@2010MisterChip) April 10, 2018  Pažymėtina, kad L. Messi neįmuša įvarčio per paskutines 11 UEFA Čempionų lygos ketvirtfinalio rungtynių, kuriose dalyvavo, o „Barcelona“ apskritai neįveikia šio etapo jau tečią sezoną iš eilės. Pažymėtina, kad „Barcelona“ praėjusį savaitgalį galėjo pasigirti nauju „La Liga“ rekordu – čempionate katalonai nepralaimėjo 38-erių rungtynių iš eilės. Po pergalės 4:1 namuose „Barcelona“ į Romą atvyko rami, ko gero, manydama, kad šeimininkai galvos apie būsimas savaitgalio „Serie A“ rungtynes, bet ne apie rimtą kovą Čempionų lygoje. Tačiau katalonų klubas patyrė vieną skaudžiausių nesėkmių šlovingoje klubo istorijoje. Kaip tai nutiko? Vienas dalykas apibūdina esminį skirtumą tarp klubų: intensyvumas, pastebi BBC.com. „Barcelona“ atrodė pusiau snaudžianti, tarsi išsiruošusi lengvam vakaro pasivaikščiojimui. Aštrios kritikos nusipelno „Barcelonos“ strategas Ernesto Valverde. Abejotinas jo sprendimas į kovą mesti Sergio Busquetsą, kuris per paskutinį mėnesį oficialiose rungtynėse žaidė vos valandą. S. Busquetsui trūko žaidybinės praktikos, tačiau strategas E. Valverde nedarė komandoje jokių pokyčių iki pat 80 minutės. Ir jo neveiklumas kainavo labai brangiai. Po pralaimėto mačo strategas nepateikė jokių pasiteisinimų. „Rungtynių metu nesijautėme komfortabiliai, nes „Roma“ žaidė puikiai. Negalėjome demonstruoti savo žaidimo, to neleido varžovai. Jie stipriai rizikavo, tačiau mes negalėjome susidoroti su tokiu aukštu spaudimu. Pirmasis įvartis varžovams suteikė pasitikėjimo, o antrame kėlinyje jie pelnė antrą ir trečią įvarčius. Turiu atsiprašyti fanų. Tai didžiulis nusivylimas, bet dabar mes turime sutelkti dėmesį į būsimas Ispanijos lygos rungtynes, privalome žiūrėti į priekį“, – kalbėjo E. Valverde. „Sudėtinga su tuo susitaikyti, tačiau neturime kito pasirinkimo. Šeštadienį žaisime kitas rungtynes, turime kuo geriau pasiruošti joms“, – pridūrė Andresas Iniesta. Į euforiją antradienį vakarą paskendusi „Roma“ pirmą kartą pateko į Čempionų lygos pusfinalį. „Roma“ puolėjas Edinas Džeko pabrėžė pirmojo įvarčio svarbą. „Sunku tuo patikėti, tačiau mes padarėme tai, kuo niekas prieš mačą netikėjo. Aš nežinau, kaip tai apibūdinti. Daugelis davė mums gal 5 proc. pergalės tikimybę. Mes neužmiršome, kad du įvarčius Barselonoje patys sau įsimušėme, o likusius du jie pasiekė po trijų smūgių į vartų plotą. Savimi dar labiau pasitikėjome po pirmojo įvarčio, mes spaudėme varžovus ir galų gale mums pavyko, aš taip didžiuojuosi komanda. Prieš tris dienas „Serie A“ mes pralaimėjome „Fiorentinai“. Bet šiandien žaidėme nuostabiai ir turėjome dar daugiau galimybių pasižymėti. Puikus komandinis darbas nuo pirmos iki paskutinės minutės lėmė pergalę. Pirmąkart „Barceloną“ įveikėme 3:0 ir pergalę šiame etape daro dar saldesnę“, – džiaugėsi „Roma“ lyderis. „Mėgausimės pusfinaliu, dabar jau niekas nebaisu. Į pusfinalį pateks aukščiausio meistriškumo komandos ir aš tiesiog džiaugiuosi greta jų matydamas ir mūsų ekipą“, – pridūrė E. Džeko. „Tikiuosi, kad galime patekti į finalą! Niekas netikėjo, kad galime pirmąkart patekti į pusfinalį. Čia sulauksime labai stipraus varžovo, bet juk ir „Barca“ buvo ypač neparankus oponentas. Nekantriai lauksime burtų“, – šypsojosi E. Džeko. „Roma“ strategas Di Francesco priminė, kad džiaugsmui laiko nėra daug, savaitgalį – svarbus Romos derbis. „Aš manau, mes tikrai turime teisę švęsti, nes gal tik mes vieninteliai tikėjome savo pergale. Sveikinu kiekvieną komandos narį, tačiau trečiadienį jau kalbėsime apie artėjantį Romos derbį. Pasiekėme neįtikėtiną rezultatą, tuo mėgaujamės, tačiau turime žiūrėti į priekį ir siekti daugiau“, – po rungtynių teigė „Roma“ strategas. Guardiola kalbėjo apie teisėjo įtaką, Kloppas nepatikėjo naujienomis iš Romos „Liverpool“ ekipa Čempionų lygos pusfinalį pasiekė po 10 metų pertraukos, o Jurgenas Kloppas yra vienintelis treneris per vieną sezoną sugebėjęs triskart įveikti „Man City“. „Miestiečių“ strategas Pepas Guardiola neigia įžeidęs teisėją Antonio Miguelį Lahozą ir mano, kad buvo nubaustas per griežtai. P. Guardiola piktai sureagavo dėl jo manymu neteisingai skirtos nuošalės mušant Leroy Sane antrąjį įvartį. Po mačo „Man City“ strategas tvirtino nevartojęs jokių įžeidžiančių, grubių žodžių teisėjo atžvilgiu. „Aš sakiau – buvo L. Sane įvartis, štai kodėl mane pašalino ir išsiuntė į tribūnas. Būtų skirtumas antrą kėlinį pradėti pirmaujant 2:0. Šiame turnyre komandos yra labai stiprios, savo meistriškumu panašios, ir teisėjų sprendimai turi labai didelę įtaką“, – kalbėjo „Man City“ strategas, kuris ne pirmąkart susitiko su teisėju A. Lahozu. Nemaloni trenerio ir šio arbitro akistata įvyko praėjusio sezono Čempionų lygos aštuntfinalyje, kuomet „Man City“ dvejų rungtynių serijoje krito nuo „Monaco“. Pirmame mače P. Guardiola liko nepatenkintas skirtu 11 m baudiniu į „Man City“ vartus. Pirmą mačą Anglijos klubas laimėjo 5:3, tačiau „Monaco“ namie revanšavosi 3:1 ir žengė į kitą etapą. „Bandysime kitą sezoną. Sveikinimai „Liverpool“ ekipai, tikiuosi, kad jie sėkmingai pusfinalyje atstovaus Anglijai. „Man City“ ekipai, kuri šiame sezone laimėjo Anglijos lygos taurę, reikia dviejų pergalių siekiant „Premier“ lygos čempionų vardų. „Mes turėjome puikius 10 mėnesių, mūsų pergalių kelias buvo išskirtinis, tačiau turime psichologiškai atsigauti likusioms „Premier“ lygos 6-ioms rungtynėms“, – pridūrė P. Guardiola. „Liverpool“ neturi tokios patirties, kuria gali pasigirti „Real“ ar „Bayern“, tačiau komandos puolimo potencialas ir gerėjantis žaidimas leidžia sirgaliams puoselėti nemažus lūkesčius kovojant dėl 6-osios Čempionų lygos taurės. „Pelnėme penkis, o praleidome vos vieną žaisdami su „Man City“. Paprastai tokia statistika būtų neįmanoma žaidžiant su „miestiečiais“, – šypsojosi vokietis Jurgenas Kloppas. „Vaikinai rado progų antrame kėlinyje. Mes turėjome du ar tris šansus pirmame kėlinyje, pavojingiausias epizodas – paskutinę minutę. Taigi, man ir žaidėjams nebuvo sudėtinga numatyti tolimesnį žaidimo planą, erdves atakoms. Mes išgyvenome „Man City“ viesulą“, – džiaugėsi J. Kloppas. Futbolo specialistas liko nustebęs, kai sužinojo rezultatą Romoje. „Kai kažkas pasakė rezultatą, pamaniau, kad juokauja. Manau, niekas nebūtų nustebęs, jei į finalą būtų patekusi „Barcelona“ ir „Man City“, tačiau šios komandos krito ketvirtfinalyje. Tačiau pusfinalyje bus dar dvi labai stiprios komandos, mes ir „Roma“. Pamatysime, kas bus ateityje, tačiau tai nėra tas dalykas, apie kurį turėčiau dabar galvoti“, – spaudos konferencijoje kalbėjo vokietis.