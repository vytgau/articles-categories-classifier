Dar prieš treniruotę „Ludogorec“ vyriausiasis treneris Dimitaras Dimitrovas surengė spaudos konferenciją, kurioje atsakė į žurnalistų klausimus. „Mūsų komandos nuotaika – normali, gerai jaučiamės, pasitikime savo jėgomis. Tikiuosi rytoj tą pademonstruosime“, – sakė D. Dimitrovas. Pirmąsias rungtynes savo aikštėje „Ludogorec“ laimėjo 2:0, tačiau varžovų treneris tvirtina, kad visa kova dar prieš akis. „Jaudulio visada yra, nes čia yra futbolas. Futbole visko nutinka. Nelaikau „Sūduvos“ silpna komanda. Priešingai, ankstesniuose Europos lygos atrankos etapuose komanda įrodė, kad yra aukšto lygio, žaidžia kokybiškai. Todėl ir jaudulio yra. Dvikovos baigtis jokiu būdu nėra nulemta, rezultatas yra rizikingas, todėl turime būti maksimaliai susikaupę“, – tvirtino D. Dimitrovas. Treneris pakartojo ir visų akcentuojamą faktą, kad „Sūduvos“ stiprybė yra standartinės padėtys. „Komanda itin daug tikisi iš standartinių padėčių. „Sūduvoje“ yra aukštų žaidėjų, čia jie turi pranašumą. Tačiau mes stengsimės žaisti savo futbolą – greitą, technišką, taip, kaip mes mokame“, – kalbėjo treneris. „Ludogorec“ su „Sūduva“ šį kartą turės žaisti be 3 pagrindinės sudėties žaidėjų. Vidurio saugas Marcelinho yra diskvalifikuotas UEFA dar dvejoms tarptautinėms rungtynėms, Razgrade įvartį pelnęs Cosminas Moti rungtynes praleis dėl surinktų 3 geltonųjų kortelių, o komandoje įsitvirtinęs ir Bulgarijos čempionate rungtyniaujantis krašto saugas Jacekas Goralskis negali rungtyniauti Europos lygoje, nes šiame turnyre jau atstovavo Baltstogės „Jagiellonia“. Per pirmąsias rungtynes su „Sūduva“ pagrindinio atakų organizatoriaus Marcelinho vietą aikštės viduryje užėmė Anicetas Abelis, tačiau dabar D. Dimitrovas atsisakė iš anksto įvardinti kam patikės šią poziciją. „Nenorėčiau dabar apie tai kalbėti ir įteikti varžovams džokerį. Užteks pasakyti, kad esame pasirengę“, – taip žurnalistams atsakė bulgarų strategas. Savo ruožtu „Sūduvos“ gynėjas iš Kroatijos Andro Švrljuga laukia labai sunkių rungtynių, tačiau tiki, kad stipriai aistruolių palaikoma komanda gali įveikti Bulgarijos čempionus.  „Manau, pasiruošėme labai gerai, tačiau, be abejo, laukiame labai sunkių rungtynių. Matėme, kaip „Ludogorec“ žaidė pirmąsias rungtynes, tikiuosi, kad dabar viskas mums seksis geriau, – prieš antrąsias rungtynes kalbėjo krašto gynėjas, pirmąjį mačą dėl surinktų 3 geltonųjų kortelių turėjęs stebėti iš šalies. – Lyginant su rungtynėms Razgrade turime keisti tam tikrus dalykus savo žaidime, jei norime patekti į kitą etapą. Permainų bus, bet palikime tai rungtynėms, pamatysite viską stadione.“ „Sūduvai“ būtina keistis, tačiau iš „Ludogorec“ marijampoliečiai didesnių permainų nesitiki. „Tai yra labai stipri komanda. Manau, jie stengsis žaisti taip pat kaip ir per pirmąsias rungtynes. Nemanau, kad jie ką nors keis“, – svarstė A. Švrljuga. Kroatas prižadėjo, kad „Sūduvos“ žaidėjai aikštėje atiduos visas jėgas, ir prašė aistruolių kuo aktyvesnio palaikymo. „Labai tikiuosi, kad į rungtynes susirinks daug žmonių. Tikriausiai čia yra pirmas kartas, kai į Marijampolę atvyksta tokia stipri komanda, dar praeitą sezoną žaidusi Čempionų lygoje. Mums reikia kuo didesnio palaikymo, žiūrovai turi būti mūsų 12-asis žaidėjas, – kalbėjo gynėjas. – Mes aikštėje atiduosime visas jėgas, kausimės iš paskutiniųjų, padarysime viską, ką galime. Žiūrovai savo palaikymu gali mus dar labiau stumtelėti pirmyn, suteikti papildomų jėgų. Labai kviečiu visus atvykti į stadioną!“ „Sūduva“ ir „Ludogorec“ rungtynes Marijampolėje ketvirtadienį pradės 20.30 val., o visi Lietuvos futbolo gerbėjai gali įsigyti bilietus bilietai.lt tinklalapyje ir kasose. Vaikai iki 10 metų į rungtynes įleidžiami nemokamai, o moksleiviams, studentams, senjorams ir neįgaliesiems taikomos nuolaidos. Be to, 5 bilietus galima įsigyti už 4 kainą. „Arvi“ futbolo arenos kasa ketvirtadienį dirbs nuo 16 val.