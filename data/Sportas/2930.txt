Principinėje dvikovoje nugalėtojai nepaaiškėjo. Svečiai iš Mančesterio atlaikė varžovų spaudimą ir iš „Anfield Road“ stadiono išsivežė tašką – rungtynės baigėsi lygiosiomis 0:0. Septintose rungtynėse iš eilės nesuklupę Jose Mourinho auklėtiniai su 20 taškų pakilo į pirmąją turnyrinės lentelės vietą, tačiau šeštadienio vakarą juos gali aplenkti „Manchester City“. „Liverpool“ savo sąskaitoje turi 13 taškų ir užima šeštąją vietą. Jurgeno Kloppo kariauna per pastaruosius aštuonis susitikimus iškovojo vos vieną pergalę. Namuose žaidę „Liverpool“ futbolininkai šiame susitikime dominavo ir prie varžovų vartų kūrė vieną pavojingą išpuolį po kito. Visgi įvarčiais nė vienas iš jų netapo. Mersisaido ekipa atliko 16 smūgių, iš kurių 5 skriejo į vartų plotą. Tuo metu Mančesterio klubas Simono Mignolet vartams pagrasino tik triskart ir tik kartą į vartų plotą. „Liverpool“ kontroliavo kamuolį 62 procentus rungtynių laiko, o geriausius šansus pasižymėti turėjo Mohamedas Salah, Emre Canas ir Joelis Matipas.