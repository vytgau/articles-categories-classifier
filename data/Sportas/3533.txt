R. Berankis teniso korte atsilaikė tik kiek daugiau nei pusantros valandos, 1 val. 35 min., ir krito be didesnio pasipriešinimo – 2:6, 4:6, 2:6. Lietuvis pataikė vos 48 procentų pirmų padavimų, neatliko nė vieno neatremiamo ir padarė 3 dvigubas klaidas. Tiesa, net ir patyręs skaudžią nesėkmę R. Berankis už dalyvavimą prestižiniame turnyre uždirbo 10 ATP reitingo taškų ir net 50 tūkstančių JAV dolerių. Tuo metu A. Mannarino ne tik užsitikrino bilietą į antrąjį „US Open“ ratą, bet ir susižėrė 45-is ATP reitingo taškus bei 86 tūkst. JAV dolerių. Prancūzas kitame etape žais su su 24-erių metų JAV atstovu Bjornu Fratangelo (ATP 129), kuris 7:6 (7:2), 6:4, 3:6, 7:6 (7:4) įveikė 38-erių metų net 211 cm ūgio kroatų milžiną Ivo Karlovičių (ATP 38).  Mačo eiga: R. Berankis mačą pradėjo labai tvirtai ir pirmus du geimus paduodamas laimėjo sausai. Visgi varžovas irgi laikė savo padavimus – 2:2. Penktame geime lietuvis susidūrė su dideliais sunkumais ir, nors išsigelbėjo pirmus du kartus, trečią sykį pralaimėjo lemiamą tašką – 2:3. Iškart po to R. Berankis turėjo progą atsilyginti oponentui, bet savo šanso neišnaudojo ir paleido A. Mannarino toli į priekį. Pirmas setas, trukęs vos 30 min., pralaimėtas 2:6. R. Berankis ir toliau su vėjeliu riedėjo amerikietiškais kalneliais žemyn – antro seto pradžioje sausai atiduota savo padavimų seriją ir rezultatas 0:2. Po šešių iš eilės pralaimėtų geimų mūsiškis kiek atkuto ir nebesileido triuškinamas – 2:3, 3:4. Vis dėlto A. Mannarino ramiai išlaikė savo atotrūkį ir per 38 min. laimėjo ir antrąjį setą – 6:4. Trečio seto pradžioje – tas pats scenarijus: lietuvis sausai pralaimėjo savo padavimus ir išsyk atsiliko 0:2. Jėgų atsitiesti nebeliko: dar du beviltiški geimai ir jau 0:4. Įpusėjus setui R. Berankiui pavyko išvargti garbės geimą, bet intriga vis tiek nebekvepėjo – 1:5. Galutinis seto, kuris tęsėsi vos 27 min., rezultatas – 2:6. * * * Tai – jau ketvirtoji R. Berankio ir A. Mannarino tarpusavio akistata. Pirmąkart jie susitiko 2010 m. „Nottingham Challenger“ turnyre ir lietuvis triumfavo 6:3, 3:6, 6:4. 2011 m. Helsinkyje pergalę 7:6 (7:3), 7:5 šventė jau prancūzas, o 2016 m. Sankt Peterburge vykusioje paskutinėje dvikovoje 7:6 (9:7), 3:6, 6:3 vėl nugalėjo lietuvis. R. Berankis, kuris 2007 m. tapo „US Open“ jaunimo turnyro čempionu, paskutinius dvejus metus – 2015 ir 2016-aisiais – Niujorke pateko į antrąjį ratą. Bendrą „US Open“ turnyro prizų fondą sudaro net 50,4 mln. JAV dolerių. Šiemet prestižines varžybas dėl įvairių traumų yra priversti praleisti net penki pasaulio teniso elitui priklausantys žaidėjai – škotas Andy Murray (ATP 2), šveicaras Stanas Wawrinka (ATP 4), serbas Novakas Djokovičius (ATP 5), japonas Kei Nishikori (ATP 10) ir Milošas Raoničius (ATP 11) iš Kanados. Likusiems grandams irgi kol kas ne itin lengva: štai šveicarų maestro Rogeris Federeris (ATP 3) pirmame rate tik po penkių setų dramatiško mūšio 4:6, 6:2, 6:1, 1:6, 6:4 palaužė 19-metį amerikietį Francesą Tiafoę (ATP 70), o pirma planetos raketė ispanas Rafaelis Nadalis irgi tik per plauką nepralaimėjo pirmo seto, kai 7:6 (8:6), 6:2, 6:2 įveikė serbą Dušaną Lajovičių (ATP 85). Kitų trečiadienio vakarą jau pasibaigusių vyrų varžybų mačų rezultatai: 6-Dominic Thiem (Austrja) – Alex De Minaur (Australija) 6:4, 6:1, 6:1; 7-Grigor Dimitrov (Bulgarija) – Vaclav Šafranek (Čekija) 6:1, 6:4, 6:2; John Millman (Australija) – 14-Nick Kyrgios (Australija) 6:3, 1:6, 6:4, 6:1; 15-Tomaš Berdych (Čekija) – Ryan Harrison (JAV ) 6:4, 6:2, 7:6 (7:4); 18-Gael Monfils (Prancūzija) – Jeremy Chardy (Prancūzija) 7:6 (8:6). 6:3, 6:4; Stefano Travaglia (Italija) – 22-Fabio Fognini (Italija) 6:4, 7:6 (8:6), 3:6, 6:0; Leonardo Mayer (Argentina) – 26-Richard Gasquet (Prancūzija) 3:6, 6:2, 6:4, 6:2; Damir Džumhur (Bosnija ir Hercegovina) – 27-Pablo Cuevas (Urugvajus) 7:5, 7:6 (7:3), 6:1; Michail Južnij (Rusija) – Blaž Kavčič (Slovėnija) 6:3, 5:7, 6:4, 6:3; Taro Daniel (Japonija) – Tommy Paul (JAV) 6:1, 4:6, 4:6, 6:2, 6:2; Aleksandr Dolgopolov (Ukraina) – Jan-Lennard Struff (Vokietija) 3:6, 6:3, 6:2, 1:6, 6:3; Guido Pella (Argentina) – Steve Darcis (Belgija) 6:1, 6:2, 6:0; Adrian Menendez (Ispanija) – Patrick Kypson (JAV) 6:4, 7:6 (11:9), 6:1; Donald Young (JAV) – Maximilian Marterer (Vokietija) 6:3, 1:6, 6:1, 6:4; Yuichi Sugita (Japonija) – Geoffrey Blancaneaux (Prancūzija) 6:2, 6:2, 6:0.