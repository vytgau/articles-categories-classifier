Pirmą varžybų dieną iš lietuvių startuos Simona, Miglė ir Olivija. 18.30 val. (Lietuvos laiku) S. Krupeckaitė ir M. Marozaitė dalyvaus komandų sprinto atrankoje. Iš 15 komandų į pirmąjį etapą pateks 8. Lietuvės startuos pirmos. O. Baleišytė dalyvaus 19.33 val. prasidėsiančioje skrečo rungtyje (40 ratų, 10 km). Iš viso startuos 23 dviratininkės. Pasaulio taurės varžybose Pruškove dalyvauja 314 dviratininkų iš 42 šalių. Pruškovo arena su 250 m ilgio treku atidaryta 2008 metais. Joje tais pačiais metais vyko Europos jaunių ir jaunimo (iki 23 metų), 2009 metais – pasaulio, o 2010 metais – Europos treko pirmenybės. S. Krupeckaitė tapo pirmąja dviratininke, Pruškovo treke iškovojusia pasaulio čempionės titulą bei pagerinusia pasaulio rekordą (500 m pavienio starto lenktynės). Pasaulio taurės varžybas sudaro penki etapai. Antrasis vyks Mančesteryje (Didžioji Britanija), trečiasis – Miltone (Kanada), ketvirtasis – Santjage (Čilė), o penktasis – Minske (Baltarusija).