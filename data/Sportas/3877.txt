„Skaudu, gavome antausį. Abi komandos turėjo progų, bet varžovai pasinaudojo mūsų klaidomis, o mes ne. Vaikinams neturiu jokių priekaištų dėl atsidavimo ir kovinės dvasios. Sunku pripažinti, bet „Utenis“ laimėjo, ir su tuo jį sveikinu. Buvome išanalizavę, kad jie moka ir mėgsta žaisti su kamuoliu. Atsižvelgėme ir į tai, kad jie visomis pajėgomis eina į priekį ir palieka erdves. Tuo pasinaudojome ir greitos kontratakos metu įmušėme įvartį. Turėjome ir daugiau progų, bet futbolas toks dalykas: mes išnaudojome vieną progą, o jie - tris“, - nusivylimo rezultatu neslėpė M. Čepas. Teisėjas T. Eliošiaus įvartį įskaitė „Utenio“ gynėjui, o pats futbolininkas turėjo nemažai pastabų rungtynių arbitrams. „Utenis“ šiandien puikiai išnaudojo mūsų gynybos klaidas. Vieną įvartį įmušė, paskui antrą įvartį pakartotiniu smūgiu pelnė. Jį tarsi iš niekur nieko praleidome. Patys išlyginome rezultatą, turėjome dar kelias progas. Mano nuomone, turėjo būti skirtas 11 m baudinys. Mane tikrai kabino varžovas, bet teisėjas manė kitaip. Emocijos liejosi per kraštus. Ispanai provokavo, bet ne mums jie sukėlė emocijų, o teisėjams, kurie pasidavė provokacijoms. Norint laimėti, reikia įmušti, dėl to negalime kaltinti nei teisėjų, nei ko nors kito, reikia patiems į save žiūrėti ir mušti įvarčius“, - po rungtynių kalbėjo komandos kapitonas. 25 taškus surinkęs „Utenis“ turnyro lentelėje užima penktąją vietą, o 20 taškų turinti „Jonava“ - šeštąją.