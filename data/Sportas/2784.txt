„Per dvejus su puse metų pasiekti šimto rungtynių ribą nėra mažai. Reikia įvertinti tai, kad per tą laiką mus treniravo trys skirtingi treneriai, prie kiekvieno reikėjo prisitaikyti, be to, buvo diskvalifikacijų, traumų, nuo kurių niekas neapsaugotas. Po 40 rungtynių per sezoną yra daug“, – pokalbį su oficialia klubo svetaine pradėjo „jubiliatas“. – Aleksandrai, prisimink pačią pradžią klube. Atvykai, išvykai, vėl išvykai... – Man viskas „Trakuose“ patiko iš karto, bet tuomet atsirado kiti variantai su geresnėmis finansinėmis galimybėmis. Tačiau futbole viskas keičiasi labai greitai ir vienas variantas netikėtai atkrito. Tada nuvykau Gardino „Neman“ ekipą, praktiškai susitarėme, bet parašų sudėję nebuvome. Paskambino Dmitrijus Bondarčiukas („Trakų“ viceprezidentas) ir klausia: Pasirašei? Ne (šypsosi). Atvažiuok pas mus – sąlygos tos pačios. Norėjosi pakeisti aplinką ir atvykau. – Dabar prisimindamas tą šimtą rungtynių, gali išskirti pagrindinius akcentus? – Kiekvienais metais turėjome po trenerį, naujus partnerius, o aš per tiek laiko pripratau, viską žinau ir puikiai jaučiuosi. Kalbant apie akcentus, tai geriausios emocijos buvo po baudinių laimėtos serijos prieš „Norrkoping“, o geriausias mano įvartis – į Farerų klubo vartus užpernai UEFA Europos lygos starte. Kadangi tai buvo pirmas „Trakų“ įvartis Europoje apskritai, tai šiuo atžvilgiu patekau į istoriją (šypsosi). – Šiemet komanda labai sunkiai įsivažiavo. Nebuvo tokių minčių, kad nebegrįšite į pergalių kelią? – Neabejojau, kad grįšime. Gegužę turėjome rimtą susirinkimą su klubo prezidentu, tada pasakiau, kad jei negrįšime, mes ne komanda (šypsosi). – Europos lyga. Tiesa, kad ši vasara buvo smagiausia per ilgą laiką? – Aišku, kad smagu jausti tikrą futbolo dvasią, smagu laimėti, tačiau aš panašių vasarų turėjau ir su „Dnepro“, ir su „Dinamo“. Kiekviena patirtis yra maloni patirtis. Šie metai ne išimtis. – Sakyk, ar nekeista tau, kad „Trakai“, šiemet praradę daug taškų, vis dar turi galimybę tapti čempionais? – Visi prarado – ne tik mes. O nuo to tik įdomiau. – Penki taškai likus penkiems turams: daug ar mažai? – Be abejo, mažai. Viskas mūsų rankose. – Yra dalykų, kurių norėtum palinkėti sau? – Yra: čempiono titulas ir geros atostogos (šypsosi).