„Perėjimo detalės su „Astra“ klubo vadovais buvo suderintos antroje dienos pusėje, TMS baigėme tvarkyti kelios minutės iki vidurnakčio, nes žaidėjas derėjosi dėl savo asmeninio kontrakto, o Rumunijos futbolo federacija užklausimą dėl žaidėjo perėjimo į Lietuvos futbolo federaciją išsiuntė tik likus kelioms sekundėms iki perėjimo lango pabaigos. Adrenalino prasme tai buvo pats nerealiausias dalykas“, – teigė M. Nikoličius. „Pagal „Žalgirio“ ir „Astra“ susitarimą, S. Nyuiadzi Rumunijoje žais nuomos pagrindais iki 2018 m. birželio 30 dienos. Rugsėjo 5-ąją futbolininkas išskrido į Rumuniją ir ten po medicininio patikrinimo turėtų sutvarkyti paskutinius formalumus. „Tai geras sandoris visoms pusėms. Linkime Serge‘ui sėkmės naujame klube“, – reziumavo M. Nikoličius. 2015–2016 m. sezone Rumunijos čempionų titulą iškovojusi Džurdžu ekipa šį sezoną po 8 turų yra surinkusi 15 taškų ir užima 8 vietą. Artimiausias rungtynes šalies čempionate „Astra“ žais rugsėjo 8 d. su 4-oje pozicijoje žengiančia „AFC Botosani“ komanda. Daugiau nei 100 rungtynių „Žalgirio“ gretose per savo karjerą sužaidęs S. Nyuiadzi Lietuvos čempionų ekipoje debiutavo dar 2013-ųjų rugpjūčio 22-ąją Zalcburge vykusiose UEFA Europos lygos „Play-off“ etapo rungtynėse su vietos „Red Bull“ komanda. 2015 m. pabaigoje pasibaigus sutarčiai, futbolininkas persikėlė į Turkiją ir 2016-uosius pradėjo antroje pagal pajėgumą lygoje žaidusioje „1461 Trabzon“ komandoje. Vis dėlto, po to, kai klubas iškrito į žemesnę lygą, S. Nyuiadzi sugrįžo į Prancūziją, o prasidėjus 2017 m. sezonui, sulaukė „Žalgirio“ pasiūlymo prisijungti prie pajėgiausio Lietuvos futbolo klubo. Antrasis sugrįžimas į „Žalgirį“ Toge gimusiam, bet Prancūzijos pilietybę turinčiam futbolininkui buvo gana sėkmingas. A lygoje jis per 17 rungtynių pelnė 2 įvarčius ir atliko 5 rezultatyvius perdavimus, o geriausias sezono rungtynes sužaidė UEFA Čempionų lygoje su Razgrado „Ludogorets“ ekipa. Vilniuje S. Nyuiadzi aikštėje pasirodė antro kėlinio viduryje, tačiau per likusį laiką spėjo ne tik pelnyti įvartį, bet ir atliko rezultatyvų perdavimą pergalę išplėšusiam Mantui Kukliui. S. Nyuiadzi tiksliu smūgiu pasižymėjo ir atsakomosiose rungtynėse Razgrade, bet šį kartą nuo pralaimėjimo savo ekipos neišgelbėjo. Paskutines rungtynes „Žalgirio“ ekipoje S. Nyuiadzi sužaidė rugpjūčio 22 dieną. Tiesa, susitikimas su Kauno „Stumbru“ futbolininkui baigėsi jau 19 min., kai žalgirieti dėl klubo traumos buvo priverstas palikti aikštę. Iš viso per karjerą „Žalgiryje“ S. Nyuiadzi sužaidė 103 rungtynes, pelnė 26 įvarčius ir atliko 29 rezultatyvius perdavimus. „Toks įvykių posūkis man asmeniškai buvo labai netikėtas. Ruošiausi artimiausioms „Žalgirio“ rungtynėms LFF taurės turnyro pusfinalyje, bet dabar jau matau, kad man neteks jose sudalyvauti. Galiu pasakyti, kad esu šiek tiek nuliūdęs, nes „Žalgirio“ komandoje jaučiausi kaip šeimoje. Kita vertus, Rumunijoje manęs laukia nauji iššūkiai, naujos patirtys. Tai yra neatsiejama futbolininko gyvenimo dalis. Šiek tiek apmaudu, kad negalėsiu padėti „Žalgiriui“ kovoje dėl LFF taurės ir čempionų titulo, bet reikia judėti į priekį. O žalgiriečiams linkiu sėkmės. Neabejoju, kad visi iškovoti titulai ir trofėjai dar ilgai liks jų rankose“, – prieš išvyką į Rumuniją pareiškė S. Nyuiadzi.