„Liverpool“ per 25 turus surinko 50 taškų ir užima trečiąją vietą. „Spurs“ ekipa turi dviem mažiau ir rikiuojasi penkta. Pirmojo ratų šių komandų rungtynes net 4:1 laimėjo „Tottenham Hotspur“. Šis klubas pastaruoju metu išgyvena pakilimą. Praėjusiame ture Mauricio Pochettino auklėtiniai 2:0 nukovė antroje vietoje esantį „Manchester United“. „Spurs“ jau nepralaimėjo 7 iš eilės „Premier“ lygos mačų (5 pergalės, 2 lygiosios). „Liverpool“ 25-ame ture 3:0 svečiuose pranoko „Huddersfield“ futbolininkus, bet Jurgeno Kloppo vadovaujama ekipa paskutiniu metu neatrodo taip solidžiai kaip „Tottenham Hotspur“. Šie klubai „Premier“ lygoje tarpusavyje galynėjosi 51 kartą. 23 dvikovas laimėjo „Liverpool“, 14 – Londono komanda, o tiek pat akistatų baigėsi taikiai. „Manchester City“, sukaupęs 68 taškus, šeštadienį išvykoje bandys paklupdyti šio čempionato išsišokėlius „Burnley“ futbolininkus. Jie užima aukštą septintąją vietą – 35 taškus. Tiesa, pastarauoju metu „Burnley“ smarkiai stringa – nepatyrė pergalės džiaugsmo per 8 turus iš eilės (4 pralaimėjimai, 4 lygiosios). Pirmojo rato dvikovoje Mančesteryje 3:0 triumfavo „City“. „Burnley“ klubas namie „miestiečius“ yra nugalėjęs 2015 metų kovo mėnesį – 1:0. „City“ šį sezoną rungtyniauja fantastiškai. Pepo Guardiolos auklėtinių kraityje – 22 pergalės, 2 lygiosios ir tik 1 pralaimėjimas. Vaizdo transliacijų internetu platforma viaplay.lt ir „Viasat Sport Baltic“ kanalas iš viso parodys penkerias 26-ojo turo rungtynes. Tiesioginių transliacijų tvarkaraštis per viaplay.lt ir „Viasat Sport Baltic“: vasario 3 d. 14.20 val. „Burnley“ – „Mancester City“, 19.20 val. „Arsenal“ – „Everton“. vasario 4 d. 16.05 val. „Crystal Palace“ – „Newcastle United“, 18.20 val. „Liverpool“ – „Tottenham Hotspur“. vasario 5 d. 21.50 val. 21.50 val. „Watford“ – „Chelsea“.