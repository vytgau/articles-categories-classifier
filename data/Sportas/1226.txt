Th. Bachas sakė, kad Šiaurės Korėjos dalyvavimą olimpiadoje jis vertina vien sporto atžvilgiu, nors prieš pat žaidynių atidarymą Pchenjano ir Seulo diplomatiniai santykiai pastebimai atšilo. „Kalbame apie sportą ir TOK labai aiškiai tai skelbia, – sakė Th. Bachas naujienų agentūrai AFP. – Kalbame apie sporto vaidmenį statant tiltus, atveriant duris ir nieko daugiau.“ „Tai tėra sporto ir fakto, kad eidamas tais tiltais gali pasiekti teigiamų rezultatų, simbolis“, – pridūrė jis. Tarpininkaujant TOK buvo pasiekta, kad Šiaurės Korėja sutiko atsiųsti savo sportininkų komandą į penktadienį prasidėjusias žiemos olimpines žaidynes. Šiaurės ir Pietų Korėjų sportininkai per žaidynių atidarymo ceremoniją žygiavo su viena suvienijimo vėliava ir subūrė bendrą moterų ledo ritulio komandą. Be kita ko, buvo sudarytos sąlygos intensyvesnėms susitaikymo pastangoms tarp Korėjos pusiasalio kaimynių. Į Pjongčango olimpinių žaidynių ceremoniją atvykusi Šiaurės Korėjos lyderio Kim Jong Uno sesuo Kim Yo Jong pakvietė į savo šalį atvykti Pietų Korėjos prezidentą Moon Jae-iną. Vis dėlto kai kurie pietų korėjiečiai skeptiškai vertina staigų santykių pagerėjimą su Pchenjanu, o JAV viceprezidentas Mike'as Pence'as pareiškė, kad Šiaurės Korėja bandė „užgrobti (olimpiados) žinią ir vaizdą“. Pasikeitus Šiaurės Korėjos, pastaraisiais mėnesiais bandžiusios raketas ir nevengusios karinės retorikos, pozicijai, kai kurios šalys ėmė būgštauti siųsti į Pjongčangą savo sportininkus ir svarstė, ar nevertėtų perkelti žaidynių į saugesnę vietą. Th. Bacho atstovas Markas Adamsas nurodė, kad pasibaigus olimpiadai TOK prezidentas vyks į Šiaurės Korėją, tačiau dar nėra žinoma šio vizito data. Tokia Th. Bacho kelionė buvo numatyta susitarime dėl Šiaurės Korėjos atletų dalyvavimo žaidynėse, sakė jis. „Taikos žinutė“ Šiaurės Korėja atsiuntė į žaidynes 22 sportininkus ir daugiau kaip 500 asmenų delegaciją, tarp jų – moterų sirgalių komandą. Th. Bachas sakė, kad šeštadienį per moterų ledo ritulio varžybas, kuriose pirmąkart žaidė korėjiečių rinktinė, šalia jo sėdėjo Pietų Korėjos prezidentas ir įtakingų pareigūnų iš Šiaurės Korėjos delegacija. Jis sakė, kad TOK džiaugiasi galėdamas būti taikdariu, tačiau tik politikai gali spręsti, ar pasinaudoti šia galimybe. „Sportas negali sukurti taikos, tačiau sportas gali nutiesti tiltus. Galime atidaryti duris, galime parodyti, kad dialogas gali lemti pozityvų rezultatą, kaip kad per daugelį metų pademonstravome savo diskusijomis ir derybomis“, – teigė Th. Bachas. „Galime tai padaryti, bet mus visuomet labai ribos sporto reikalai. Visa kita turi padaryti politikai. Tik jie gali nuspręsti, ar pasinaudoti šiuo impulsu savo derybose“, – pridūrė TOK prezidentas. Th. Bachas taip pat atskleidė, kad iki pat paskutinės akimirkos nežinojo, ar per penktadienį vykusią olimpinių žaidynių atidarymo ceremoniją Šiaurės ir Pietų Korėjų atletai žengs drauge su viena vėliava. „Visada sakėme, kad patikėsime tuo tą akimirką, kai tikrai pamatysime juos įeinant“, – pareiškė jis. „Regint tą akimirką kilo puikios emocijos ir buvo labai džiugu sugebėti siųsti tą supratimo ir taikos žinutę, tą olimpinę žinutę iš Korėjos pasauliui, – sakė Th. Bachas. – Itin svarbu, kad ji ateina iš Korėjos pusiasalio, kur turime didelę politinę įtampą.“