Rugsėjo 1-3 dienomis Sankt Morice, Šveicarijoje, vykusiose varžybose ši Lietuvai atstovavusi įgula po 8 lenktynių užėmė 17 vietą, nors surinko lygiai tiek pat taškų kaip ir 16 bei 15 vietas užėmę suomių buriuotojų klubai. Toks vietų eiliškumas buvo nustatytas atsižvelgiant į tai, kuris iš klubų surinko daugiau aukštesnių pozicijų lenktynėse. Antroji Lietuvai atstovavusi įgula (kpt. Simonas Steponavičius), sudaryta iš „RS-280“ asociacijos buriuotojų, surinko 59 taškus ir liko 24-ti. „Manau, sekėsi neblogai, šiandien buvom papuolę ir į laimingųjų 15-tuką, bet viską nulėmė paskutinės lenktynės, kurios nebuvo labai sėkmingos. Sportas yra sportas – reikia daugiau patirties tokio tipo laivais ir tokioje akvatorijoje. Pirmą kartą buriavome tokiomis sąlygomis – labai maža akvatorija, apsupta kalnų, itin silpnas vėjas, nauji laivai. Genakeris (pavėjinės burės tipas) mums, daugiausiai buriuojantiems „Platu-25“ klasės jachtomis su spinakeriais, irgi buvo nauja patirtis. Nepaisant to, įspūdis vienareikšmiškai teigiamas“, – iš karto po varžybų komentavo „Gero vėjo klubo“ įgulai vadovavęs kapitonas Algirdas Žižys.  Pasak Lietuvos atstovų, dauguma čempionų lygos dalyvių turėjo pranašumą dėl to, kad tokio formato varžybose dalyvauja ne pirmus metus ir „J/70“ klasės laivai jiems įprasti. Be to, dauguma buvo pasiruošę buriuoti itin silpno vėjo sąlygomis – įgulos buvo sudarytos iš nedidelio svorio, smulkaus sudėjimo buriuotojų. „Šiek tiek pritrūko laiko priprasti prie radikaliai kitokių buriavimo sąlygų nei esame įpratę – nedidelio kalnų ežerėlio su itin permainingu ir silpnu vėju. Turėjome gal tik porą valandų treniruotei, kai nemažai daliai konkurentų tai – įprastinės buriavimo sąlygos. Kita vertus, čempionų lyga iš tiesų maloniai nustebino – tiek organizavimu, tiek sportiniu lygiu. Čia susirenka labai stiprūs buriuotojai, buvę olimpiečiai ar užėmę aukštas pozicijas pasaulio, Europos čempionatuose. Buvo gal tik viena kita mėgėjiška įgula“,- teigė „RS-280“ asociacijos įgulai vadovavęs Simonas Steponavičius. Sankt Morice vykusio buriavimo čempionų lygos etapo nugalėtojais tapo austrų buriuotojų klubo „Segelclub Mattsee“ įgula. Antrąją vietą užėmė danų „Hellerup Sejlklub“ buriuotojų klubo, o trečiąją – vokiečių „Verein Seglerhaus am Wannsee“ buriuotojų klubo įgulos.