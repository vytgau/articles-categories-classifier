32-ejų metų Kenijos sportininkė R. Kosgei trimis minutėmis lenkė artimiausią savo persekiotoją, o iki finišo jai tebuvo likę įveikti maratono atstumais vertinant „varganus“ 800 metrų. Visgi tuomet afrikietės kūnas neatlaikė. Sportininkė ėmė svyruoti į šonus, sustojo, o galų gale, neišlaikiusi pusiausvyros, pargriuvo ant kelio. Visi R. Kosgei bandymai atsistoti ir tęsti lenktynes buvo beviltiški – jėgų neužteko. Bandydama pakilti nuo asfalto afrikietė praleido beveik tris minutes, jos kančias stebėjo ir maratono organizatoriai, ir žiūrovai tačiau padėti niekas nesuskubo. Galų gale prie moters sustojo Slovakijos maratonininkas Marekas Hladikas, pabandęs pakelti sportininkę ir patraukti ją nuo kelio. Tuo metu pro juos prabėgo Etiopijos maratonininkė Bekelu Beji, kuri ir laimėjo lenktynes, įveikusi distanciją per 2 val. 35,08 min.  Medicinos personalas R. Kosgei pagelbėjo tik po R. Hladiko įsikišimo – sportininkė buvo išvežta į ligoninę. Netrukus po šio įvykio vaizdai su trasoje besikankinančia R. Kosgei pasirodė socialiniuose tinkluose, o Varšuvos maratono organizatoriai pradėti kaltinti cinizmu ir žmogaus gyvybės nuvertinimu. Maratono organizatoriai savo oficialų paaiškinimą pateikė tik po kurio laiko. Anot lenkų, pagalba sportininkei iš karto nesuteikta atsižvelgus į oficialias Tarptautinės lengvosios atletikos federacijos (IIAF) maratono taisykles. „R. Kosgei po ambicingo pasirodymo nuo finišo skyrė tik 800 metrų. Ji buvo išsekusi, bet dramatiškai kovojo mėgindama sugrįžti į lenktynes. Pagal IIAF taisykles, suteikus pagalbą, sportininkės visos dienos darbas iš karto būtų nubrauktas ir ji – diskvalifikuota. Atletė buvo sąmoninga, jos gyvybei pavojus negrėsė. Ji pati neparodė ženklo, kad pasiduoda, todėl visas personalas stovėjo greta ir stebėjo įvykį. Greitoji pagalba buvo iškviesta iš karto“, – kodėl nusprendė nesikišti, aiškino lenkai. Visgi 2012-ųjų Bostono maratono laimėtojas, šiuo metu Kenijos parlamente dirbantis lengvaatletis Wesley Koriras viešai pareiškė, kad Varšuvoje buvo prasilenkta su elementariu žmogiškumu. „Taip, taisyklė nesikišti personalui galioja, tačiau kartais į pagalbą tiesiog reikia pasitelkti logiką. Juk matėsi, kad viskas baigta“, – teigė W. Koriras. Anot pasipiktinusių Kenijos sportininkų, vaizdo įraše galima matyti, kad maratonininkė bando kelti rankas ir prašyti pagalbos, tačiau jai tiesiog neužtenka jėgų. Visa laimė, kad incidentas nesibaigė tragiškai. Po kelių dienų R. Kosgei buvo išleista iš Varšuvos ligoninės. „Jaučiausi labai stipri visas lenktynes, tačiau neprismenu, kas atsitiko pabaigoje“, – prisipažino ji. Anot sportininkės, prisiminimus jai sugrąžino tik pamatytas jos pačios kančių vaizdo įrašas. „Kai pamačiau šį vaizdo įrašą prisiminiau, kad tuo metu tiesiog norėjau atsikelti ir bėgti pirmyn. Buvo tikra kančia matyti, kai Etiopijos atletė prabėgo pro šalį. Supratau, kad žaidimas man baigtas. Ačiū Dievui, kad esu sveika. Mane nugabeno į ligoninę ir joje gerai rūpinosi“, – pasakojo ji. „Volare Sports Team“ komanda, kuriai atstovauja R. Kosgei, jau po lenktynių paaiškino, kodėl afrikietė nesugebėjo pasiekti finišo. Teigiama, kad sportininkė persistengė atsisakydama gerti vandenį 30, 35 ir 40 trasos kilometruose, todėl organizmas dehidratavo.