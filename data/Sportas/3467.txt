Kubos boksininkai laimėjo net penkiose svorio kategorijose iš dešimties. Dar du kubiečiai pralaimėjo finale. 7 medalius (5 aukso ir 2 sidabro) iškovojusi Kubos rinktinė aplenkė po 6 apdovanojimus laimėjusius Uzbekistaną (1 aukso, 3 sidabro ir 2 bronzos) bei Kazachstaną (1 aukso, 2 sidabro ir 3 bronzos). Trečią vietą komandinėje įskaitoje užėmė Azerbaidžanas – 1 aukso ir 1 bronzos. Po vieną aukso medalį iškovojo ukrainietis ir prancūzas. Septintą vietą užėmė 3 apdovanojimus (1 sidabro ir 2 bronzos) laimėję amerikiečiai. Fiasko patyrė Rusijos boksininkai, kurie liko be aukso. Rusai laimėjo tik 2 medalius – sidabro ir bronzos. Paskutinį kartą rusams aukso medalių nepavyko iškovoti 1999 metais Hiustone (JAV) vykusiame pasaulio čempionate. Iš viso Hamburge medalius iškovojo 20-ies šalių atstovai. Vienintelis pasaulio čempionate dalyvavęs Lietuvos boksininkas Evaldas Petrauskas pralaimėjo pirmą kovą Kanadai atstovaujančiam Arthurui Bijarslanovui. Pasaulio čempionate teisėjavo lietuvis Gintaras Šniukšta. Pasaulio suaugusiųjų čempionatuose debiutavęs G. Šniukšta sulaukė įvertinimo ir buvo paskirtas teisėjauti vienai finalo ir net keturioms pusfinalių dvikovoms. Geriausiu pasaulio čempionato boksininku išrinktas ukrainietis Oleksandras Chyžniakas, laimėjęs svorio kategorijoje iki 75 kg. Geriausio trenerio titulas atiteko JAV rinktinės strategui Billiui Walshui, kurio treniruojami amerikiečiai medalius iškovojo po 6 metų pertraukos. Geriausia komanda tapo Kubos rinktinė. Jubiliejinis XX-asis pasaulio bokso čempionatas vyks 2019 metais Rusijos mieste Sočyje.