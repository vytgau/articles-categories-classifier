Šeštą sklandymo varžybų dieną sportininkai skrido 355,81 km standartinėje ir 305,71 km klubinėje klasėse. Žinant permainingus Lietuvos orus, faktas, jog sklandytojai į orą kilo 5-ias dienas iš eilės yra pakankamai netikėtas, tačiau kartu ir džiuginantis. Likusios savaitės orų prognozė taip pat nuteikia optimistiškai. Šeštą čempionato dieną antrą ir trečią vietas standartinėje klasėje užėmė sklandytojai iš Vokietijos Kilianas Biechele ir Enrique Levinas. Klubinėje klasėje prizininkais tapo Naujosios Zelandijos sklandytojas Alexanderis McCaw ir lenkai Arturas Lonczukas bei Marekas Niewiadomy. Bendroje rezultatų lentelėje po šešių pratimų standartinėje sklandytuvų klasėje pirmauja švedai Davidas Gustavssonas ir Erikas Rudsmarkas. Klubinėje sklandytuvų klasėje pirmas tris pozicijas užima vokietis Julianas Klemmas, olandas Nickas Hanenburgas ir austras Paulas Altrichteris. Lietuviai bendroje įskaitoje rikiuojasi taip: standartinėje klasėje Joris Vainius užima 7-ą, o Ringaudas Kikalas 29-ą vietas. Klubinėje klasėje Martynas Liutkevičius yra 13-as, Laurynas Šupinys 15-as, o Jokūbas Motūza 32-as. Lietuva iš 18 pasaulio valstybių bendroje rezultatų lentelėje rikiuojasi 4-a. Čempionatas Pociūnų aerodrome tęsis iki rugpjūčio 13-os d.