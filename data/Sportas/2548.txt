Pirmą kartą Lietuvos rinktinės marškinėlius apsivilko olimpinis čempionas 45-erių metų Darius Kasparaitis. Nepaisant solidaus amžiaus, jis sugebėjo pademonstruoti savo meistriškumą – veteranas 41-ą minutę įmušė pirmąjį savo įvartį atstovaudamas Lietuvai ir taip pat atliko du rezultatyvius perdavimus. Po du įvarčius nugalėtojams pelnė Markas Kaleinikovas (6 ir 9 min.) ir Paulius Gintautas (31 ir 46), po vieną – Ugnius Čižas (13) ir Tadas Kumeliauskas (41). Du paguodos įvarčius estai pelnė per paskutines keturias rungtynių minutes. Geriausiu žaidėju Lietuvos komandoje pripažintas M. Kaleinikovas. Po rungtynių surengtoje baudinių serijoje stipresni buvo estai – 2:0.  Šeštadienį Lietuvos rinktinė žais su Latvija, o sekmadienį – su Ukraina. Latviai šeštadienį ukrainiečius nugalėjo 9:2. Trijų Baltijos šalių ledo ritulio federacijos prieš metus sutarė kartu rengti trijų etapų ledo ritulio turnyrą, kuris vyktų visose trijose valstybėse. Baltijos Iššūkio taurės nugalėtojas bus paskelbtas kitų metų vasarį Latvijoje. Ketvirtoji, organizatorių nuožiūra pakviesta komanda varžosi dėl etapo taurės ir apdovanojimų, tačiau galutinėje įskaitoje ketvirtosios komandos rezultatai neskaičiuojami.