Jis džiaugėsi, kad pačiu sudėtingiausiu karjeros metu nuo jo nenusisuko artimiausi draugai bei šeima. „Būtent jie man padėjo susitvarkyti psichologiškai. Ačiū jiems, – sakė S. Gaižauskas. – Grįžti po sunkios traumos yra labai sunku tiek fiziškai, tiek morališkai. Patyrus traumą mane lankė įvairiausios mintys, tačiau nusprendžiau susitvarkyti sveikatą, pailsėti ir grįžti į ringą“. S. Gaižauskas žino: „Pirmosios kovos bus labai sunkios, bet aš tam esu pasiruošęs“. Kovo 17 dieną klubo „Titanas“ auklėtinis sostinės „Siemens“ arenoje vyksiančiame „Bushido KOK 2018 Vilnius“ turnyre surems pirštines su grėsmingu varžovu iš Maroko – Youssef El Hadmi. „Mačiau kelias jo kovas. Šis kovotojas gali pasigirti patirtimi, kovoja aukšto lygio turnyruose, – apie savo varžovą kalbėjo S. Gaižauskas. – Šiuo metu lieju prakaitą salėje, vyksta po dvi treniruotes per dieną. Daugiausiai dėmesio skiriu ištvermei“. Kova su marokiečiu vyks pagal Muay Thai taisykles. Pasak S. Gaižausko, spėlioti kovos baigties net neverta. „Kiekvienas smūgis gali baigtis nokautu arba prakirtimu po smūgių alkūnėmis, – sakė S. Gaižauskas. – Pergalę iškovos tas, kuris bus techniškenis ir turės daugiau ištvermės“. Tailande patirtį kaupęs ir ne vieną skambią pergalę pasiekęs lietuvis teigė, kad ten visos kovos yra beprotiškai sunkios. „Todėl kiekviena laimėta kova man sutekdavo labai daug džiaugsmo. O kai pradedi laimėti vieną kovą po kitos ir demonstruoji aukštą meistriškumą, žmonės pradeda tave gerbti, domėtis tavimi, – pasakojo S. Gaižauskas. – Tailande privalėjau savo sunkiu darbu įrodinėti, jog esu vertas kovoti geriausiuose turnyruose“. S. Gaižauskas teigė tikintis, kad Vilniuje laukia sunki kova. „Šis turnyras man reiškia labai daug. Tai yra mano sugrįžimas po sunkios traumos. Bus sunku, bet iš žiūrovų tikiuosi didelio ir nuoširdaus palaikymo. O pats pažadu pademonstruoti labai gerą ir gražią kovą“, – kalbėjo kovotojas. 