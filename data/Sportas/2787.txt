Šiam treneriui, nuo 2015 metų pabaigos dirbusiam Borisovo BATE klube, kur jis užėmė sporto direktoriaus pareigas, darbas Lietuvoje nėra nauja patirtis. A. Brazevičius 2007–2008 metais dirbo FBK „Kauno“ klube, kai buvo vienu iš vyr. trenerio Andrejaus Zygmantovičiaus asistentų. Be darbo Lietuvoje A. Brazevičius dirbo gimtinės ekipose, savo karjerą 2003 metais pradėdamas kaip Minsko MTZ-RIPO jaunimo komandos treneris, o dar po metų prisijungdamas ir prie Baltarusijos U-17 rinktinės trenerių štabo. Per savo karjerą 44-erių metų specialistas treniravo tokius klubus kaip „Smorgon“, Žodino „Torpedo“, Mogiliavo „Torpedo“ bei Smaliavičių STI. Futbolo klubas „Žalgiris“ dėkoja BATE komandai už suteiktą galimybę A. Brazevičiui prisijungti prie sostinės ekipos. Naujojo stratego iš Baltarusijos debiutas „Žalgiryje“ – jau netrukus. Vilniečiai šį ketvirtadienį, spalio 26-ąją, A lygos 29-ojo turo rungtynėse svečiuose susigrums su Klaipėdos „Atlantu“.