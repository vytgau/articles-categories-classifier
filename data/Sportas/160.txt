Dėl įvairių priežasčių apie 10 pagrindinėse sudėties žaidėjų neturėjusi Lietuvos rinktinė šeštadienį išvykoje po atkaklios kovos 29:25 (17:6) nugalėjo autsaiderius vengrus ir laimėjo trečiąsias rungtynes iš eilės. 5-ąją min. šeimininkai įsiveržė į priekį po baudos smūgio, bet jau poros minučių Kasparas Krasauskas po gražios atakos prispaudė kamuolį varžovų įskaitiniame plote ir išvedė lietuvius į priekį 5:3. Visgi šeimininkai dar kartą pasinaudojo lietuvių pražanga ir po dar vieno baudos smūgio vėl pirmavo 6:5. 26-ąją min. Domantas Bagužis pačiame įskaitinio ploto kampe sugebėjo atlikti žeminimą, o po keturių minučių tą patį padarė ir Lietuvos rinktinės kapitonas Žygimantas Radžius. Du taškus realizacijos smūgiu įsirašė Dovydas Taujanskas ir Lietuvos rinktinė prieš pertrauką pirmavo 17:6. Antrajame kėlinyje vengrai kibo į atlapus lietuviams ir greitai priartėjo iki 13:17. Bet vos po poros minučių T. Zibolis sugrąžino Lietuvai 9 taškų pranašumą (22:13). Visgi vengrai dar sykį sugebėjo pasižymėti ir priartėti iki 2 taškų (20:22). Tuomet tas pats T. Zibolis pasinaudojo varžovų klaida ir pelnė svarbius 5 taškus. Tiksliai realizacijos smūgį spyrė Donatas Vilimavičius ir lietuviai kiek atitrūko (29:20). Paskutinėmis minutėmis vengrai dar surengė vieną rezultatyvią ataką, bet to buvo per mažai. Lietuviai iškovojo dar vieną pergalę ir priartėjo prie savo tikslo triumfuoti šioje konferencijoje. Su 13 taškų lietuviai užtikrintai pirmauja grupėje. Antrąją vietą užima Ukraina (5 tšk.), trečiąją - Latvija (4 tšk.), ketvirtąją - Švedija (4 tšk.). Tiesa, šios trys ekipos yra sužaidusios tik po dvejas rungtynes. Vengrai su 3 taškais lieka penkti. Paskutines rungtynes lietuviai šeštadienį, balandžio 28 dieną, 15 val. Telšiuose žais su Švedijos rinktine. Šiaurės konferencijos nugalėtoja vėliau su Pietų konferencijos nugalėtoja kausis dėl kelialapio į aukštesnį „Trophy“ divizioną.