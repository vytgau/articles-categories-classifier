Antradienį lietuviai po puikiai sužaisto antrojo kėlinio 4:1 palaužė Minsko „Dinamo“ ekipą, o trečiadienį tuos pačius varžovus nugalėjo kur kas lengviau – 5:0 (2:0, 3:0, 0:0). Kaip ir vakar, po rungtynių buvo surengtas pratęsimą imituojantis kėlinys, kuriame komandos žaidė trise prieš tris. Jeigu vakar įvarčių pelnyta nebuvo, tai šiandien likus šiek tiek daugiau nei minutei iš arti įvartį pelnė T.Mažulis. Vėliau žaistoje baudinių serijoje lietuviams nesisekė: Dino Mukovozas, Karolis Krasilnikovas, Vainius Jankauskas, Martynas Grinius ir Nikodemas Numavičius nesugebėjo nunginkluoti varžovų vartininko, tuo tarpu „Dinamo“ du sykius įveikė Faustą Nausėdą. Lietuviai per abi rungtynes nepraleido nei vieno įvarčio žaidžiant mažumoje, o komandos treneriai išbandė visus keturis vartininkus. Pirmose rungtynėse po pusantro kėlinio rungtyniavo Laurynas Lubys ir Martinas Petiulis, tuo tarpu antrose – Tadas Ramanauskas ir Faustas Nausėda. Du įvarčius lietuviams antrose rungtynėse pelnė M. Grinius, po vieną – Timonas Mažulis, Arvydas Domeika ir Eimantas Steponavičius. Taline vyksiančiame pasaulio IIA diviziono lietuviai kovos su Australijos, Korėjos, Lenkijos, Estijos ir Didžiosios Britanijos bendraamžiais. Praėjusiais metais Lietuvos U-18 rinktinė Kangnunge (Korėja) vykusiame IIA diviziono turnyre užėmė trečiąją vietą. 