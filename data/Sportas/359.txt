Jei „City“ iškovos pergalę, ši komanda bus nebepavejama. „Miestiečiai“ per 31 turą surinko 84 taškus. Antrojoje vietoje esantis „Manchester United“ turi 68. Mančesterio derbyje beveik visada vyksta bekompromisė kova. Pirmojo rato akistatoje „Old Trafford“ stadione 2:1 triumfavo „City“ futbolininkai. Ir praėjusį sezoną „raudoniesiems velniams“ nepavyko įveikti principinių varžovų. Tada vienas mačas baigėsi 0:0, o kitame 2:1 nugalėjo „miestiečiai“. Kita vertus, „Etihad“ stadione „raudonieji velniai“ nepralaimėjo dvejų paskutinių rungtynių, o jose nepraleido nė vieno įvarčio (viena pergalė ir vienos lygiosios). „Premier“ lygoje komandos tarpusavyje kausis 42-tą kartą. 20 sykių pajėgesni buvo „raudonieji velniai“, 13 – „City“, o aštuoniose dvikovoje užfiksuotas taikus rezultatas. „Miestiečiai“ Anglijos čempionate dabar šventė penkias pergales iš eilės, o Jose Mourinho auklėtiniai – keturias. „City“ iš viso šį sezoną „Premier“ lygoje pralaimėjo tik vieną dvikovą, tris baigė taikiai, o 27-eriose rungtynėse nugalėjo oponentus. Pepo Guardiolos auklėtiniai šią savaitę patyrė skaudų UEFA Čempionų lygos rungtynėse. Jie pirmajame ketvirtfinalio mače svečiuose net 0:3 turėjo pripažinti „Liverpool“ pranašumą. Šis klubas miesto derbyje šeštadienį grumsis su „Everton“. Šias ir dar ketverias „Premier“ lygos rungtynes savaitgalį rodys vaizdo transliacijų internetu platforma viaplay.lt ir „Viasat Sport Baltic“ kanalas. Tiesioginių transliacijų tvarkaraštis: balandžio 7 d. 14.20 val. „Everton“ – „Liverpool“, 16.50 val. „Stoke“ – „Tottenham Hotspur“, 19.20 val. „Manchester City“ – „Manchester United“; balandžio 8 d. 16.05 val. „Arsenal“ – „Southampton“, 18.20 val. „Chelsea“ – „West Ham United“.