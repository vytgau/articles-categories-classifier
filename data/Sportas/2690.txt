Šios rungtynės bus svarbios ne tik turnyrine prasme. 2010 metais Lietuvos regbininkai pasiekė pasaulio rekordą, iškovodami 18 pergalių iš eilės, o šią seriją nutraukė būtent ukrainiečiai. Šiauliuose vykusiose pasaulio čempionato atrankos rungtynėse lietuviai pralaimėjo Ukrainai 16:27 (3:20). Nemažai to metų žaidėjų vis dar tęsia savo karjeras, o Lietuvos rinktinėje ir naujame Europos čempionato cikle rungtyniauja su Ukraina 2010 metais žaidę Ignas Darkintis, Marius Andrijauskas, Kęstutis Marcišauskas ir Justinas Vasiliauskas. Lietuva su Ukraina žaidė pasaulio čempionato atrankos penktajame etape, kuomet iki planetos pirmenybių buvo likę tik du žingsniai. 37-erių metų M. Andrijauskas prisipažino, kad rungtynės su Ukraina buvo pačios svarbiausios jo karjeroje, o būtent šeštadienio rungtynėse jis žada atsisveikinti su nacionaline komanda. „2010 metų rungtynės su Ukraina buvo pačios svarbiausios mano karjeroje, o taip pat – ir Lietuvos regbio istorijoje. Ukraina tuo metu žaidė dviem divizionais aukščiau nei mes. Lietuvos rinktinė tuomet buvo ant bangos ir skaudžiausia buvo dėl nutrūkusios rekordinės serijos. Apie pasaulio čempionatą mes svajojome tik tyliai, nes šansų nelabai turėjome. Kitame etape Ukraina žaidė su kone kiekviename pasaulio čempionate dalyvaujančia Rumunija ir jai pralaimėjo apie 50 taškų skirtumu, – prisiminimais dalinosi M. Andrijauskas. – Mūsų pralaimėjimą Ukrainai lėmė patirties stoka tokio lygio varžybose. Ukrainiečiai buvo geriau organizuoti standartinėse situacijose, o jų rinktinė buvo sudaryta iš profesionalių žaidėjų“. Tuo tarpu Lietuvos regbininkai tuo metu rungtyniavo su aprangomis, nupirktomis pačių žaidėjų ir sirgalių lėšomis... „Atsimenu, kad Šiauliuose buvo susirinkę didelis skaičius žiūrovų (apie 4000 – regbis.lt) ir mes dėl sirgalių keliamo triukšmo vos galėjome susikalbėti“, – prisiminė ne mažesnio palaikymo Panevėžyje laukiantis M. Andrijauskas. Puikiai paskutines rungtynes su Ukraina prisimena ir ilgametis Lietuvos rinktinės kapitonas Mindaugas Misevičius. Karjerą Lietuvos rinktinėje prieš pusę metų baigęs regbininkas teigė, kad Lietuva tuomet turėjo šansų nugalėti gerokai aukštesniame lygyje žaidusią Ukrainą. „Visi laukėme tų rungtynių ir buvo labai įdomu pasimatuoti jėgas su aukštesnio lygio komanda. Beveik pilnas Šiaulių stadionas ir tikrai įsimintinos rungtynės. Nebuvo jie mums neįkandami, galvoju, kad mes šiek tiek perdegėme. Tai buvo pirmoji komanda, kuri fiziškai ir techniškai atrodė pajėgi tiek grumtynėse, tiek trijuose ketvirčiuose. Šiek tiek gaila dėl nutrūkusios pergalių serijos, bet dar labiau gaila, kad praradome šansą sužaisti su tokia stipria komanda kaip Rumunija“, – pabrėžė M. Misevičius. Lietuvos ir Ukrainos rungtynių pertraukos metu Lietuvos regbio federacija įteiks specialų prizą M. Misevičiui už ilgus metus Lietuvos rinktinėje. Vienas dabartinės rinktinės lyderių J. Vasiliauskas pridūrė, kad pralaimėjimas Ukrainai buvo patirtas gana seniai, todėl dauguma žaidėjų su ja žais pirmą kartą. „Kiek pamenu, Ukrainai pralaimėjome dėl mažų klaidelių, susikalbėjimo trūkumo ir lygiaverčių keitimų nebuvimo. Nemanau, kad tas pralaimėjimas turės didelės įtakos, nes abi komandos jau visiškai kitokios“, – sakė J. Vasiliauskas. Visi kalbinti Lietuvos regbininkai vieningai sutarė, kad dabartinė Ukrainos rinktinė yra įveikiama. „Šį savaitgali lietuviai gali laimėti. Jie tikrai pajėgūs tą padaryti, nes Ukrainos žaidimas dabar tikrai nespindi“, – sakė M. Misevičius. „Manau, kad Lietuvos regbis yra smarkiai pažengęs į priekį, todėl jei žaisime taip, kaip praėjusiame cikle su Čekija, tai turėsime daug šansų laimėti, juolab, kad žaisime namuose. Tai bus paskutinės mano rungtynės už Lietuvą, tad smagu būtų išeiti su pergale“, – pridūrė M. Andrijauskas. Abi komandos naują Europos čempionato ciklą pradėjo pergalingai. Lietuviai svečiuose 33:19 įveikė latvius, o ukrainiečiai savo aikštėje 29:8 nugalėjo Švedijos komandą. Lietuvos ir Ukrainos regbio rinktinių akistata vyks šeštadienį Panevėžio Aukštaitijos stadione 14 val.