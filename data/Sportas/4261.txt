Budapešte vykstančiose planetos pirmenybėse 100 m plaukimo krūtine rungties finale antradienį aukso medalį iškovojo L. King, distanciją įveikusi per 1 min. 4,13 sek. Amerikietė kartu pagerino 2013 metais Rūtos Meilutytės pasiektą planetos rekordą (1:04,35). Sidabro medalį laimėjo kita amerikietė Katie Meili (1:05,03), o J. Jefimova tenkinosi bronzos apdovanojimu (1:05,05). Pati R. Meilutytė liko prizininkų pakylos papėdėje – ketvirta. Lietuvės rezultatas – 1 min. 5,65 sek. „Mano strategija buvo tokia pat kaip ir pusfinalyje, tačiau nuo pat starto kažkas „nesiklijavo“, – po bronzinio plaukimo finale prisipažino J. Jefimova. – Vakar viskas buvo lengva ir laikas netikėtas, o šiandien...“. Pusfinalyje pirmadienį J. Jefimova pademonstravo geriausią laiką 100 m krūtine nuplaukdama per beveik rekordinį laiką – 1 min. 04,36 sek. Iki tuomet dar R. Meilutytei priklausiusio planetos rekordo rusei trūko 0,01 sek. „Apsidžiaugiau tokiu rezultatu, net negalvojau, kad galiu taip greitai plaukti. Aišku, tikėjausi, kad finale būsiu dar greitesnė“, – sakė ji. Trečia finale likusi J. Jefimova svarstė, kad dėl prastesnio rezultato gali būti kaltas išpūstas dvikovos tarp jos ir amerikietės L. King burbulas: „Pati stengiuosi į tai žvelgti su ironija. Mane tai verčia pasitempti. Manau, kad amerikietes taip pat“. Ji teigė, kad pasaulio rekordą pagerinusi L. King nustebino: „Taip. Geras laikas, tvirti nervai. Tiesa, ji bijo į mane net žiūrėti. Prieš startą mes nebendraujame, ji elgiasi taip, lyg manęs nepastebėtų. Po finišo santykiai truputį būna šiltesni. Visas tas „karas“ mane juokina ir užveda“. Juoda katė tarp Rusijos ir JAV sportininkių perbėgo dar Rio de Žaneiro olimpinėse žaidynėse, kai auksą 100 m krūtine distancijoje laimėjusi L. King aštriai pasisakė ilgą laiką dopingo skandaluose braidžiojusios J. Jefimovos atžvilgiu. Akivaizdu, kad ši priešprieša per metus niekur nedingo, ir L. King yra bene didžiausia rusų plaukimo priešė baseine. J. Jefimova Budapešte dar ketina plaukti 50 ir 200 m krūtine, taip pat estafetėse. „Dėl 100 m plaukimo krūtine apmaudu. Negaliu pasakyti, kad esu labai nusivylusi, bet pykčio yra. Atsiprašau savo sirgalių, tačiau sporte taip būna“, – kalbėjo ji. 