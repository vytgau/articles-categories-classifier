Informuojama, kad incidentas užfiksuotas dar praėjusiųjų metų gruodžio 30 dieną. Rusė areštinėje po vidurnakčio atsidūrė dėl lengvo pobūdžio pažeidimo, sulaikyta buvo visą naktį, tačiau paryčiais paleista už 5 tūkst. dolerių užstatą. Šaltinių duomenimis, lengvai nuo alkoholio apsvaigusi 25-erių J. Jefimova sukėlė nedidelę avariją, tačiau sportininkės atstovė Olga Jelisajeva tai neigia. „Šie gandai neatitinka realybės. Trumpai tariant, visa tai nėra tiesa. Nebuvo nei avarijos, o tuo labiau, apsvaigimo nuo alkoholio. Nežinau, iš kur visa tai ištraukta. Šiuo metu Julija yra JAV ir dalyvauja treniruočių stovykloje. Viskas yra tvarkoje“, – „Sport-Ekspress“ sakė O. Jelisajeva. „Man viskas tvarkoje. Rengiuosi varžyboms – jau ketvirtadienį planuoju jose dalyvauti. Žiniasklaidoje netrūksta skambių antraščių, tačiau jie nepatikrino informacijos. Nepasiduokite provokacijoms“, – savo žodį istorijoje tarė ir pati J. Jefimova, nepanorusi plačiau komentuoti įvykio aplinkybių. Tuo metu sportininkės tėvas Andrejus Jefimovas apskritai tvirtino, kad apie savo dukros sulaikymą girdi pirmą kartą. „Nieko nežinau apie šį atvejį. Taip, Julija šiuo metu yra JAV, treniruojasi. Tačiau informacijos apie sulaikymą negaliu pakomentuoti, nežinau, iš kur kilo tokie gandai ir kodėl jie toliau plėtojami. Vietoje to, kad parašytų ką nors gražaus, naujienas laužia iš piršto. Nieko apie tai nežinau“, – kartojo A. Jefimovas. J. Jefimova savo sąskaitoje turi penkis pasaulio čempionės titulus, o olimpinėse žaidynėse iškovojo du sidabro ir vieną bronzos medalį. Praėjusių metų pabaigoje ji varžybose nedalyvavo dėl traumos. Dar 2016-aisiais J. Jefimova pareiškė CNN kanalui, kad nori sugrįžti iš Rusijos gyventi į JAV. Anot rusės, už Atlanto, kur ji anksčiau penkerius metus treniravosi pas Davida Salo, „gyventi lengviau“. „Gyventi Amerikoje lengviau, nei Rusijoje. JAV žmonės šypsosi, visi vienas už kitą, jaučiasi lyg komanda“, – aiškino viena geriausių pasaulio plaukikių. Vėliau pati rusė aiškino, kad CNN jos žodžius iškraipė ir ji į JAV grįžo „susirinkti daiktų“. Visgi kurį laiką praleidusi Rusijoje J. Jefimova iš tikrųjų vėl sugrįžo į Los Andželą, kur ir treniruojasi pastaruoju metu. Counting down to NYE🎉 Всех с наступающим Новым Годом!🎊 Желаю, чтоб ваши близкие и друзья всегда были рядом с вами🙌🏼 Всё остальное уже не так важно😌 A post shared by Yuliya Efimova (@pryanya93) on Dec 31, 2017 at 11:34am PST