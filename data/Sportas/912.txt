14 sezonų NHL praleidęs ir 863 rungtynes sužaidęs D. Kasparaitis jau vilkėjo Lietuvos rinktinės marškinėlius ir pasiekė įvartį trijų Baltijos valstybių turnyre, tačiau oficialiam debiutui pasaulio čempionate reikėjo gauti lIIHF leidimą, mat lietuvis yra gynęs Rusijos rinktinės garbę, su kuria iškovojo visų spalvų olimpinius medalius. Pasiryžęs įgyvendinti savo svajonę ir ginti Lietuvos garbę, D. Kasparaitis turėjo bent penkerius metus nežaisti buvusios šalies rinktinėje ir ketverius metus rungtyniauti naujosios rinktinės šalies čempionate. Tą vienas charizmatiškiausių ledo ritulio gynėjų įgyvendino, žaisdamas Vilniaus „Hockey Punks“ komandos sudėtyje, o šį, penktąjį sezoną debiutavo ir gimtojo miesto, Elektrėnų „Energijos“ komandoje. „Tikrai labai laukiu debiuto pasaulio čempionate su Lietuvos rinktinės marškinėliais. Nežinau ko tikėtis, nes tas lygis, kurį mačiau turnyre Klaipėdoje, tikrai nebuvo pasaulio čempionato. Dabar mažai žinau apie varžovus, tik šalių pavadinimus, tačiau prieš pat pasaulio čempionatą sužinosiu daugiau. Ruošiuosi nepertraukiamai nuo pat rudens, numečiau dar šiek tiek svorio. Žaidžiame su Dainiumi Zubrumi tose pačiose treniruotėse, sportinė forma yra gera, nes Zubraus komanda negali mūsų aplošti“,- kaip visada geros nuotaikos nestokojo leidimą oficialiai žaisti gimtinės rinktinėje gavęs D. Kasparaitis. Savaitgalį D. Kasparaitis viešėjo Lietuvoje, kur dalyvavo krepšininko Rimanto Kaukėno labdaros vakare, skirtame sunkiai sergantiems vaikams. Rinktinės debiutantas nepamiršo ir ledo ritulio, dalyvavo „Geležinio vilko“ ledo ritulio klubo treniruotėje. „Ypatingai noriu perduoti rinktinės jaunimui, kad toks šansas, kokį dabar turime visi, gyvenime gali būti tik vienas. Tokia komandos sudėtis, čempionatas Kauno „Žalgirio“ arenoje ir galimybė laimėti čempionatą gali būti tik viena gyvenime. Neabejoju, jog šis čempionatas įsimins ilgam, tad svarbu, kad mes visi žiūrėtume viena kryptimi. Visiems žaidėjams – sveikatos ir ruošiamės toliau. Vaizdas aikštelėje turėtų būti geras, tikslai aukšti, laukia puikus laikas Kaune“, - komandos draugus motyvavo D. Kasparaitis.  