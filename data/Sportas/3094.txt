Incidentas įvyko sekmadienį po U-19 lygos rungtynių tarp Kauno „Stumbro-FRK Fenikso“ ir Vilniaus „Žalgirio U19“ komandų (1:9). Pasak akistatos dalyvių, S. Dirda ir „Stumbro“ rezervinės komandos vartininkas Tadas Giraitis smarkiai išsiplūdo iš karto po finalinio švilpuko. Vėliau 44-erių arbitras esą nuėjo į Nacionalinės futbolo akademijos (NFA), kurios aikštėje vyko susitikimas, patalpas, sulaukė 17-mečio vartų sargo ir smogė jam į veidą. Prasidėjo muštynės, susikibę peštukai raičiojosi net pargriuvę ant grindų, kol jų neišskyrė šalia buvę asmenys. „Kokios čia muštynės – pasikalbėjome truputį ir viskas. Žmonės matė kitaip? Jų ir klauskite, ką jie matė, – pasiteiravus, ar mojavo kumščiais prieš žaidėją, teigė S. Dirda. – Aišku, galbūt iš mano pusės tai nėra gražu. Bet kaip jaunimas gali šitaip elgtis, šitaip negražiai kalbėti...“ Jo teigimu, kivirčas prasidėjo nuo rungtynių metu kilusio susistumdymo tarp abiejų komandų žaidėjų. T. Giraičiui tuomet teisėjas parodė geltoną kortelę. „Žaidėjams nelaikė nervai. Pralaimėdami 0:9 jie puola varžovus, vos ne grasina juos sulaužyti ir panašiai. Pasakiau jiems: baikit, ką jūs čia išsidirbinėjate. Nesugeba pralaimėti, o po rungtynių dar užsipuola teisėjo asistentę, kuri neva nefiksavo nuošalės. Katastrofa. O paskui dar davė pastabų tokiais žodžiais, kad nepakartosi. Tai netoleruotina“, – pasakojo 44-erių arbitras iš Kauno. Rungtynių dalyviai DELFI konflikto ištakas nupasakojo kiek kitaip: esą aikštėje prasidėjus varžovų susistumdymui, S. Dirda pasiūlęs komandoms tarpusavyje „išsiaiškinti santykius po mačo šalia aikštės“, o galiausiai pats taip ir pasielgęs. „Kas ten paskui buvo, aš tiksliai nelabai galiu pasakyti, – komentavo S. Dirda. – Bandžiau žmogui paaiškinti, kad taip negalima. Aišku, tas mano poelgis nedera su teisėjo vardu. Bet laikau, kad aš su tuo jaunuoliu kalbėjausi jau ne kaip teisėjas, po rungtynių. Bandžiau gražiai, žmoniškai paaiškinti, o ar jis suprato, ar nesuprato, nežinau, nežinau, kokia bus jo ateitis. Tegu sprendžia specialistai, kurie matė. Kaip įvertins, taip įvertins.“ Bet ar 44-erių teisėjui pritinka leistis į tokio pobūdžio „kalbas“ su nepilnamečiu futbolininku? „Paso jis nesinešioja, o ant veido neparašyta, kiek metų. Pas mane galva, žinokite, pakankamai šalta. Per gyvenimą visko esu matęs. Tikrai nepavadinčiau to nutikimo muštynėmis. Apsižodžiavome, garsiau pakalbėjome. Dėl ko aš dabar gailiuosi, galbūt ne vieta buvo tai daryti. Bet išgirdę tiek, kiek jis visko ten prisakė, žmonės, būna, ir nesusilaiko. Atsakiau tuo pačiu. To, aišku, nereikėjo daryti“, – kalbėjo S. Dirda. Teisėsauga nesikiš? Savo ruožtu, „Stumbro“ vadovai apie oficialų skundą Lietuvos futbolo federacijai (LFF) dėl teisėjo elgesio kol kas nekalba. Klubo prezidentas Sergejus Slyva teigė sekmadienį su „Stumbras B“ komanda viešėjęs Utenoje, kur Kauno atstovai žaidė LFF I lygos rungtynes su vietos „Uteniu B“ (6:1). „Pats nesu tos situacijos liudininkas, tik girdėjau apie ją iš aplinkinių žmonių. Kažką pakomentuoti man būtų labai sunku. Bandysime kuo greičiau išsiaiškinti situaciją iš abiejų pusių, įsigilinti, kas, kaip ir dėl ko įvyko“, – DELFI sakė S. Slyva. Beje, pastarasis pats dar neseniai teisėjavo futbolo rungtynėms ir yra Lietuvos futbolo teisėjų asociacijos (LFTA) prezidento Sergejaus Slivos sūnėnas. Tuo metu skandalo epicentre kartu su S. Dirda atsidūręs T. Giraitis per „Stumbro“ atstovus DELFI perdavė neketinantis kreiptis į teisėsaugą dėl sekmadienio incidento. Papildyta: mušeikos susitaikė Pirmadienio pavakarę abu konflikto dalyviai dar kartą susitiko akis į akį, bet šįkart bendravo kur kas draugiškiau. „Susitikome su Tadu ir civilizuotai apkalbėjome tai, kas vakar įvyko. Jis pripažino, kad kai kuriose situacijose persistengė, aš pripažinau, kad neturėjau teisės nesusivaldyti. Paspaudėme vienas kitam ranką ir palinkėjome, kad iš šios pamokos tinkamai pasimokytumėme“, – portalui futbolas.lt sakė S. Dirda. „Sakyčiau, kad susitikimas įvyko abiejų iniciatyva. Nematau prasmės pyktis, nes futbolas ne bokso ringas. Išsiaiškinome, nuoskaudų neliko, taika. Tegyvuoja futbolas“, – pridūrė „Stumbro“ vartininkas. Kaip taikos paliudijimu jie pasidalino nuotrauka, kurioje užfiksuoti spaudžiantys vienas kitam rankas.