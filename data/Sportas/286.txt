Rungtynės žalgiriečiams prasidėjo idealiai ir jie jau 2 minutę išsiveržė į priekį. Po Tomašo Šimkovičiaus pakelto kampinio „Atlanto“ vartininkas Pavelas Doroševas nesėkmingai bandė išmušti kamuolį, o tuo pasinaudojęs „Žalgirio“ saugas Marko Tomičius įmušė iš arti. Tačiau labai greitai jau klaipėdiečiai atsidūrė priekyje. 7 minutę sulaukęs gero Vice Kendešo perdavimo, Anilas Kočas atitrūko nuo žalgiriečio Donovano Slijngardo ir stipriu smūgiu pasiuntė kamulį po skersiniu. 13 minutę prie „Žalgirio“ vartų vėl kilo chaosas. V. Kendešas sudrebino vartų karkasą, bet pirmas prie kamuolio prišokęs Donatas Kazlauskas mušė tiksliai – 2:1. Vėliau rungtynių tempas nukrito ir komandos labiau išsiskyrė kietomis pražangomis bei įspėjimais. Vis tik prieš pertrauką vilniečiai rezultatą išlygino. P. Doroševas atrėmė tolimą T. Šimkovičiaus smūgį. Bet po pastarojo pakelto kampinio „Atlanto“ vartų sargas iš Latvijos vėl sužaidė nepatikimai, neišmušęs kamuolio ir šalia buvęs M. Tomičius pelnė antrą įvartį – 2:2. Antrame kėlinyje įvarčių lietus tęsėsi toliau. 52 minutę nepasisekė „Atlanto“ gynėjui Aleksandrui Levšinui – po T. Šimkovičiaus perdavimo kamuolys atsimušė į jį ir įskriejo į vartus. Praėjus 10 minučių po dar vieno T. Šimkovičiaus perdavimo tolimu smūgiu pasižymėjo Liviu Antalis – 2:4. „Žalgirio“ rumunas 75 minutę pelnė dar vieną įvartį – L. Antalis tuomet įmušė galva po D. Slijngardo perdavimo iš aikštės krašto. Įgiję tokį solidų pranašumą, vilniečiai iniciatyvos jau neišleido ir įsirašė dar tris taškus. Tuo metu „Atlantas“ pratęsė nesėkmingų mačų namie seriją – klaipėdiečiai šį sezoną savo stadione per trejas rungtynes pergalės dar neiškovojo.  Rungtynių statistika Klaipėdos „Atlantas“ – Vilniaus „Žalgiris“ 2:5 (2:2) Įvarčiai: A. Kočas (7), D. Kazlauskas (13); M. Tomičius (2, 42), A. Levšinas (52 į savo vartus), L. Antalis (62, 75). Geltonos kortelės: D. Šimkus (29), A. Diallo (39), M. Panka (51), E. Baniulis (90+2); D. Slijngardas (36), T. Šimkovičius (40), S. Mikoliūnas (87). „Atlantas“: P. Doroševas, L. Da Silva, A. Diallo (80 min. I. Pecha), M. Kaliadka, A. Levšinas, A. Kočas, M. Panka, J. Pejičius (66 min. M. Papšys), D. Šimkus, D. Kazlauskas, V. Kendešas (72 min. E. Baniulis). „Žalgiris“: Dž. Bartkus, R. Baravykas, L. Klimavičius (65 min. J. Manzorro), M. Mbodjis, D. Slijngardas, S. Blagojevičius, Marquinhosas (46 min. L. Antalis), M. Tomičius, T. Šimkovičius, S. Nyuiadzis (82 min. S. Mikoliūnas), T. Malecas.