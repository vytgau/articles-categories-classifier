35-erių metų lengvaatletis rutulį nustūmė 16 m 26 cm ir pagerino čempionatų rekordą. 25-erių metų Donatas Dundzys pagerino asmeninį rekordą (13 m 13 cm) ir pelnė bronzos apdovanojimą. Antrąją vietą užėmė uzbekas Chusnidinas Norbekovas (14 m 87 cm). Varžybose dalyvavo devyni sportininkai. „Pirmi keli stūmimai nepavyko, bet žinojau, kad treniruotėse pasiekiu tą rezultatą, kurio man reikėjo. Žinojau, kad nustumsiu. Norėjau pagerinti pasaulio čempionatų rekordą (16,15 m), tad mano tikslas buvo bent jau centimetru rutulį nustimti toliau. Dabar naujas rekordas pagerintas 11 centimetrų, pasilikau rezervo ir kitoms varžyboms“, – šypsojosi pasaulio čempionu tapęs M. Bilius. „Pergalę skiriu visam parolimpiniam komitetui, visiems neįgaliųjų sporto atstovams. Labai malonu, kad ir Donatas iškovojo 3-ią vietą, tai yra fantastika. Dabar jau turime du medalius. Tie atletai, kurie buvo arti medalių, turi didelį potencialą kažkada lipti ant apdovanojimų pakylos. Galbūt man smagiau, kad Donatas Dundzys iškovojo trečią vietą, nei kad aš pirmą“, – kolegos pasiekimu džiaugėsi M. Bilius.   Medalius gaus ne tik M. Bilius ir D. Dundzys, bet ir jų treneriai Rimantas Plungė ir Jonas Baltrušaitis. Pasaulio čempionatas Londone – pirmasis, kuriame apdovanojami atletų treneriai. „Be galo džiugu, kad pirmą kartą toks dalykas padarytas. Manau, kad jis labai naudingas. Tai sustiprina sportininko ir trenerio ryšį, nes abu gauna medalius. Tai – fantastiškai gerai“, – džiaugėsi M. Bilius. D. Dundzys, kuriam ši bronza – pirmas karjeroje pasaulio čempionato medalis, dar sektoriuje iš džiaugsmo glėbesčiavosi su M. Biliumi, savo treneriu ir čempionate dirbančiais savanoriais. „Tai – fantastika. Pirmasis mano pasaulio čempionato medalis. Pergalę skiriu šeimai, treneriui ir Lietuvos parolimpiniui komitetui. Būti sektoriume kartu su Mindaugu – fantastika. Vienas kitą labai palaikome. Pirmi mano stūmimai buvo nelabai sėkmingi. Paskui atsigavau, pagalvojau, kad viskas bus normaliai ir nustūmiau savo“, – džiaugėsi D. Dundzys. Mindaugas Bilius prieš savaitę turėjo šansą iškovoti pasaulio neįgaliųjų lengvosios atletikos čempionato medalį disko metimo (F37 grupė) rungtyje, tačiau paskutinę akimirką bronzą nugvelbė Australijos atletas. Parolimpinio šios rungties vicečempiono M. Biliaus mestas diskas nuskriejo 51 m 95 cm. Australas Guy Henly paskutiniu bandymu įrankį nuskraidino 53 m 59 cm, pakilo į antrą vietą ir nustūmė lietuvį į ketvirtą poziciją. M. Biliui paskutiniu bandymu sugrįžti į prizininkų trejetuką nepavyko, jis užėmė ketvirtą vietą. Primename, kad 2016 m. Rio de Žaneire M. Bilius tapo parolimpiniu čempionu, rutulį nustūmęs 16,80 m. Parolimpinėse žaidynėse disko metimo rungtyje lengvaatletis iškovojo sidabrą (53,50 m).