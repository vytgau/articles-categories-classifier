Italijos žurnalistų paklaustas, ar tikrai daugiau niekad nebeapsivilks rinktinės aprangos, Turino „Juventus“ vartų sargas pateikė netikėtą atsakymą. „Esu tokiame karjeros etape, kai jau reikia padaryti pauzę“, – pareiškė G. Buffonas. „Tačiau jeigu susiklostys tokia situacija, kad Italijoje apskritai nebus gerų vartininkų, aš grįšiu į rinktinę net ir būdamas 60-metis“, – pridūrė pasaulio čempionas. Už Rusijoje vyksiančio pasaulio čempionato borto Italijos rinktinę paliko švedai, dviejų rungtynių serijoje oponentus pranokę 1:0. Po nesėkmės iš rinktinės pasitraukęs Italijos futbolo veteranas prarado šansą tapti pirmuoju futbolininku istorijoje, dalyvavusiu net šešiuose pasaulio čempionatuose. G. Buffonas yra Italijos rinktinės rekordininkas – per karjerą nacionalinėje komandoje jis sužaidė 175 rungtynes. Primename, kad po Italijos rinktinės fiasko iš vyriausiojo trenerio posto buvo atstatydintas 69-erių Gian Piero Ventura.