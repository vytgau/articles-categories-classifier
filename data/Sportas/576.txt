Čia lietuviai šeštadienį sužais kontrolines rungtynes su šios šalies ekipa, o tada vyks į Armėniją, kur Jerevano mieste kovo 27 dieną sužais dar vieną kontrolinį mačą. „Beveik visa rinktinė vyko iš Vilniaus, tik keli žaidėjai atvyko tiesiai į Tbilisį“, – sakė nacionalinių rinktinių departamento vadovas Mindaugas Zurza. – Pirmieji atvyko Nerijus Valskis ir Darvydas Šernas, vėliau prisijungė ir Ernestas Šetkus bei Vytautas Černiauskas. Visi geros ir darbingos nuotaikos, kelionė praėjo tikrai gerai. Kiek vėlavo skrydis Kijeve, tačiau tai nuotaikos nesugadino“. Trečiadienį vakare Lietuvos rinktinė surengė ir pirmąją treniruotę. „Tik atvykę turėjome pirmą įvadinę treniruotę, toliau dirbsime kiekvieną dieną ir ruošimės pirmoms kontrolinėms rungtynėms su Gruzija“, – teigė M. Zurza. Primename, kad kovo 24 d. Lietuva 17 val. susitiks su Gruzijos rinktine, o po trijų dienų vyks į Jerevaną ir surems ginklus su Armėnija. Šis mačas prasidės 18 val. Lietuvos laiku.  Lietuvos rinktinės trenerio asistentas Igoris Morinas liko patenkintas futbolininkų indėliu pirmojoje treniruotėje: „Pirmoje treniruotėje vyrai pajudėjo su nuotaika. Nors buvo ganėtinai sunki kelionė, tačiau ką norėjome padaryti - įvykdėme. Norime pabandyti vieną kitą naują variantą. Gaila, kad neturime daug laiko, tačiau pasistengsime padaryti kuo daugiau“. Šeštadienį lietuviai susitiks su Gruzijos rinktine, o po trijų dienų Jerevane žais su Armėnija. Rinktinės vartininkas E. Šetkus pabrėžė, kad kiekvienos rungtynės Lietuvos rinktinei yra labai svarbios ir džiaugėsi, kad šiemet sužaisime net 12 mačų. „Bus tikrai įdomu pasitikrinti jėgas prieš Gruziją ir Armėniją. Visos rungtynės mums yra svarbios, nepriklausomai nuo to, ar tai būtų kontroliniai, ar oficialūs mačai, ar Tautų lyga. Kiekvienas mačas labai reikalingas mūsų rinktinei. Turime naujų žaidėjų ir pažiūrėsime kaip jie įsilies į komandą. Kiekvienos rungtynės duoda patirties ir yra labai naudingos bei būtinos“, – vardino E. Šetkus. 