Ketvirtadienį paskelbtoje naujoje FIFA rikiuotėje Lietuva vėl iškrito iš geriausių šimtuko. Edgaro Jankausko treniruojama komanda nučiuožė per 21 poziciją ir dabar tėra 120-a. Tarp lietuvius pralenkusių šalių yra Antigva ir Barbuda, Ruanda, Bahreinas, Surinamas. Rekordines žemumas Lietuvos rinktinė buvo pasiekusi praėjusių metų pradžioje, kai nusirito iki 127-o laiptelio. Šįkart komandą nutempė pasirodymas planetos pirmenybių kvalifikacijos rungtynėse rugsėjį. Iš pradžių E. Jankausko auklėtiniai namuose 0:3 pralaimėjo škotams, paskui išvykoje gavo slovėnų antausį 0:4. Tarp daugiausiai per mėnesį praradusių ekipų lietuviai yra treti: dar skaudžiau nukentėjo tik 131-ą vietą dabar užimanti Gvatemala (-31) ir 144-a žengianti Etiopija (-24). Tiesa, po 21 poziciją prarado ir Siera Leonė (97-a vieta) bei Kazachstanas (126-a vieta). Aptarti šalies futbolo perspektyvas Lietuvos futbolo federacijos (LFF) viršūnėlės galės rugsėjo 30 d. vyksiančioje neeilinėje konferencijoje, kurioje bus renkamas gegužę dėl vidinių rietenų pasitraukusio prezidento Edvino Eimonto įpėdinis. Nauja FIFA reitingo lydere tapo Vokietija, apsikeitusi vietomis su laipteliu žemyn smuktelėjusia Brazilija. Trečią vietą užima trimis pakopomis aukštyn šoktelėjusi Portugalija. Lietuvių varžovė pasaulio čempionato atrankoje Anglija nukrito dviem pozicijomis į 15-ą vietą, Slovakija yra 19-a, net 15 vietų pakilusi Škotija – 43-ia, Slovėnija – 55-a, Malta – 191-a. Žemyn smigo ir Latvijos rinktinė, kuri prarado 17 pozicijų ir dabar rikiuojasi 148-a. Tuo metu priešinga kryptimi judantys estai palypėjo 14 aukštų į 84-ą vietą. Ir toliau smunka kitų metų planetos pirmenybių šeimininkės Rusijos reitingas. Čempionato organizatoriai, žaidžiantys tik draugiškas rungtynes, nukrito į rekordiškai žemą 64-ą poziciją. FIFA reitingas 1. Vokietija (+1) 2. Brazilija (-1) 3. Portugalija (+3) 4. Argentina (-1) 5. Belgija (+4) 6. Lenkija (-1) 7. Šveicarija (-3) 8. Prancūzija (+2) 9. Čilė (-2) 10. Kolumbija (-2)