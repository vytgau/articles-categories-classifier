„Manau, bus ne viena staigmena“, - kalbėjo E. Riabko. Kupiškyje varžysis ir Senojo žemyno čempiono vardą ginsiantis Latvijos sportininkas. „Be abejo, favoritas yra čempiono vardą ginantis latvis Ulvis Slakteris. Tai vienas iš lyderių ir jį tikrai galima išskirti. Taip pat vienu iš favoritų laikau Eriką Ediną iš Švedijos. Kaune jam nelabai sekėsi, tačiau jis yra labai stiprus varžovas. Rupertas Temperis visada labai gerai startuoja, o čia bus net keturi startai, tai daug šansų jis turi“, - teigė E. Riabko. F2 etape nedalyvavo nė vienas Rusijos atstovas. Kupiškyje jų bus net du. „Trečiajame F2 pasaulio čempionato etape puikiai pasirodė Konstantinas Ustinovas. Turi labai gerą greitį ir tai mane nustebino. Jis dabar labai gerai pasiruošęs ir yra vienas iš lyderių. Kupiškyje bus net du rusų lavai. Galima kalbėti ir apie britą Coliną Jelfą – jis nedalyvauja pasaulio čempionate, yra vyresnis, bet turi sukaupęs labai labai daug patirties, ne kartą tapęs pasaulio čempionu. Tai labai patyręs pilotas. Šiemet jis ruošiasi būtent šiam čempionatui. Manau, kad Kupiškyje bus nemažai staigmenų. Puikų greitį demonstruoja Tobias Munthe-Kaasas, tačiau jam trūksta stabilumo, jis dažnai verčiasi. Taip nutiko ir Kaune – startavo trečias ir vertėsi pirmajame posūkyje, o Norvegijoje startavo pirmas, bet padarė klaidą ir vėl vertėsi. Taip kad jis labai labai greitas, bet labai nestabilus“, - varžovus analizavo E. Riabko. Kupiškio mariose kartu su Europos F-2 čempionatu vyks ir F4 pasaulio pirmenybių finalinis, trečiasis, etapas. F4 čempionate dalyvauja du Lietuvos atstovai – Paulius Stainys ir Virgilijus Gedrimas.