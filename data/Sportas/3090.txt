Pirmas keturias vietas užima Nyderlandų atstovės. Pirmauja neseniai Norvegijoje vykusio pasaulio čempionato pavienio starto lenktynių čempionė Annemiek van Vleuten („Orica - Scott“, 1475 tšk.). Antrą vietą užima Rio de Žaneiro olimpinių žaidynių grupinių lenktynių čempionė Anna van der Breggen („Boels Dolmans“, 1252 tšk.), trečią – Londono olimpinių žaidynių ir triskart pasaulio grupinių lenktynių čempionė Marianne Vos (WM3, 1008 tšk.), o ketvirtą – Ellen van Dijk („Sunweb“, 1003 tšk.). Klasifikuotos 683 dviratininkės iš 80 šalių. Šalių reitinge Lietuva (209 tšk.) iš 27-os vietos pakilo į 23-ią. Pirmauja Nyderlandai (5394 tšk.). Antrą vietą užima JAV (2545 tšk.), o trečią – Italija (2408 tšk.). R. Leleivytė šeštadienį vykusiose ketvirtosiose moterų dviračių lenktynėse „Giro dell’Emilia“ (UCI I kategorija) finišavo antra ir pelnė 60 pasaulio reitingo taškų. Rasa šį sezoną prizinę vietą iškovojo trečią kartą. Nugalėjo 2009 metų pasaulio čempionė bei Pekino olimpinių žaidynių bronzos medalio laimėtoja italė Tatiana Guderzo („Lensworld – Kuota“). Ji 98,8 km nuvažiavo per 2 val. 28 min. 27 sek. (vid. greitis – 39,933 km/h). R. Leleivytė nuo nugalėtojos atsiliko 3 sek. Trečia finišavo 2013 metų pasaulio čempionato bronzos medalio laimėtoja italė Rossella Rato („Cylance“, +5 sek.). Daiva Tušlaitė („Ale Cipollini“, +1.54) finišavo 34-a. Iš 103 startavusių dviratininkių klasifikuotos 98. R. Leleivytė pernai šiose lenktynėse buvo ketvirta. Sekmadienį vykusiose antrosiose moterų dviračių lenktynėse „Gran Premio Beghelli“ (UCI I kategorija) R. Leleivytė finišavo su pagrindine grupe ir užėmė septintą vietą. Lietuvė pelnė 21 pasaulio reitingo tašką. Rasa šį sezoną į dešimtuką pateko 11-ą kartą. Nugalėjo 2007 metų pasaulio čempionė italė Marta Bastianelli („Ale Cipollini“). Daivos Tušlaitės komandos draugė 79,8 km nuvažiavo per 1 val. 59 min. 31 sek. (vid. greitis – 40,061 km/h). Nugalėtojos laikas įskaitytas 2-33-ią vietas užėmusioms dviratininkėms. Į finišą M. Bastianelli „vežusi“ D. Tušlaitė (+11 sek.) finišavo 35-a. Iš 101 startavusios dviratininkės klasifikuotos 64. R. Leleivytė pernai šiose lenktynėse buvo šešta.