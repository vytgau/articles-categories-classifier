Fortūna nusišypsojo disko metikei Zinaidai Sendriūtei, 800 m bėgikei Eglei Balčiūnaitei, ieties metikei Livetai Jasiūnaitei bei Austrai Skujytei, kuri pakviesta kaip rutulio stūmikė. Vis dėlto septynkovininkė galimybės varžytis planetos pirmenybėse atsisakė – jos netenkina sportinė forma. Trečiadienį vakare IAAF pranešė, kad Londone varžytis galės Z. Sendriūtė ir E. Balčiūnaitė, tuo tarpu L. Jasiūnaitės likimas kabojo iki ketvirtadienio ryto. Beje, vakar ieties metikė paminėjo 23-ąjį gimtadienį. „Vakar šventėme gimtadienį ir trenerei buvo pranešta, kad negavome pakvietimo ir greičiausiai visos viltys yra prarastos. Žiauriai nuliūdau, nes tikėjausi ir jaučiau, jog tikrai pateksiu, – pasakojo L. Jasiūnaitė. – Šiandien ryte miegojau ir Sima (ieties metikė Simona Dobilaitė – lengvoji.lt) mane pažadino, sakydama, kad esu 32-a. Negalėjau patikėti, visi miegai išsiblaškė. Geriausias rytas, geriausia gimtadienio dovana!“ Praėjusiais metais L. Jasiūnaitė per plauką nepateko į Rio de Žaneiro olimpines žaidynes – tąkart Europos čempionato finale kovojusios lietuvės sezono rezultatas buvo dar aukštesnis. Sportininkė neslepia, kad antrą kartą likti pirmai-antrai už brūkšnio būtų itin skausminga. Geriausią sezono rezultatą ieties metikė pasiekė praėjusią savaitę vykusiame Lietuvos čempionate, įrankį numetusi 60,24 m. Dabar sportininkė nedrąsiai svajoja apie patekimą į planetos pirmenybių finalą. „Tai yra labai gera galimybė atsiskleisti, nes sportinė forma gerėja, rezultatai kyla. Tikslas Londone – 12-ukas“, – sakė L. Jasiūnaitė. Tuo tarpu Z. Sendriūtė džiugią žinią sužinojo vos išvykusi iš ligoninės... „Matyt kažkokią bacilą pasigavau, penkias dienas buvo nekaip, tad nuvažiavau į dispanserį, o ten nusiuntė į ligoninės priimamąjį. Pabuvau dieną ir vakare išleido namo, reikės pasisaugoti, ką valgau. Truputį numečiau svorio – per penkias dienas keturis kilogramus“, – atskleidė Z. Sendriūtė. Disko metikė nesureikšmino fakto, kad sezono metu normatyvas – 61,20 m – jai nepakluso. Geriausias lengvaatletės šių metų rezultatas – 60,50 m. „Dauguma sako, kad būtų ramu, jei būčiau anksčiau įvykdžiusi normatyvą, bet buvau rami ir be normatyvo. Turėjau gerą nuojautą, gerą savijautą iš vidaus, kad nereikia stresuoti ir labai pergyventi. Būtų nepakvietę, tai nepakvietę – būčiau susitaikiusi ir dirbusi toliau. Bet džiaugiuosi, kad pakvietė, bus papildomos varžybos“, – džiaugėsi olimpinių žaidynių finalininkė. Lietuva savo atstovą turės ir Londono stadiono takuose – po ketverių metų pasaulio čempionate varžysis E. Balčiūnaitė. „Labai apsidžiaugiau gavusi kvietimą atstovauti Lietuvai pasaulio čempionate. Nors tai nėra pirmasis pasaulio čempionatas karjeroje, man jis bus ypatingas, nes vėl turiu galimybę kovoti su pasaulio elitu, – sakė E. Balčiūnaitė. – Jei būčiau žinojusi, kad mano rezultatas užtikrintų bent 90 proc. patekimą į Londoną, vis tiek būčiau vykusi į visas varžybas gerinti sezono rezultato. Esu rami, nes padariau maksimumą, kad būčiau Londone.“ 800 m rungties normatyvas lygus 2 min. 1 sek., tuo tarpu E. Balčiūnaitė šiemet bėgo 2 min. 1,86 sek. Prieš trejus metus IAAF pakeitus atrankos sistemą į pasaulio čempionatus (vietoje A ir B normatyvų paliktas vienas), buvo nustatytas minimalus dalyvių skaičius vienoje rungtyje – 32 arba 48. Jei normatyvus įvykdo mažiau atletų nei turi būti rungtyje, kiti kviečiami eilės tvarka atsižvelgiant į rezultatus, pasiektus per kvalifikacinį laikotarpį. Būtent dėl to lietuvės ir sulaukė kvietimų dalyvauti pasaulio čempionate. Svarbiausiose metų lengvosios atletikos varžybose Lietuvai atstovaus 15 sportininkų. Dėl traumų į Londoną nevyks maratonininkės Diana Lobačevskė ir Rasa Drazdauskaitė, ėjikas Tadas Šuškevičius, dėl šeimyninių aplinkybių – maratonininkės Remalda Kergytė-Dauskurdienė bei Milda Vilčinskaitė, o dėl šaliai skirtų kvotų – ėjikės Neringa Aidietytė bei Kristina Saltanovič. Lietuvos komandos sudėtis pasaulio lengvosios atletikos čempionate: Moterys: Airinė Palšytė (šuoliai į aukštį), Dovilė Dzindzaletaitė (trišuolis), Eglė Balčiūnaitė (800 m), Liveta Jasiūnaitė (ieties metimas), Zinaida Sendriūtė (disko metimas), Vaida Žūsinaitė (maratonas), Brigita Virbalytė-Dimšienė, Živilė Vaiciukevičiūtė ir Monika Vaiciukevičiūtė (visos trys – 20 km sportinis ėjimas). Vyrai: Andrius Gudžius (disko metimas), Edis Matusevičius (ieties metimas), Marius Žiūkas (20 km sportinis ėjimas), Arturas Mastianica (50 km sportinis ėjimas), Remigijus Kančys bei Ignas Brasevičius (abu – maratonas).