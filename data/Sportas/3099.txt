62-ą rungtynių minutę prancūzas susižeidė kelį ir aikštę paliko padedamas komandos gydytojų. Buvo skelbiama, kad galbūt tai nėra rimta trauma, tačiau viskas pakrypo į blogesnę pusę. Įtariamas raiščių trūkimas neleis F. Ribery į aikštę grįžti anksčiau nei po dviejų-trijų mėnesių. Saugas „ligonių sąraše“ prisidės prie vartininko Manuelio Neuerio, kuris veikiausiai taip pat į aikštę sugrįš kitų metų sausį. Saugą ir anksčiau kamavo sveikatos bėdos. Praėjusį sezoną jis sužaidė 9 rungtynes visuose turnyruose ir pelnė 1 įvartį.  Klubui anksčiau laiko atsisveikinus su treneriu Carlo Ancelotti, vadovybė desperatiškai ieško, kas galėtų išgelbėti į nesėkmių ruožą slystantį klubą. Iškilo pavojus, kad iškelti prieš sezoną tikslai jau net nebus matomi. Daugkartinių Vokietijos čempionų Taurės varžybose laukia „Leipzig“ barjeras, Čempionų lygoje gali kilti problemų žaidžiant su Glazgo „Celtic“, o Bundeslygoje pirmaujanti Dortmundo „Borussia“ jau nutolo per 5 taškus. „Be koncentracijos tikrai nesame stipriausia Vokietijoje komanda, – komentavo pavaduojantis treneris Willy Sagnolis. – Carlo išvykimas atvėrė didelę skylę. Jis buvo didi asmenybė. Daugelis žmonių dėl to liūdi“. Nedviprasmiškai vienas iš vadovų užsiminė, kad buvęs treneris užsitraukė penkių žaidėjų nemalonę. Matsas Hummelsas ir Thomas Mulleris neigė, kad dėl italo atleidimo kalti futbolininkai. „Nėra gerai, kad apie mane rašoma kaip apie karaliaus žudiką“, – teigė M. Hummelsas, o Th. Mulleris atsakomybę perkėlė klubo vadovybei. Pirmą kartą klubo istorijoje „Bayern“ Bundeslygoje nelaimėjo dvejų rungtynių iš eilės pirmaudama 2:0. Po 2:2 su „Wolfsburg“ komanda, Miuncheno futbolininkai padovanojo tašką ir „Herthai“ – 2:2. Trenerių Jurgeno Kloppo ar Juliano Naglesmanno atsilaisvinant laukti nėra ko – tai aiškiai davė suprasti ir „Bayern“ vadovai. Juo stipresnė yra buvusio „Borussia“ stratego Thomo Thuchelio kandidatūra išėjusiam C. Ancelotti pakeisti. Klubas tikina kalbantis su daugeliu kandidatų, tačiau vardų nemini.