Dakaras iš Peru persikėlė į Boliviją, o tai iškart pažėrė staigmenų B. Bardauskui. „Pirma Dakaro pusė buvo tikrai smagi, gražūs vaizdai. Man asmeniškai kopose buvo labai smagu važiuoti. Teko gerokai fiziškai padirbti. Ketvirtadienį finišavau be priekinių amortizatorių – nedirbo nė vienas, todėl man teko labai smarkiai dirbti fiziškai. Apie 80 km važiavau su sulaužytais, sugadintais amortizatoriais“, – DELFI pasakojo B. Bardauskas. Pilotas neslėpė, kad gedimas buvo jo klaida. „Kaliau į labai rimtą duobę ir pramušė salnikus, išbėgo tepalas. Motociklininkai, manau, žino, ką reiškia važiuoti be amortizatorių – motociklas visiškai nesivaldo. Kelias buvo akmenuotas, pelkės. Jau buvo visokių minčių galvoje. Ar norėjau viską mesti? Ne, tokių minčių nebuvo. Pats pakalbėjau su savimi, pakalbėjau su motociklu ir po truputį pradėjau matuoti atstumą. Likusią distanciją padalinau į atkarpas – pradėjau artėti prie Elektrėnų, nuo Elektrėnų pradėjau artėti prie Vievio. Taip ir grįžau. Šiandien esu labai patenkintas savimi, kad pavyko grįžti“, – šypsojosi sportininkas. Bolivijoje sportininkams tenka prisitaikyti prie aukštikalnių klimato. B. Bardauskas taip pat pajuto simptomus. „Iki šiol niekada nejausdavau, bet vakar jau pajutau. Važiuojant motociklu pastebėjau, kad nekoordinuotai važiuoju. Be to, buvo labai didelis šaltis, nes mes startuojame 5 valandą ryto. Labai nušalau rankas. Susistabdžiau motoroleriu važiuojantį vietinį gyventoją su didelėmis pirštinėmis. Sakau: parduok pirštines. Sako: o kiek duosi? Sakau: 10 eurų. Sako: gerai, bet dar dvi nuotraukos su tavimi. Tai nusipirkau dideles, storas slidininko pirštines ir su jomis važiavau. Labai padėjo – važiavau ir jam dėkojau“, – juokėsi vilnietis. Iškart po poilsio dienos, sportininkų laukia bene sunkiausias Dakaro išbandymas – maratono ruožas, kai mechanikų pagalba nebus galima. „Plauname, taisome motociklą, plauname aprangas, keičiame padangas. Laukia maratono diena. Nieko su savimi negalėsiu turėti“, – teigė B. Bardauskas. Motociklininkas nesiryžo prognozuoti, ar antroji Dakaro dalis bus lengvesnė nei pirmoji – po pirmos ralio pusės lenktynes jau baigė pusė motociklininkų. „Man jokio skirtumo – aš turiu tikslą pasiekti finišą, link to ir einu. Kol kas motociklas veikia gerai, nes aš važiuoju jį taupydamas. Važiuoju taip, nes žinau, kad kiekvienas menkiausias nukrypimas gali liūdnai baigtis. Todėl važiuoju saugiai. Pusės motociklų jau nebėra. Kaip aš sakau, jaunimas, kuris nori lėkti, iškrenta pirmą savaitę. Man jau 40 metų ir savo aš jau atlaksčiau. 2009 metais jau prisilaksčiau, lėkiau atsukęs rankeną. Dabar važiuoju ramiai ir protingai“, – šypsosi B. Bardauskas. Keturi lietuviai Varžybose šiemet startavo 142 motociklininkai, 50 keturračių, 105 automobilių (13 iš jų bagiai) ir 44 sunkvežimių ekipažai. Automobilių įskaitoje šių metų Dakaro ralyje Lietuvai atstovauja Antanas Juknevičius ir Darius Vaičiulis („Toyota Hilux“), Benediktas Vanagas ir Sebastianas Rozwadowskis („Toyota Hilux“) bei Vaidotas Žala ir Saulius Jurgelėnas („Toyota Hilux“), o motociklu įveikti trasą bando B. Bardauskas (KTM). Ralis finišuos sausio 20-ąją Kordoboje (Argentina).