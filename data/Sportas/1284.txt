„Arsenal“ praėjusį sezoną liko už pirmojo ketverto borto, todėl „kanonieriams“ antrus metus iš eilės likti be Čempionų lygos būtų didžiulė tragedija. Šiai komandai žūtbūt reikia pergalės, nes Arsene'o Wengero auklėtiniai užima tik 6 vietą (45 taškai). „Spurs“ ekipa žengia penkta (49 tšk.). 4-oje pozicijoje esanti Londono „Chelsea“ sukaupė 50 taškų. Pirmojo rato „Arsenal“ ir „Tottenham Hotspur“ akistatą 2:0 laimėjo namie žaidę „kanonieriai“. Tai buvo tik pirmoji „Arsenal“ pergalė prieš „Spurs“ po 7 iš eilės nelaimėtų mačų prieš šį klubą. Šiose pirmenybėse „Spurs“ nesėkmės skonio nepatyrė jau per 8 turus iš eilės. Tiesa, iš paskutinių 5 dvikovų Mauricio Pochettino auklėtiniai triumfavo tik dviejose. Praėjusiose rungtynėse ši Londono ekipa svečiuose sužaidė 2:2 su „Liverpool“. Tuo tarpu „Arsenal“ net 5:1 sudorojo Liverpulio „Everton“ futbolininkus. „Kanonieriams“ reikės paprakaituoti, kad sustabdytų varžovų lyderį Hary Kane'ą. Jis per 6 rungtynes su „Arsenal“ pelnė net 6 įvarčius. „Tottenham Hotspur“ neturi rūpesčių dėl žaidėjų traumų. „Arsenal“ gretose gali nerungtyniauti pagrindinis vartininkas Petras Cechas, kuris dar nevisiškai atsigavo po traumos. Tiesa, į rikiuotę turėtų grįžti Danny Welbeckas ir Nacho Monrealis. Jei šeštadienį nugalės „kanonieriai“, jie „Spurs“ futbolininkus du kartus per tą patį „Premier“ lygos sezoną bus įveikę ketvirtą kartą. Anglijos čempionate komandos ietis sukryžiuos 52 kartą. 19 sykių stiprenis buvo „Arsenal“, 11 – „Tottenham Hotspur“, o 21 mačas baigėsi taikiai. Vaizdo transliacijų internetu platforma viaplay.lt ir „Viasat Sport Baltic“ kanalas iš viso parodys šešerias 27-ojo turo rungtynes. Transliacijų tvarkaraštis: vasario 10 d. 14.20 val. „Tottenham Hotspur“ - „Arsenal“ (viaplay.lt ir „Viasat Sport Baltic“; tiesiogiai), 19.20 val. „Manchester City“ - „Leicester City“ (viaplay.lt; tiesiogiai), 20.45 val. „Manchester City“ - „Leicester City“ („Viasat Sport Baltic“; vaizdo įrašas); vasario 11 d. 13.50 val. „Huddersfield“ - „Bournemouth“ (viaplay.lt ir „Viasat Sport Baltic“; tiesiogiai), 16.05 val. „Newcastle United“ - „Manchester United“ (viaplay.lt ir „Viasat Sport Baltic“; tiesiogiai), 18.20 val. „Southampton“ - „Liverpool“ (viaplay.lt ir „Viasat Sport Baltic“; tiesiogiai); vasario 12 d. 21.50 val. „Chelsea“ - „West Bromwich Albion“ (viaplay.lt ir „Viasat Sport Baltic“; tiesiogiai).