„Viskas truko gal pusę sekundės, labai greitai. Jau trečia diena pučia stiprus vėjas. Šiandien gal kiek silpnesnis, apie 7 m/s, bet per visą Baltiją likusi banga. Taip pakilus ant bangos stiebas ir nulūžo – be niekur nieko. Rodos, viską darėme teisingai, vakar pūtė daugiau, niekas nelūžo, o šiandien matyt toks likimas. Svarbiausia, kad lūžo taip, jog žmonės nenukentėjo“,- apie įvykį pasakojo jachtos „Granada“ kapitonas Romualdas Janušauskas. Pasak jo, įgula kol kas pateikė pranešimą, jog nedalyvaus ateinančiame etape, bet dės pastangas įsigyti naują stiebą ar sutaisyti turimą. Vis dėlto, kapitono teigimu, ši techninė procedūra sudėtinga, tad labai gali būti, jog įgulai teks nebedalyvauti visoje likusioje regatoje. Stiprus vėjas ir didelės bangos „Mazda“ etape tapo iššūkiu visiems regatos dalyviams bei įnešė sportinės intrigos į kovą dėl regatos nugalėtojų vardo. „Šis etapas regatos dalyviams buvo iš tiesų sudėtingas – didžiausio galimo lenktyninio greičio teko siekti dorojantis su Baltijos bangomis. Džiaugiamės, kad etapas pavyko puikiai ir nugalėjo sportinis meistriškumas, ryžtas bei drąsa“,- etapo dalyvius sveikino „Inchcape Motors“ Klaipėdos atstovybės vadovas Džiugas Radžius. Kovoje dėl didžiosios regatos taurės (A distancija pagal perskaičiuotą laiką) priekį išsiveržė praėjusių metų nugalėtojai, jachtos „Keturi vėjai“ (kpt. Adomas Janulionis) įgula. Nuo jų, tik kiek daugiau nei trimis minutėmis atsilieka jachta „Cool Water“ su kapitonu Raimondu Šiugždiniu. Šios jachtos įgulai antrasis etapas buvo itin sėkmingas. Šiuo metu jie pirmauja kovoje dėl absoliučiai greičiausios jachtos titulo regatos įskaitoje. Be to, savo jachtų grupėje etapo metu iškovoję pirmąją etapo vietą, bendroje grupės įskaitoje šoktelėjo iš šeštosios pozicijos į trečią ir vos vienu tašku atsilieka nuo tokį patį taškų skaičių turinčios pirmos antros pozicijų – jachtos „Keturi vėjai“ ir „Esox“ (kpt. Rimantas Stropus) įgulų. Kovoje dėl mažosios regatos taurės (B distancija pagal perskaičiuotą laiką) ir toliau sėkmingai pirmauja jachta „Esmeralda“ (kpt. Miroslavas Urbonavičius). Kol kas abejuose įvykusiuose regatos etapuose savo grupėje (3 grupė, 2-ORC-RC) itin sėkmingai pasirodė svečiai iš Rusijos. Jų jachta „Kvartet“ (kpt. Vasilii Alekseev) tiek Klaipėdos miesto, tiek „Mazda“ etapuose iškovojo pirmąją vietą ir trimis taškais lenkia artimiausius konkurentus – jachtos „Belone“ (kpt. Tomas Niparas) įgulą. Su tokiu pačiu užtikrintumu pergalės savo grupėje (1 grupė, „RS-280“) kol kas siekia jachtos „Raganosis“ (kpt. Saulius Pajarskas) įgula. Jie taip pat abejose etapuose finišavo pirmi ir šiuo metu trimis taškais lenkta artimiausius konkurentus jachtos „Barta“ (kpt. Simonas Steponavičius) įgulą. „Kuršių marių regata“ - tai didžiausias ir giliausias tradicijas turintis buriavimo renginys Lietuvoje, kuris šiemet vyks jubiliejinį 50-ąjį kartą. Startavusi 1954 metais, regata šiandien jau tapo ne tik buriavimo varžybomis, į kurias susirenka profesionaliausi Lietuvos buriuotojai, bet ir kasmetine Klaipėdos bei Nidos švente, džiuginančia šių miestų gyventojus ir svečius. Šiemet regata vyks rugpjūčio 5-12 dienomis Smiltynėje ir Nidoje. MAZDA etapo rezultatai grupėse: 1 grupė – „RS-280“ 1. RAGANOSIS (kpt. Saulius Pajarskas) 2. HORNAS (kpt. Šarūnas Abraitis) 3. BARTA (kpt. Simonas Steponavičius) 2 grupė - 1-ORC-RC 1. COOL WATER (kpt. Raimondas Šiugždinis) 2. KETURI VĖJAI (kpt. Adomas Janulionis) 3. KATARINA JEE (kpt. Mart Tamm) 3 rupė - 2-ORC-RC 1. KVARTET (kpt. Vasilii Alekseev) 2. RUNA (kpt. Simonas Kunickas) 3. BELONE (kpt. Tomas Niparas) 4 grupė – „Platu-25“ 1. BESTIJA (kpt. Aidas Pivoriūnas) 2. MOJITO TV3.lt (kpt. Juozas Gordevičius) 3. MATAHAMBRE (kpt. Romas Čereška) 5 grupė - 2-ORC-C 1. MIRAGE (kpt. Albertas Lukšys) 2. NERIJA (kpt. Romas Jurevičius) 3. IDEFIX (kpt. Tomas Barakauskas) 6 grupė – 3-ORC 1. ULTRA (kpt. Edmundas Gylys) 2. AVE VITA (kpt. Vygantas Stankus) 3. REGINA (kpt. Dovydas Kvederis) 7 grupė – 4-ORC 1. TANGO (kpt. Aidas Narbutas) 2. ESMERALDA (kpt. Miroslavas Urbonavičius) 3. LIVINGSTONAS-CAPITAL (kpt. Sigitas Šmatavičius)