Ketvirtadienį vakare Rusijos nacionalinės ir tarptautinės federacijos patvirtino galutinį Rusijos olimpinės rinktinės sąrašą, kuriame 169 pavardės. Dar antradienį Tarptautinis olimpinės komitetas (IOC) skelbė, kad nekvies į olimpines žaidynes didelės dalies geriausių Rusijos sportininkų. Tarp jų – olimpinis biatlono čempionas Antonas Šipulinas, slidininkas Sergejus Ustiugovas ir šešiskart olimpinis greitojo čiuožimo trumpajame take čempionas Viktoras Ahn. Leidimą gavę atletai negalės dalyvauti 2018-ųjų žiemos olimpinėse žaidynėse po savo šalies vėliava dėl Rusijos olimpinio komiteto diskvalifikacijos už grubius antidopingo taisyklių pažeidimus per 2014-ų metų olimpiadą Sočyje. IOC paliko galimybę švariems Rusijos sportininkams varžytis Pjongčango žaidynėse. Čia jie pasirodys su olimpine vėliava ir užrašu ant aprangos „Olympic athlete from Russia“ (Olimpinis sportininkas iš Rusijos). Nė vienas iš 169-ių į sąrašą patekusių sportininkų neatsisakė vykti į Pjongčangą. Anksčiau vyravo įvairios nuomonės, tarp kurių buvo ir kategoriškos – boikotuoti 2018-ųjų olimpiadą ir nevykti į Pietų Korėją. IOC taip pat surašė visą sąrašą reikalavimų, kurių vasario 9–25 dienomis vyksiančiose žiemos žaidynėse privalės laikytis Rusijos atletai. Rusijos žiniasklaidoje tai vėl buvo sutikta prieštaringai, nemaža dalis išvyksiančius atletus į olimpiadą vadino vergais. Ar minėtas Rusijos olimpiečių sąrašas dar bus pratęstas, šiomis dienomis spręs Sporto arbitražo teismas (CAS).