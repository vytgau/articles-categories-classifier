Dėl kelialapio į finalą 100 metrų plaukimo krūtine rungtyje kovojo vienintelė Agnė Šeleikaitė, patekusi į geriausiųjų aštuntuką perpus trumpesnėje distancijoje. Atrankoje nuotolį įveikusi per 1 min. 10,52 sek. ji septintu rezultatu pateko į pusfinalį, bet jame dar kartą pagerinti pasiekto laiko nepavyko, o bendroje įskaitoje 17-metė kaunietė liko 11-a tarp 42-iejų dalyvių (1 min. 10,65 sek.). Kita Lietuvos atstovė Kotryna Teterevkova (1.11,69) užėmė 17-ą vietą ir liko per žingsnį nuo patekimo į pusfinalį. Iki vietą pusfinalyje garantavusios 16-os pozicijos jai pritrūko 0,26 sek. Atrankoje varžėsi 48-ios plaukikės. Vaikinų 50 metrų plaukimo nugara atrankos varžybose Paulius Martinkėnas (26,97 sek.) tarp 31-o dalyvio užėmė 19-ą vietą, o Rokas Juozelskas (27,24 sek.) buvo 25-as. Vaikinų 200 metrų plaukimo laisvu stiliumi atrankoje Tomas Sungaila (1.53,47) tarp 58-ių sportininkų liko 38-as. Visi šeštadienį startavę Lietuvos plaukikai pagerino savo asmeninius rekordus.