Plungiškis, pirmuosius žingsnius futbole žengęs Plungės „Žiogelių“ klube, prieš keletą metų su šeima persikėlė į Londoną, kur tobulėjo šiuo metu antrame pagal pajėgumą Anglijos „Championship“ divizione rungtyniaujančios „Brentford“ ekipos jaunimo komandose. Vėliau A. Laučys persikėlė į „Concord Rangers“ klubą ir buvo pakviestas į Lietuvos U-21 rinktinės stovyklą bei sužaidė pergalingas atrankos turnyro rungtynes prieš Farerų salų futbolininkus. „Audrių pažįstu nuo 12 metų, o „Žalgirio“ radare jis buvo gana seniai. Stebėjome, kaip klostosi jo karjera ir kaip jam sekasi. Manau, iš savo karjeros jis norėjo daugiau, bet, kaip visi žinome, perėjimas iš vaikų į vyrų futbolą yra labai sunkus ir kompleksinis dalykas. Šiuo metu Audrius yra dviejų savaičių peržiūroje ir treniruojasi tiek su pirma, tiek su antra komanda. Stengiamės jam dozuoti optimalų krūvį – jis dirba truputį didesniu ritmu negu kiti žaidėjai, kad maksimaliai pamatytume visas jo galimybes ir nuspręstume, ar jis toliau bendradarbiaus su „Žalgiriu“. Audrius – jaunas, jam dar viskas prieš akis ir viskas priklauso nuo jo paties. Visą laiką stengiamės atkreipti dėmesį į talentingiausius ir geriausius jaunus lietuvius – jų nėra daug ir jais negalima švaistytis. Jeigu galime padėti kažkuriam jaunuoliui siekti karjeros, tai būtinai turime tą ir padaryti“, – teigė V. Dambrauskas. Artimiausias rungtynes sostinės klubas žais jau šį trečiadienį, rugpjūčio 16-ąją dieną. 22-ojo A lygos turo dvikova su „Jonavos“ futbolininkais prasidės 20 val.