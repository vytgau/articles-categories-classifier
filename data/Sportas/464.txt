„Dragūnas“ savo žiūrovų akivaizdoje priėmė praėjusių metų vicečempionus iš Alytaus – „Varsos-Stronglaso“ rankininkus. Bent vienas klaipėdiečių taškas šiame mače jiems garantavo pirmąją vietą, tuo tarpu pralaimėjimas visus kozirius būtų atidavęs „Granitui-Kariui“, kuris tuo pat metu žaidė savo paskutines rungtynes su Kauno KTU ekipa. Vis tik „Dragūnas“ pirmąją vietą sau garantavo pats. Klaipėdiečiai rungtynes su Alytaus ekipaužbaigė lygiosiomis 27:27 (15:15) ir užsitikrino pirmąją vietą. „Varsa-Stronglasas“ reguliariajame sezone liko ketvirtoje vietoje. „Dragūnui“ 6 įvarčius pelnė Gabrielius Virbauskas, 5 – Alainas Romeo Eyebe, po 4 – Laurynas Simonavičius bei Benas Butkus. Alytaus komandoje 8 sykius pasižymėjo Aurelijus Sabonis, 7 – Gintautas Adamkevičius. „Varžovai neatvyko visos sudėties, galbūt tai pakišo koją. Buvome nusiteikę rungtynėms, žinojome, ką ir kaip reikia daryti, bet viskas buvo priešingai. Žaidžiame prieš stipresnes komandas normaliai, pavyzdžiui, su Zaporožės ZTR (Ukraina) pralaimėjome abejas rungtynes, bet tikrai buvo į ką pažiūrėti ir didžiuotis savo komanda. Šiuo atveju pasiektas teigiamas rezultatas, bet verkti norisi. Likti lyderių pozicijoje užteko lygiųjų, bet kartais yra tokių rungtynių, kai kartais geriau pralaimėti ir kentėti, negu žaidžiant taip pasiekti teigiamą rezultatą ir galvoti, kad viskas gerai“, – sakė klaipėdiečių treneris Artūras Juškėnas.  Tiek žaidimą, tiek atsidavimą, tiek rezultatą vertinu teigiamai, ypač žinant, kokios sudėties atvažiavome. Neturėjome šešių žaidėjų, kurie iškritę iš rikiuotės dėl traumų, du iš jų – pagrindiniai gynėjai. Buvome susilpnėję, tačiau vyrų atsidavimo ir kovingumo dėka šios lygiosios mums yra kaip pergalė. Esu tikrai labai patenkintas komandos žaidimu pirmąkart šį sezoną, tikiuosi, ne paskutinį“, – kalbėjo alytiškius treniruojantis Egidijus Petkevičius. Kauno „Granitas-Karys“ savo paskutiniąsias rungtynes žaidė Garliavoje su kita Kauno komanda – KTU. Kauno derbis taipogi išsiskyrė atkaklia kova iki paskutiniųjų sekundžių. Antroje sezono pusėje įsibėgėję KTU rankininkai sau jau nieko nelemiančiose rungtynėse sugebėjo pavogti tašką iš „Granito-Kario“. Didžiąją dalį rungtynių atsilikinėjęs KTU klubas pakiliai sužaidė rungtynių pabaigą iš išplėšė lygiąsias 36:36 (14:20). Likus žaisti iki susitikimo pabaigos kiek daugiau nei dvi minutes „Granitas-Karys“ dar pirmavo 36:32, tačiau tuomet KTU laimėjo sausą atkarpą 4:0, o išlyginamąjį įvartį pelnė visas rungtynes tylėjęs Mindaugas Urbas. Tai buvo jau trečiosios „Vivus.lt“ rankinio lygos rungtynės „Granitui-Kariui“ iš eilės, kuriose kauniečiams nepavyko iškovoti pergalės. Iki tol „Granitas-Karys“ lygoje žygiavo neklupdamas. „Granitui-Kariui“ net 13 įvarčių pelnė Mindaugas Urbonas, po 6 – Tadas Bučinskas bei Vaidas Drevinskas. KTU ekipoje 11 kartų pasižymėjo Karolis Jankauskas, 7 – Deividas Jovaišas, 6 – Arminas Stankūnas. Svarbia pergale reguliarųjį sezoną užbaigė „Vilniaus“ rankininkai. Jie namuose užtikrintai 39:23 (22:10) nugalėjo Varėnos „Ūlos“ ekipą. Laimėję vilniečiai įsirašė sau du taškus ir turnyrinėje lentelėje susilygino su Šiaulių SM „Dubysos-Gubernijos“ ekipa. Dėl geresnio tarpusavio rungtynių įvarčio santykių „Vilniaus“ ekipa po šių rungtynių šoktelėjo į šeštąją vietą, o Šiaulių SM „Dubysai-Gubernijai“ beliko tenkintis septintąją pozicija. Varėnos „Ūla“ jau prieš paskutiniąsias rungtynes buvo užsitikrinusi aštuntąją vietą. LRL ketvirtfinaliuose bus žaidžiama iki dviejų pergalių, o jų startas numatomas balandžio 14 dieną. Ketvirtfinalio poros: Klaipėdos „Dragūnas“ (1 vieta) – Varėnos „Ūla“ (8 vieta); Kauno „Granitas – Karys“ – Šiaulių SM „Dubysa – Gubernija“ (7 vieta); Vilniaus VHC „Šviesa“ (3 vieta) – Vilniaus HC „Vilnius“ (6 vieta); Alytaus „Varsa – Stronglasas“ (4 vieta) – Kauno „KTU“ (5 vieta).