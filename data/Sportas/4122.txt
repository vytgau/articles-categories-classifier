Nuo 2013 metų „Blaugrana“ marškinėlius vilkėjęs 25-erių Brazilijos rinktinės lyderis artimiausiu metu turėtų tapti visų laikų brangiausiu futbolininku ir persikelti į „Paris Saint-Germain“ (Prancūzija) gretas. „Barcelona“ patvirtino, kad žaidėjas trečiadienį nebesitreniravo ir atsisveikino su komandos draugais, nes ketina išvykti. Pastarosiomis savaitėmis netilo gandai, kad „Paris Saint-Germain“ klubas yra pasiryžęs už Neymarą suploti neįtikėtiną sumą – 220 mln. eurų. Prieš tokį skaičių rekordiniai 105 mln. eurų, kuriuos praėjusią vasarą „Manchester United“ sumokėjo už Paulį Pogbą, atrodo tiesiog juokingi. „Paris Saint-Germain“ ryžtas taškytis milijonais sulaukė įvairių reakcijų. Ispanijos „La Liga“ pirmenybių prezidentas Javieras Tebasas pagrasino apskųsti sandorį UEFA ir Europos Sąjungai, kaltindamas prancūzus finansinių garbingo žaidimo taisyklių pažeidimu. Mat formaliai UEFA draudžia Europos klubams išleisti daugiau nei uždirbama.