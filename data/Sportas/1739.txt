Tik 6 smūgiai, o jų kombinacijų – begalė 23 m. E. Stanionis teigia tik neseniai supratęs, kad sportas tikrai taps jo pragyvenimo šaltiniu. „Norėjau, kad boksas taptų mano duona, tačiau kartu žinojau, kad tai labai sunku ir norint pasiekti aukštumas, reikia labai daug dirbti. Bokse kiekviena smulkmena gali lemti pergalę ar pralaimėjimą. Gali atrodyti, kad šis sportas paprastas – viso labo 6 smūgiai: 2 tiesūs, 2 šoniniai ir 2 apatiniai. Tačiau yra daugybė jų kombinacijų, klaidinančių judesių ir t. t. Kiekvieno elemento bei jų kombinacijos tobulinimas – tai kasdienis, sunkus ir dažniausiai nematomas darbas“, – pasakoja sportininkas. Anot jo, boksas yra vienišas sportas. Dažniausiai tenka sportuoti vienam, kovoti vienam, į varžybas taip pat vykstama be komandos. Tikslas – dalyvauti olimpiniame turnyre Nors šiuo metu E. Stanionis daugiausiai dėmesio skiria profesionalų boksui, jis neslepia, kad jo tikslas – tapti Lietuvos atstovu Tokijo olimpinėse žaidynėse 2020 m. Tiesa, čia kovojama ne pagal profesionalų, o pagal mėgėjų, dar vadinamo olimpinio bokso taisykles: kovotojai dėvi marškinėlius, dvikova vyksta tik 3 raundus, be to, čia naudojamos storesnes pirštinės ir t. t. „Manau, kad olimpinės žaidynės yra kiekvieno sportininko tikslas. O jeigu taip nėra, tuomet taip būti turėtų. Žaidynės – aukščiausias lygis, kurį gali pasiekti. Aš tikrai to norėjau, gyvenau ta svajone ir ją pasiekiau“, – laidoje „Lietuvos mokyklų žaidynės“ sako Lietuvą Rio de Žaneire atstovavęs sportininkas. Anot E. Stanionio, nesvarbu ar kovoji pagal profesionalų ar olimpinio bokso taisykles – kiekvieną kartą tenka ruoštis daug ir atsakingai. Todėl perėjus kovoti į profesionalų ringą treniruočių skaičius nepakito – nuo pirmadienio iki penktadienio jis treniruojasi dukart per dieną, šeštadienį – tik kartą, o sekmadienį ilsisi. Tiesa, treniruotėse kiek padidėjo krūviai, mat raundų skaičius profesionalų ringe didesnis, todėl ir varžybos labiau vargina bei sekina. Į ringą – be baimės E. Stanioniui labiausiai įsiminusi dvikova – Europos čempionato finalas. „Tikrai nenorėjau sidabro – niekada nenoriu būti antras, noriu būti tik pirmas. Vyko finalinė kova, daug įtampos. Bet jeigu labai stengiesi ir tam atiduoti visas jėgas – viską, ką turi, tuomet gali išpildyti tai, apie ką svajojai“, – tikina sportininkas. Eidamas į ringą E. Stanionis baimės nejaučia. Tačiau jaudulys, kaip ir pas kiekvieną sportininką, lieka. Beje, pirmasis būsimojo Europos čempiono sportinis trofėjus buvo iškovotas ne ringe. „Mokykloje žaidžiau kvadratą. Kartu su mokyklos komanda užėmėm antrą vietą Lietuvoje. Tai ir buvo pirmasis mano apdovanojimas“, – TV laidoje „Lietuvos mokyklų žaidynės“ prisimena boksininkas. Kovos menai jo gyvenime atsirado anksti – jau būdamas 6 metų jis ėmė lankyti kudo treniruotes. Tačiau, kadangi labiau sekėsi kovoti rankomis, sulaukęs 13-os jis perėjo į boksą. E. Stanionis prisimena, kad didelį įspūdį jam paliko filmas „Rokis“. „Šitas filmas mane įkvėpė ir sustiprino. Atsimenu kitą dieną po jo peržiūros jau bėgau krosą, nors lauke buvo minus 15 °C. Aukštos pusnys, šalta, bet visa tai buvo nesvarbu.“ Lietuvoje dar bus pajėgių boksininkų TV laidos „Lietuvos mokyklų žaidynės“ vedėjo Mindaugo Ponomariovo–Ozio paklaustas, kaip atrasti mėgstamiausią sporto šaką, E. Stanionis pataria tiesiog bandyti. „Kol esi jaunas reikia išbandyti daug sporto šakų ir žiūrėti kuri labiausiai kabina, kuri labiausiai patinka. O norint gerai boksuotis svarbu turėti stiprų charakterį ir daug ryžto. Mūsų šalis kovinga – niekas nepasiduoda, visi kovoja iki galo. Todėl manau, kad ateityje tikrai atsiras jaunų ir garsių boksininkų“, – įsitikinęs pašnekovas. Siųsdamas linkėjimus „Lietuvos mokyklų žaidynių“ sportininkams, E. Stanionis sako, kad norint pasiekti gerų rezultatų, reikėtų nuo mažens užsibrėžti tikslą ir jo siekti. Žinoma, niekas negarantuoja, kad jis bus pasiektas, tačiau sunkiai dirbant atsiranda galimybių jį pasiekti. Su bokso pirštinėmis šokinės per šokdynę Daugiau apie boksą E. Stanionis pasakos laidoje „Lietuvos mokyklų žaidynės“, kurią šeštadienį 10.30 val. rodys kanalas TV6. Žiūrovai taip pat galės apžiūrėti mėgėjų ir profesionalų bokso pirštines bei sužinoti kuo jos skiriasi, E. Stanionis taip pat pademonstruos bokso technikos pradmenis bei priims moksleivių iššūkį – šokinės per šokdynę su bokso pirštinėmis. Lietuvos mokyklų žaidynės – masiškiausias sporto renginys Lietuvoje. Jame dalyvauja per 200 tūkst. mokinių iš daugiau nei 1100 Lietuvos mokyklų. Žaidynių programoje net 25 sporto šakos: nuo legendinių estafečių „Drąsūs. Stiprūs. Vikrūs“ iki olimpinių sporto šakų – lengvosios atletikos ar krepšinio. Projektą globoja Lietuvos Respublikos Prezidentė Dalia Grybauskaitė.