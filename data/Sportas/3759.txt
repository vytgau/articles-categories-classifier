Pats J. Jasinevičius itin džiaugiasi naujuoju sportiniu etapu. „Naujasis klubas pasiūlė geresnes sąlygas. Taip pat komanda pasirašė sutartį su Norvegijos ledo ritulio aukščiausiąja lyga. Tad mūsų komanda bus dubleriai ir žaisime šios šalies antroje pagal stiprumą lygoje. Žinoma, su sąlyga, jog galėsime žaisti ir pačioje aukščiausioje lygoje. Toks pasiūlymas mane labai sudomino, todėl pasirinkau Norvegijos klubą. Tikiuosi, kad šį sezoną su komanda pakilsime į aukštesnį divizioną – Norvegijos aukščiausiąją lygą. Taip pat viliuosi, jog geras žaidimas leis man dalyvauti ir šios šalies aukščiausioje lygoje rungtyniaujančioje „Sparta Sarpsborg“ komandoje“, – „Gimtajam Rokiškiui“ komentavo J. Jasinevičius. Nuo šalies jaunių iki 18 metų lygos pradėjęs žaisti rokiškėnas du paskutiniuosius sezonus jau žaidė trečioje Švedijos vyrų lygoje. Būtent Švedijoje perspektyvus rokiškėnas ir kilo karjeros laiptais. J. Jasinevičius Lietuvos vyrų rinktinėje debiutavo 2015 m. Nuo tada buvo ištikimas šalies rinktinei ir nepraleido nė vieno pasaulio čempionato. Haldeno „Comet“ keletą pastarųjų metų yra viena stipriausių antros Norvegijos lygos komandų. 2015 m. ir 2017 m. ji užėmė antrąsias vietas. Taip pat komanda žaidė pereinamajame turnyre dėl vietos Norvegijos elite.