Po incidento pirmame rate tiek L. Hamiltonas, tiek Sebastianas Vettelis buvo priversti stoti boksuose. Vokietis pakilo iki 4-osios vietos, tačiau to neužteko išlaikyti bent menkiausiai intrigai. „Tai buvo tikrai siaubingas būdas iškovoti titulą. Bet ką aš galėjau padaryti? Aš jums sakiau, kad nesisaugosiu pirmame posūkyje. Nemanau, kad buvau per daug agresyvus, mano bolidas buvo idealioje pozicijoje. Kol kas dar nemačiau pakartojimo, bet aš tikrai palikau daug vietos už savęs kitam bolidui. Aš tiesiog nesustojau ir stengiausi iki pabaigos. Noriu tiesiog padėkoti visiems vyrukams Briksvorte ir Braklyje. Ačiū už jūsų sunkų darbą. Konstruktorių taurė jau buvo didelis laimėjimas ir už pagalbą iškovoti šį titulą aš esu labai dėkingas“, – kalbėjo čempionas, pilotuojantis „Mercedes“ automobilį. Vieno iš žurnalistų paklaustas, ką ketina veikti toliau, L. Hamiltonas žnybtelėjo praėjusio sezono čempionu tapusiam ir iš karto apie karjeros pabaigą paskelbusiam vokiečiui Nikui Rosbergui. „Žinote, aš galėčiau nueiti lengviausiu keliu ir po keturių savo titulų pranešti, kad baigiu karjerą. Tačiau mane labai domina, kas laukia ateityje“, – teigė 32-ejų britas. Iki oficialios sezono pabaigos likus dviems etapams čempionu tapęs L. Hamiltonas turi 333 taškus, o antroje vietoje esantis S. Vettelis – 277 taškus. Vokiečiui ant kulnų mina suomis Valtteri Bottas, kuris savo sąskaitoje turi 262 taškus. Daugiau F-1 naujienų skaitykite čia.