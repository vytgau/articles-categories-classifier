Vaikinų keturvietė be vairininko, kurią irkluoja Mantas Juškevičius, Povilas Stankūnas, Giedrius Bieliauskas ir Saulius Ilonis, atrankos antrajame plaukime užėmė trečiąją vietą ir iš karto pateko į pusfinalį. Lietuviai distanciją įveikė per 6 min. 3,760 sek. ir kartu su Didžiosios Britanijos bei Austrijos komandomis gerokai aplenkė ketvirtojoje vietoje likusius vokiečius bei toli atsilikusius čiliečius. Vokiečiai labai ilgai trasoje buvo treti, tačiau irkluojant paskutiniuosius 300 metrų lietuviai padidino tempą, kurio vokiečiai tiesiog neatlaikė. Beje, Lietuvos komandos laikas buvo trečias ir tarp visų 15-os atrankos varžybose startavusių įgulų. „Keturvietės pasirodymas visus maloniai nustebino. Dabar vaikšto aplink kitų šalių atstovai ir sveikina su pavienio irklo irklavimo atgimimu Lietuvoje“, – džiaugėsi rezultatu Lietuvos komandos vadovas, Lietuvos irklavimo federacijos viceprezidentas Edmundas Daukantas. Vaikinų vienviečių varžbose taip pat startavo Artūras Muravjovas. Jis ketvirtajame plaukime finišavo ketvirtas (7 min. 45,86 sek.) ir to užteko kelialapiui į ketvirtfinalį pelnyti. Ketvirtadienį į startą Bulgarijoje stos likusios trys Lietuvos įgulos – vienvietę irkluojanti Agnė Ginevičiūtė ir porines dvivietes irkluojantys Viktorija Vareikaitė ir Ieva Medelinskaitė bei Dovydas Nemeravičius ir Armandas Kelmelis.