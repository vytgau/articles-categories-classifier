Kaip ir praėjusiais metais, apdovanojimų metu bus pagerbti Lietuvos „Metų sportininkas“, „Metų sportininkė“, „Metų vyrų komanda“, „Metų moterų komanda“, „Metų treneris“, „Metų proveržis“, „Metų pergalė“, specialios nominacijos skirtos „Už pagalbą sportininkams“ bei „Už viso gyvenimo nuopelnus“. Pirmą kartą geriausių Lietuvos sportininkų rinkimuose bus pagerbta „Geriausia trenerė“ bei „Populiariausias sportininkas“. Pastarąją nominaciją lems tik tautos balsas, t.y. atviras visuomenės balsavimas. Nominacijų kandidatai, pretenduosiantys į geriausiųjų vardus, paaiškės kitą savaitę. „LTeam apdovanojimuose“ neliko neįgaliųjų sporto nominacijų. Lietuvos parolimpinio komiteto prezidentas Mindaugas Bilius patvirtino, jog geriausi neįgaliųjų sporto atstovai bus pagerbti atskirame renginyje. „LTeam apdovanojimų“ nugalėtojus rinks Lietuvos tautinio komiteto (25 proc.), Lietuvos sporto žurnalistų federacijos (25 proc.) , Lietuvos sporto federacijų sąjungos (12,5 proc.) bei Lietuvos trenerių asociacijos (12,5 proc.) deleguoti asmenys ir įgalioti atstovai. Tradiciškai 25 procentai sprendžiamojo balso palikti visuomenei. Ji balsuoti už savo favoritus galės viename iš naujienų portalų. „LTeam apdovanojimai“ yra kasmetinis geriausių Lietuvos sportininkų pagerbimas. Į juos pretenduoja tik olimpinių sporto šakų atstovai. LTeam yra olimpinė Lietuvos rinktinė. Tai didžiausia Lietuvos komanda, visos Lietuvos komanda, vienijanti stipriausius šalies sportininkus, iš viso – apie 300 atletų. Olimpinę Lietuvos rinktinę simbolizuoja LTeam ženklas – ąžuolo lapas. Tai tautos vienybės, stiprumo, patriotiškumo simbolis.