Vienas geriausių pastarojo meto Lietuvos puolėjų apie savo pasirodymą ir galimybes Čekijoje kalba atsargiai, tačiau iš žaidėjo tikimasi, kad jis kuo greičiau sugrįš į tą sportinę formą, kurią demonstravo Suomijoje. „Po tokios ilgos pauzės sunku ant ledo, tačiau kitaip būti ir negali. Žinoma, pasiilgau ledo ritulio ir dabar laukia intensyvus darbas stovykloje“, - hockey.lt portalui sakė T. Kumeliauskas. „Teko girdėti trenerių nuomones ir jie tikisi daug iš jūsiškio“, - sakė vienas iš Pardubicės komandos aistruolių, kurie itin karštai palaiko klubą 10 tūkstančių žiūrovų talpinančioje ČEZ arenoje. Liepos 19-20 dienomis klubas planuoja sužaisti dvejas draugiškas rungtynes. Dar 1923-iais metais įsteigtas Pardubicės „Dynamo“ klubas praėjusį sezoną Čekijos čempionato „Extralygoje“ užėmė paskutinę 14-ą vietą, tačiau laimėjo keturių komandų turnyrą dėl išlikimo ir šiais metais triskart šalies čempionas vėl žais tarp stipriausių šalies klubų. Pastaruosius ketverius metus Suomijos „Liiga“ (elitinis divizionas) Turku TPS klubui priklausęs lietuvis daugiau nei metus dėl traumų negalėjo žaisti ledo ritulio. Sėkmingiausias karjeroje T. Kumeliausko sezonas buvo 2015-2016 metais, kai puolėjas per 37 rungtynes Suomijoje surinko 25 taškus (9 įvarčiai ir 16 perdavimų). Paskutinį kartą Lietuvos rinktinėje tuomet dar 19-metis puolėjas pasirodė dar 2010 metais, kuomet pasaulio čempionate per penkias rungtynes pelnė 5 įvarčius ir atliko 4 rezultatyvius perdavimus.