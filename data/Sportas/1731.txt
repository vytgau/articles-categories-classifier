Amerikietis – beveik dvigubai vyresnis Šeštadienį į JAV išskrendanti R. Meilutytė ruošiasi naujam gyvenimo etapui. Iki 2016 metų Rio de Žaneiro olimpinių žaidynių ją Plimute septynerius metus treniravo britas Jonas Ruddas. Praėjusiame sezone pradėjusi dirbti su P. Andrijausku plaukikė per metus apkeliavo kone visą Žemės rutulį: nuo Australijos iki JAV, nuo Tenerifės iki Farerų salų. Ilgai ieškojusi idealios treniruočių vietos, galiausiai R. Meilutytė pasirinko tą, kurioje dar nesilankė. Bet treneris Davidas Marshas jos ir Lietuvos plaukimo federacijos (LPF) radare buvo nuo 2016-ųjų, kuomet 60-metį specialistą rekomendavo JAV olimpiniame centre dirbantis garsus sporto mokslininkas iš Lietuvos Genadijus Sokolovas. Tik tuomet D. Marshas dar darbavosi ne San Diege, o už keturių tūkstančių kilometrų esančioje Šarlotėje. Per savo ilgą karjerą kone pusšimtį olimpiečių ugdęs amerikietis praėjusią vasarą tapo vyriausiuoju Kalifornijos universiteto plaukimo programos treneriu. D. Marshas taip pat yra Izraelio rinktinės konsultantas. Užpernai Rio de Žaneire jis buvo atsakingas už JAV plaukikių komandą, susišlavusią beveik pusę aukso medalių – aštuonis. Tad elitinių varžybų krikštą trenerio pareigose praėjusiais metais patyrusį P. Andrijauską pakeis beveik dvigubai vyresnis ir didelį patirties bagažą sukaupęs specialistas. „Tas sprendimas brendo visus metus. Visą tą laiką eksperimentavome, daug keliavome, ieškojome geriausių sąlygų treniruotis, tinkamos komandos. Supratome, kad pirmiausia reikia stiprios komandos, su kuria Rūta galėtų plaukti, antra – nuolatinės gyvenamosios vietos, namų, savos bazės. Išsirinkti Rūtai padėjo visi: ir aš, ir federacija. Yra ir pliusų, ir minusų, bet pirmųjų daugiau, todėl iš esmės jos sprendimui pritariau“, – DELFI teigė 33-ejų panevėžietis. Parašai nesudėti San Diege R. Meilutytei kompaniją treniruotėse palaikys pernai pasaulio čempionate Budapešte (Vengrija) plaukimo krūtine distancijose sidabrą ir bronzą laimėjusi amerikietė Katie Meili. Nors pavardės – panašios, komandą šios dvi sportininkės gali sudaryti tik pratybose, mat tarptautinėje arenoje jos – tiesioginės konkurentės. Bet praėjusį rudenį išvykusi į ilgą treniruočių stovyklą Australijoje R. Meilutytė įvertino, kad dirbti greta stiprių plaukikių – lengviau nei treniruotis vienai. „Rūtai patiko treniruotės Australijoje. Reikia turėti plaukimo partnerių, su kuriais galima palenktyniauti“, – pažymėjo P. Andrijauskas. Žaliajame žemyne lietuvė neužsiliko, nes ją priėmęs treneris Michaelas Bohlas negalėjo duoti garantijų, jog rūpinsis naujoke ir tarptautinėse varžybose. Tiesa, vadinti D. Marshą naujuoju R. Meilutytės treneriu taip pat dar ankstoka. Į San Diegą Londono olimpinė čempionė išvyksta tik mėnesio treniruočių stovyklai, o galutinį sprendimą priims grįžusi į Lietuvą. „Jokie parašai dar nesudėti. Rūta apsižvalgys ir nuspręs, ar jai tai – tinkama vieta. Todėl kol kas neturime ir plano, kaip atrodys artėjantis jos sezonas nutarus pasilikti San Diege“, – DELFI sakė LPF prezidentas Emilis Vaitkaitis. R. Meilutytė gali sau leisti prabangą neskubėti apsispręsti, nes variantų – ne vienas. Nuo išsiskyrimo su J. Ruddu ji turėjo bent dešimt karjeros tęsinių alternatyvų. „Rūtą daug kas nori turėti savo gretose. Iš esmės, į ką besikreiptum, visos durys atsidaro“, – neslėpė E. Vaitkaitis. Beje, Kalifornijoje – tik ne San Diege, o šiauriau esančiame Los Andžele – anksčiau treniravosi dar viena etatinė R. Meilutytės konkurentė – rusė Julija Jefimova. Šiuo metu Ramiojo vandenyno skalaujamos valstijos mieste Fresne studijuoja kita Lietuvos rinktinės plaukikė Ugnė Mažutaitytė. Laiko geriausia pasaulyje Likti San Diege R. Meilutytę gali paskatinti dar vienas argumentas. Mat darbas su Kalifornijos universiteto treneriu gali pakrypti į studijas šioje prestižinėje aukštojo mokslo įstaigoje. „Aš galvoju, kad anksčiau ar vėliau ji tikrai pradės studijuoti, nes labai to nori. Lieka tik apsispręsti, ką. Bet prieš mokslus reikia pažiūrėti, ar viskas ten tinka treniruotėms“, – samprotavo P. Andrijauskas. Pats specialistas, kurį visame pasaulyje garsi auklėtinė pernai buvo atitraukusi nuo darbo Kauno plaukimo mokykloje, kol kas dar nežino, ką veiks ateityje. „Man patinka iššūkiai – rinkčiausi patį didžiausią. Iš pradžių turbūt laikysiuosi Kaune, bet jei pasitaikys proga padirbėti užsienyje, ko gero, neatsisakysiu“, – svarstė treneris. O metus, kuriuos praleido su R. Meilutyte, jis prisimins kaip išskirtinius. „Rūta – geriausia plaukikė pasaulyje. Nespėjome visko nuveikti, bet aš net neabejoju, kad ji dar laimės daug medalių ir Europos, ir planetos čempionatuose. Ir amžius, ir motyvacija, ir turimi rezervai leidžia jai siekti pačių aukščiausių rezultatų. Ir šiaip ji – pati geriausia“, – pakartojo P. Andrijauskas. Primename, kad 2017 metais R. Meilutytė planetos pirmenybėse Budapešte dukart užėmė ketvirtą vietą, o Kopenhagoje (Danija) vykusiame Europos čempionate trumpame (25 m) baseine iškovojo du aukso medalius.