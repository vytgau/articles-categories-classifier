„Partneriai ar darbuotojai vieni kitiems dažnai sako – mes esame vienoje valtyje, bet retas jų iš tiesų supranta, ką tai reiškia. Buriavimas leidžia suprasti, kaip svarbu viename laive esančią žmonių grupę iš tiesų paversti komanda. Čia be galo aiškiai supranti, kiek svarbus yra kiekvieno žmogaus gebėjimas savo darbą atlikti gerai ir kiek jo veiksmas, net pats menkiausias, gali prisidėti prie spartesnio judėjimo bendro tikslo link. Vieni vairuoja, kiti reguliuoja bures, tačiau jachtos greičiui, ypač varžybose, svarbu net tai, kuriuo metu ant kurio borto sėdi“,– apie komandinio darbo pamokas buriuojant pasakoja kompiuterinės ir buitinės technikos platinimo įmonės „ACC Distribution“ valdybos pirmininkas Regimantas Buožius. Verslininkas jau 9 metus buriuoja ne tik laisvalaikio pramogai, bet ir varžybose, o verslo partnerius kasmet skatina sudalyvauti „Kuršių marių regatos“ metu vykstančioje „Partnerių regatoje“. Jam pritaria ir „Tūkstantmečio odisėjos“ idėjos bendraautoris bei XI etapo kapitonas Paulius Kovas, šiuo metu lektorius ir vadybos koučeris: „Daugelį buriavimo pamokų perkėlęs į įmonės vadovo kasdienybės verpetus supratau, kad jos veikia bei pasitvirtina ir čia. Jūroje ar mariose buriuojama jachta nedaug kuo skiriasi nuo bet kurios verslo įmonės, o kapitonas – nuo įmonės vadovo. Buriuojant patiriamos situacijos daug sparčiau ir greičiau išgrynina atsakymus į kiekvienam verslininkui esminius klausimus – kaip nepasiduoti panikai ir stresui, kokios lyderio savybės įkvepia pasitikėjimą, o kokios kelia sumaištį, kaip suvaldyti ir sutelkti kūrybingam darbui skirtingų žmonių komandą?“ Įmonės „Volfas Engelman“ generalinis direktorius Marius Horbačauskas pabrėžia dar vieną aspektą, kuriuo buriavimo ir verslo pasauliai susiję. Pasak jo, šios sritys artimos savo vertybiniu pagrindu. „Ir sportas, ir verslas gali iš tiesų sėkmingai gyvuoti bei kurti pridėtinę vertę visuomenei tuomet, kai turi vertybinį pamatą, kuriuo vadovaujasi. Buriuotojai yra viena iš rinktinių sporto šakų ir bendruomenių, kurie turi labai aiškiai apibrėžtą ir netgi raštu surašytą etikos kodeksą. Tradicijos, garbė, meistriškumas, kūrybiškumas – tai vertybės, kurios leidžia buriuotojų bendruomenę įvardinti džentelmenų bendruomene. Būtent toks principų puoselėjimas mus su buriuotojais ir vienija“,– pabrėžia M. Horbačauskas, pats išbandęs ką reiškia būti įgulos nariu jachtoje „Ambersail“. Jo teigimu, sudėtingos situacijos jūroje, ypač varžybų metu, kai tenka pasielgti garbingai, padėti pakliuvusiam į bėdą, net jei tai kainuotų asmeninę pergalę varžybose, moko, kad bet kuri veikla, net ir verslas, visuomet turi orientuotis ne tik į pragmatinius tikslus ar ekonominę naudą, tačiau ir į pridėtinės visuomeninės vertės kūrimą. Būtent tokius džentelmeniškus poelgius bravoras „Volfas Engelman“ kasmet įvertina „Kuršių marių regatos“ metu įteikdamas simbolines džentelmeno sąsagas labiausiai Regatos džentelmeno vardo nusipelniusiam buriuotojui. Pasak Sauliaus Pajarsko – buriuotojo, profesionaliausios Lietuvoje jachtų klasės „RS-280“ jachtos „Raganosis“ kapitono, kartu vadovaujančio ir katerių gamybos bei pardavimų įmonei „Marex boats“ – buriavimas, ypač buriuojant vienam ar užimant kapitono poziciją, išmoko nedvejojant priimti sprendimus ir su jais ateinančią atsakomybę. Jo teigimu, įgula sprendimus vykdo, kapitonas juos priima, tad nenuostabu, jog didžiausia atsakomybė krenta būtent jam – tiek už gerus, tiek už prastus sprendimus. Kita vertus, bet kuris kapitonas savo darbą galės atlikti gerai tik tuomet, kai kiekvienas įgulos narys dirbs savąjį. Jei kapitonas negali pasitikėti savo įgulos nariais, jei jam reikia nuolat sekti akimis kiekvieno kito darbą, įgulai pasiekti norimą rezultatą bus labai sunku. „Įgula turi būti vientisas dalykas, gyvas organizmas. Būtent dėl to aš rinkdamasis įgulos narius nebūtinai renkuosi stipriausius buriuotojus, bet būtinai žiūriu į žmones – jie privalo „lipti“, gebėti dirbti drauge. Yra buvę atvejų, kad įguloj turėdavau žmonių, kurie neturėjo didelių techninių užduočių, tačiau mokėdavo net sunkiausiais momentais į komandą įnešti gerą nuotaiką, priversti nusišypsot. Bet kuriai komandai – buriavime, versle ar gyvenime – tai yra labai svarbu“,– teigia S. Pajarskas. 