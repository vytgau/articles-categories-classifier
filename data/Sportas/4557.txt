„Prieš rungtynes negalvojau apie tai, ar laimėsime, ar pralaimėsime… Buvome susikaupę ir nusiteikę siekti mums gero rezultato. 2:0 toks rezultatas ir yra, – po rungtynių kalbėjo „Sūduvos“ 9-asis numeris. – Mums tai buvo geros rungtynės, o aš sunkiai dirbau ir manau, kad įvarčio nusipelniau.“ Mažai trūko, kad K. Laukžemis būtų pelnęs abu komandos įvarčius. 14-ąją minutę po jo kiek netikslaus smūgio kamuolį į vartus nukreipė Ovidijus Verbickas. „Sužaidėme gerą kombinaciją su Marjanu Altiparmakovskiu, man smūgis nepavyko, tad džiaugiuosi, kad komandos draugas buvo reikiamoje vietoje. Antrasis įvartis buvo mūsų rungtynių analizės pasekmė. Treneriai sakė, kad reikia eiti kovoti dėl kamuolio po smūgių, tai atlikau, todėl ir įmušiau įvartį“, – teigė 25 metų futbolininkas. Nors visi aplink jau tvirtina, kad „Sūduvai“ per atsakomąsias rungtynes beliko atlikti formalumą, K. Laužemis tokių drąsių minčių atsisako. „Įvyko tik pusė mūsų dvikovos, liko dar 90 minučių. Marijampolėje reikia pademonstruoti tokį pat kokybišką futbolą ir atlikti savo darbą iki galo. Viskas dar prieš akis“, – sakė puolėjas. Kitas marijampoliečių žaidėjas, saugas Ovidijus Verbickas tvirtino, kad suvalkiečiai savo užduotis Latvijoje įvykdė su kaupu. „Užduotis buvo įmušti ir nepraleisti – manau, kad tai įvykdėme su kaupu. Įmušėme du, laimėjome, viskas teigiama ir labai gerai. Buvome išanalizavę ką daro vartininkas, Karolis prisiminė, kad jis negaudo kamuolių, o atmušinėja – tuo mes puikiai pasinaudojome“, – teigė jis.  Savo ruožtu „Sūduvos“ vyriausiasis treneris Vladimiras Čeburinas po pergalės išliko santūrus ir pagarbiai atsiliepė apie varžovus. „Rungtynėms ruošėmės labai atsakingai, atidžiai ir šis darbas davė savo vaisių. Komanda žengė aikštėn susikaupusi, nuo pat pradžių laikėmės savo žaidimo plano, neleidome varžovams susikurti laisvų erdvių atakoje, o patys stengėmės greitai pulti, naudotis savo stipriosiomis savybėmis. Tai mums pavyko, įmušėme įvartį, turėjome dar galimybių. Tiesa, pirmojo kėlinio pabaigoje kiek per daug prisispaudėme prie savų vartų“, – apibendrino pirmąją susitikimo pusę V. Čeburinas. Treneris teigė, kad tokia įvykių eiga nebuvo suplanuota. „Tai nebuvo mūsų sumanymas, taip žaisti privertė „Liepaja“, po praleisto įvarčio suaktyvinusi savo veiksmus. Vis tik įnešus tam tikras korektyvas (nors antro kėlinio pradžioje irgi nebuvo lengva), mums pavyko rungtynes pakreipti sau naudinga linkme, įmušėme dar kartą. Aišku, galutinis rezultatas džiugina, bet dar niekas nelaimėta, laukia antrasis kėlinys namie, Marijampolėje“, – gana santūriai situaciją įvertino „Sūduvos“ strategas. Kalbėdamas apie rungtynių atmosferą treneris pasidžiaugė sirgalių iš Lietuvos palaikymu. Komandą ir trenerį po laimėtų rungtynių sveikino ir gausus būrys į Liepoją atvykusių marijampoliečių, ir futbolo gerbėjai iš kitų Lietuvos miestų, kurie šį kartą savo šūksniais ir palaikymu nustelbė į rungtynes susirinkusius latvius. „Smagu jausti tokį palaikymą svečiuose. Galiu tik įsivaizduoti, kad už savaitės Marijampolėje bus dar puikesnė futbolo šventė, bandysime prie jos prisidėti su komanda“, – neslėpė optimizmo V. Čeburinas. Atsakomąsias rungtynes Marijampolės „Arvi“ arenoje komandos žais liepos 20-ąją, rungtynių pradžia – 19 val. Futbolo gerbėjai jau gali įsigyti bilietus į šį mačą bilietai.lt interneto svetainėje bei kasose. 