Tai 42-ejų metų Ž. Savickas atskleidė viešėdamas „Laisvės TV“ kanalo laidoje „Laikykitės ten su Andriumi Tapinu“. „Aš jau būčiau baigęs karjerą, bet 2015 metais apmaudžiai gavau sunkią traumą – kakle buvo prispausti nervai, dėl ko atrofavosi pusė mano raumenų. Trejus metus skyriau reabilitacijai. Dabar panašiai apie 90 procentų aš atsigavęs. Per tuos metus kai kur dalyvavau, laimėjau nemažai varžybų, nors neturėjau daugiausiai jėgos. Todėl nenoriu išeiti iš sporto traumuotas. Aš noriu išeiti sveikas ir stiprus. Noriu pasiekti gerą sportinę formą, laimėti varžybas ir pasitraukti iš sporto. Šiaip šiais metais yra paskutinis mano sezonas“, – pasakojo galiūnas. „Svarbiausias trofėjus, kurio dar norėčiau „World's Strongest Man“ turnyras, kurį esu laimėjęs keturis kartus, bet norėčiau ir penktą. Ir dar trokštu pagerinti pasaulio rąsto kėlimo rekordą, kuris man ir priklauso – yra 228 kilogramai. Prieš 12 metų buvo 188 kg, man teko garbė pagerinti jį 40 kg. Dabar per tuos trejus metus, kai aš buvau traumuotas ir negerinau rekordų, mano varžovai prie jo kaip ir priartėjo, tai man kaip ir reiktų tą rekordą truputį truktelti. Aišku, tai yra labai sunku. Jei aš nebūčiau gavęs traumos, čia būtų vienas pasismaginimas ir malonumas, bet šiandien aš turiu įdėti 200 procentų energijos, kad pasiekčiau tą rekordą. Aš tikiuosi, kad man pavyks. Tai būtų labai gražus atsisveikinimo gestas“, – atskleidė Ž. Savickas. Beje, pasaulio čempionatas vyks jau balandžio pabaigoje-gegužės pradžioje Filipinų sostinėje Maniloje. Savickas pripažintas geriausiu visų laikų galiūnu Galiūnų sporto asociacija „Fortissimus World Strength“ gruodžio mėnesį paskelbė Ž. Savicką geriausiu visų laikų galiūnu. Lietuviui šie laurai skirti pagal specialią reitingo sistemą, kurioje atsižvelgta į visus nuo 1977 metų organizuotus svarbiausius galiūnų turnyrus. Ž. Savickas per karjerą laimėjo 4-is WSM, 8-is „Arnold Strongman Classics“, vieną „Fortissimus“, vieną „Giants Live“ ir 89 kitus tarptautinius galiūnų turnyrus. Be to, Lietuvos sportininkas 18 kartų tapo „Strongman“ pasaulio čempionu bei vienu ar kitu metu pasiekė 57 pasaulio rekordus. Visi šie laimėjimai Ž. Savickui leido surinkti 4612 taškų. Mūsiškis geriausių visų laikų galiūnų reitinge kone trigubai aplenkė antrą vietą užėmusį charizmatiškąjį lenką Mariušą Pudzianovskį (1645 tšk.). All time world ranking. Just numbers 😃Thanks Fortissimus for that long and hard job. #strongman #ranking #lithuanian #bigz #gymlife #worldsstrongestman #lifting #motivation #inspiration #worldranking #reitingas #powerlifting #galiunai #strong A post shared by Zydrunas Savickas BIG Z (@savickas_bigz) on Mar 11, 2018 at 7:18am PDT 