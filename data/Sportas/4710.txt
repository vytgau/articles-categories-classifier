Lietuvai rungtyje atstovavo Viliaus Aleliūno, Jono Vytauto Gvildžio ir Algirdo Bartkevičiaus trijulė. Tarp moterų taip pat 13-ą vietą užėmė Lietuvos ekipa, kurią sudarė Vesta Ambrazaitė, Gabija Ražaitytė ir Sandra Paužaitė. Estafečių trasa driekėsi per legendinio Tartu slidinėjimo maratono vietoves. Kartu su visais pirmu etapu startavęs V. Aleliūnas atsilaikė su pagrindine grupe ir estafetę perdavė antroje pozicijoje. Jo komandos draugas J. V. Gvildys trasoje bėgo kartu su prancūzu Lucasu Basset ir išsaugojo vietą geriausiųjų trejetuke. Paskutiniu etapu išbėgęs Švedijoje besitreniruojants A. Bartkevičius padarė kelias grubias orientavimosi klaidas. Pasaulio čempionų titulą apgynė Norvegijos atstovai. Eskilas Kinnebergas, Olavas Lundane‘as ir Magne Daehli finišo liniją kirto užfiksavę 1 val. 34 min. 50 sek. rezultatą. Po 1 min. ir 16 sek. į finišo areną grįžo ir Prancūzijos orientacininkas Thierry Gueorgiou, kuriam prieš baigiant sportinę karjerą šis čempionatas buvo itin sėkmingas. Jis kartu su komandos nariais Fredericu Tranchand ir L. Basset laimėjo sidabro medalius. Bronzos apdovanojimai atiteko švedams – Gustavui Bergmanui, Williamui Lindui ir Johanui Runessonui (1:36:53 val.). Atvirkščiai, lyginant su vyrų, klostėsi Lietuvos moterų komandos varžybų eiga. Pirma išbėgusi V. Ambrazaitė estafetę perdavė 23-ioje pozicijoje, G. Ražaitytė komandą išvedė į 17-ą vietą. S. Paužaitė iki finišo linijos spėjo apsilenkti dar 4 varžoves – užfiksavo 2 val. 7 min. 9 sek. rezultatą ir komandą išvedė į 13-ą vietą. Moterų rikiuotė ant podiumo nepateikė didelių staigmenų. Čempionėmis tapo šių pirmenybių favoritės Švedijos orientacininkės. Nuo pat pradžių pirmavusios sportininkės ir finišavo užtikrintu atotrūkiu nuo artimiausių varžovių. Emmos Johansson, Helenos Jansson ir Tove Alexandersson laikas buvo 1 val. 41 min. 12 sek. Sidabro medalius per apdovanojimų ceremoniją kabinosi Rusijos sportininkės Natalija Gemperle, Svetlana Mironova ir Anastasija Rudnaja (1:43:53 val.). Bronzos medaliai atiteko Suomijos komandai Merjai Rantanen, Marikai Teini ir Venlai Harju (1:45:35 val.). Stipriai estafetės rungtį pradėjusios Latvijos sportininkės kovojo dėl prizinių pozicijų, tačiau galutinėje rikiuotėje Sandra Grosberga, Laura Vike ir Inga Dambe užėmė 5-ą vietą (1:48:45 val.).