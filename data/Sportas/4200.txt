200 m plaukimo krūtine finale penktadienį J. Jefimova savo artimiausias varžoves pralenkė daugiau nei 2 sekundėmis. Sidabrą laimėjo amerikietė Bethany Galat, o bronzą – kinė Jinglin Shi. „Pirmąjį pusę šimto metrų pradėjau ramiai, antrajame pradėjau vytis, o toliau jau – iš visų jėgų. Likus 50 m jau neabejojau pergale, – komentavo šiek tiek kitokią taktiką nei pusfinalyje taikiusi J. Jefimova. – Stengiausi kontroliuoti plaukimą. Esu seniai sporte ir žinau, kad nustebinti gali bet kas. Kartais net 5 sekundes galima „nukirpti“. Ji teigė, kad norėjo pagerinti planetos rekordą, tačiau to pasiekti nepavyko. Po finišo J. Jefimovą apkabino šalia esančiame takelyje plaukusi amerikietė B. Galat. „Mane pasveikino net Lilly King“, – juokėsi planetos čempionė. 100 m plaukimo krūtine auksą prieš tris dienas laimėjusi ir kaip viena aršiausių dopingu susitepusios rusės kritikių pagarsėjusi L. King dvigubai ilgesnėje distancijoje liko ketvirta. Rusė pasakojo, kad po 100 m krūtine finalo ir bronzos medalio pernelyg neišgyveno: „Visuomet apmaudu, kai pati suklystu. Nėra kam suversti kaltės. Tačiau turiu jau ne vieną medalį iš pasaulio čempionatų, tai ne taip slegia. Tėtis (kartu ir treneris – DELFI) sakė, kad turiu būti piktesnė, o čia yra dėl ko pykti. Gali būti, kad šiek tiek subrendau ir tapau išmintingesnė. Dabar jau apsieinu be ašarų“. Paklausta, ar 50 m bus tas lakmuso popierėlis, parodysiantis ar šis pasaulio čempionatas sėkmingas, J. Jefimova numojo ranka. „50 m – sunkiai prognozuojama distancija. Vos vos nepataikysi paliesti sienelės, pavėluosi starte ar pradėsi irtis ausimis į kitą pusę – viskas. Konkurencija šioje rungtyje labai didelė. Tačiau stengsiuosi tinkamai nusiteikti“, – kalbėjo J. Jefimova. 50 m plaukimo krūtine rungties atranka, kurioje dalyvaus ir Rūta Meilutytė, šeštadienį prasidės 11.07 val.