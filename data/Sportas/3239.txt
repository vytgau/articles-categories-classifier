Pirmame kėlinyje žiūrovai įvarčių neišvydo. Iškart po pertraukos 46 min. „Atletico“ futbolininkus į priekį išvedė Yannickas Ferreira-Carrasco. 70 min. pranašumą įtvirtino Antoine Griezmannas – 2:0. Po pergalės „Atletico“ klubas pakilo į antrą vietą, jo sąskaitoje – 14 taškų. „Sevilla“ lieka trečia (13 taškų). Pirmauja „Barcelona“, kuri per 5 turus iškovojo 5 pergales (15 tšk.).  Tuo metu slogiai sezoną pradėjęs kitas Madrido klubas „Real“ išvykoje palaužė Vitorijos „Alaves“. Taip Zinedine'o Zidane'o auklėtiniai reabilitavosi po nesėkmės namuose, kai trečiadienį 0:1 nusileido „Real Betis“ ekipai. Tuomet nutrūko 73-ejų rungtynių, kuriose „Real“ pelnė bent vieną įvartį, serija. Bet šeštadienį „Los Blancos“ pasiekė kitą rekordą, pasižymėję 33-ioje dvikovoje svečiuose Ispanijos čempionate iš eilės. Sostinės ekipa aplenkė „Barcelona“ futbolininkus, kuriems iki šiol priklausė ilgiausia rezultatyvių išvykų serija. Nors visą mačą aikštėje praleido po diskvalifikacijos šią savaitę sugrįžęs geriausias planetos futbolininkas Cristiano Ronaldo, „Real“ didvyriu tapo ne jis, o abusyk varžovų vartininką nuginklavęs Danielis Ceballosas. 21-erių saugas 10-ą minutę išvedė svečius į priekį, o 43-ią min. įmušė pergalingą įvartį. 40-ą min. pusiausvyrą buvo atkūręs Manu Garcia. Po šešių turų čempionų titulą ginantis Madrido klubas savo sąskaitoje turi 11 taškų ir užima ketvirtą vietą.  Šeštadienio „La Liga“ rungtynių rezultatai Madrido „Atletico“ 2 – 0 „Sevilla“ 46' [1 – 0] Yannickas Ferreira-Carrasco 70' [2 – 0] Antoine'as Griezmannas „Alaves“ 1 – 2 Madrido „Real“ 10' [0 – 1] Danielis Ceballosas 40' [1 – 1] Manu Garcia 43' [1 – 2] Danielis Ceballosas „Malaga“ 3 – 3 Bilbao „Athletic“ 4' [0 – 1] Aritzas Adurizas (11 m) 35' [1 – 1] Diego Rolanas 51' [1 – 2] Inaki Williamsas 70' [1 – 3] Inaki Williamsas 81' [2 – 3] Paulas Baysse 84' [3 – 3] Diego Rolanas 54' pašalintas Zdravko Kuzmanovičius („Malaga“) „Girona“ 0 – 3 „Barcelona“ 17' [0 – 1] Aday (į savo vartus) 48' [0 – 2] Gorka Moreno (į savo vartus) 69' [0 – 3] Luisas Suarezas