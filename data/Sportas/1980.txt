27-erių metų atletas pastaruosius du sezonus buvo pagrindinis „Paris Saint Germain“ vartininkas, tačiau dabar jis neslepia noro palikti Prancūziją. Paryžiaus klubo strategas Unai Emery šį sezoną pirmenybę teikia Alphonse‘ui Areola, todėl prancūzo dubleriu tapęs K. Trappas paprašė agento surasti jam naują ekipą. Vokiečio agentas patvirtino, kad jo agentas domisi galimybe persikelti į Liverpulį, o prieš kurį laiką šio miesto stipriausią komandą liaupsino ir pats futbolininkas. „Tai nuostabus klubas, turintis labai gilias tradicijas. Aš didelis „Premier“ lygos gerbėjas, o Jurgenas Kloppas yra puikus treneris. Nežinau, kas nutiks sausį. Nesu pats kantriausias žmogus, tačiau kol kas turiu susilaikyti“, – sakė 2015 metais iš Frankfurto „Eintracht“ į PSG persikėlęs K. Trappas. Prancūzijos žiniasklaida neabejoja, J. Kloppas mielai įsigytų savo tautietį, nes dabartiniai „Liverpool“ vartų sargai Simonas Mignolet ir Lorisas Kariusas šį sezoną sulaukia nemažai kritikos. Pastarosiose rungtynėse neužtikrintai vartus gynęs ir per 5 minutes tris Londono „Arsenal“ įvarčius praledęs S. Mignolet yra mažiausiai smūgių šį sezoną atrėmęs „Premier“ lygos vartininkas. Prasčiausią karjeros sezoną žaidžiantis belgas per 17 rungtynių atrėmė tik 23 smūgius, o lygiai tiek pat kartų jam teko traukti kamuolį iš savo vartų. Palyginimui, „Manchester United“ vartininkas Davidas de Gea per 18 mačų atrėmė 61 smūgį ir praleido tik 12 įvarčių.