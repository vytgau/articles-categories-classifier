Pirmasis šio sezono lygos kovų švilpukas nuaidėjo Varėnoje, kur „Ūla“ kovėsi su Vilniaus VHC „Šviesa“. Puolimas dominavo nuo pat pirmųjų minučių. Sužaidus pusę kėlinio priekyje buvo šeimininkai (11:8), kurie diktavo rungtynių sąlygas. Po pirmojo kėlinio rezultatas 18:15 šeimininkų naudai. Antrame ketvirtyje vilniečiai ilgokai vijosi savo varžovus, kol 46 min. rezultatą išlygino (24:24). Per likusį laiką nuolatos keitėsi pirmaujanti komanda, o prasidėjus paskutinei kėlinio minutei pirmavo „Šviesa“. Šeimininkams pavyko išlyginti rezultatą, tačiau tuo pačiu atsakė ir VHC „Šviesa“, o lemiamą įvartį pelnė Tomas Bernatavičius (34:33). Per likusį laiką šeimininkams išlyginti rezultato nepavyko. T. Bernatavičius per paskutinę „Ūlos“ ataką užsidirbo ir trečiąjį pašalinimą bei prieš save išvydo raudoną kortelę. Ūlos neišgelbėjo ir 14 įvarčių pelnęs į ekipą sugrįžęs Deivas Eidukonis. Varėnos „Ūla“ komandos kapitonas Gediminas Barysas: „Varžybos pasisekė ir mums ir varžovams. Gaila, sėkmė ne mūsų pusėje šiandien buvo. Klaidų netrūko ir pas vienus ir pas kitus, varžybų pabaigoje lemiama klaida buvo mūsų. Viena ataka sugriovė visą darbą.“ Vilniaus VHC „Šviesa“ treneris Raimundas Maldžius: „Žinojom jog čia yra sunku žaisti, bet nesugebėjom įtikint komandos, kad reikia žaisti maksimaliai. Didžiulė problema gynyboje buvo, reikėjo geros gynybos. Puolime klaidos dingdavo, akcentavom, kad negalima buvo praleisti trisdešimt įvarčių ir dar daugiau, kai meta vienas žmogus katastrofiškai greit.“ „Ūlai“ įvarčius pelnė: Deivas Eidukonis 14 (3), Grąžvydas Sereičikas 8, Kęstutis Ikasala 4, Rimantas Palevičius ir Donatas Leknickas po 2, Rolandas Bliznevič, Gediminas Barysas ir Rimantas Vaišnoras po 1. VHC „Šviesa“: Valdas Drabavičius 9 (5), Tomas Bernatavičius 8, Rosvaldas Ramunis 5, Karolis Antanavičius, Artūras Švilpa, Žygimantas Sinkevičius po 3, Tadas Rasakevičius 2, Laurynas Pacevičius 1. Kiek vėliau Utenoje rimtas išbandymas laukė vietos HC „Utena“ rankininkų, kurie priėmė Kauno „Granitą-Karį“. Kaip ir buvo galima tikėtis, kauniečiai nepaliko didesnių šansų savo varžovams ir jau nuo pirmųjų minučių įgijo persvarą, kurią išlaikė iki rungtynių pabaigos. Sužaidus 15 minučių – rezultatas 12:4 svečių naudai. Skirtumas ir toliau didėjo kauniečių naudai, o ilsėtis komandos išėjo esant rezultatui 8:20. Antrasis kėlinys tebuvo formalumas. Paskutinis rungtynių švilpukas užfiksavo įtikinamą favoritų pergalę 41:21. Įdomus faktas, šeimininkai išvengė 2 minučių pašalinimų. HC „Utena“ Andrius Katinas: „Varžybos buvo sunkios, priešininkas buvo žymiai stipresnis, geriau pasiruošęs. Tiek fiziškesnis, tiek greitesnis. Stengemės kovoti iš visų jėgų, tai buvo pirmos varžybos. Ne viskas pavyko, tikimės pagerinti žaidimą. Viską reikia gerinti.“ Kauno „Granitas – Karys“ Tadas Sveikauskas: „Rungtynės sekėsi neblogai. Aišku varžovas buvo silpnesnis, negu mes. Stengėsi Utena. Sveikinu labai. Žaidė jaunimas, pagrinde moksleiviai. Mes uždavinius savo įvykdėme, manau viską ką buvom iškėlę. Mūsų tikslai lygoje, kaip visada, aukščiausi. O Utenos tikslai, manau, kuo geriau pasirodyti. To ir linkiu jiems, kad kuo geriau pasirodytų.“ HC „Utena“: Arūnas Urbonas 6, Ernestas Kalatončik 5, Eimantas Sinkevičius 4, Karolis Ubeika 2, Ernestas Nikitinas 2, Mantas Dronga ir Marius Deveikis po 1. „Granitas-Karys“: Mindaugas Urbonas 9, Paulius Šarkauskas 8, Karolis Grigas 6, Modestas Štarolis 5, Tomas Valiulis, Mantas Reinys, Mindaugas Barzdenis, Lukas Feoktistovas po 3, Manvydas Lazauskas 1. Kitos šio turo kovos laukia savaitgalį. „KTU“ namuose priims Alytaus „Varsą-Stronglasą“, o HC „Vilnius“ sostinėje lauks Šiaulių „SM Dubysos-Gubernijos“.