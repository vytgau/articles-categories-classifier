22-ejų metų futbolininką Vokietijos ekipai 2017-2018 metų sezonui paskolino Lisabonos „Sporting“ (Portugalija) klubas. „Lukas Spalvis yra laba pajėgus puolėjas, kuris jau įrodė savo vertę rungtyniaudamas Danijoje ir teikia daug vilčių ateičiai. Jis jau pasiruošęs sportuoti pilna jėga ir tikimės padėti jam kuo greičiau susigrąžinti savo lygį. Tuomet jis bus didelė jėga mūsų puolimui“, - „Kaiserslautern“ klubo interneto svetainei sakė ekipos treneris Norbertas Mejeris (Norbert Meier). „Esu labai laimingas būdamas čia. Noriu susigrąžinti savo buvusią formą ir žinau, kad „Kaiserslautern“ yra puikus klubas su geru treneriu ir nuostabiu kolektyvu. Tai yra teisingas žingsnis man ir nekantrauju pajusti atmosferą Betzenberge“, - sakė L. Spalvis. L. Spalvis turi sutartį su Lisabonos „Sporting“ ekipa, bet praėjusio sezono pradžioje patyrė sunkią kojos traumą ir turėjo praleisti visus metus be futbolo. „Kaiserslautern“ klubas yra dukart Vokietijos čempionas (1991 ir 1998 m.). Praėjusiame sezone jis antroje Vokietijos Bundeslygoje užėmė 13-ąją vietą.