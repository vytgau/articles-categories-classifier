Už lietuvių kilmės Rusijos žurnalisto Vlado Lasicko ištekėjusi ir lietuvišką vyro giminės tradiciją pratęsusi šuolininkė į aukštį Birmingame šturmavo asmeninį rekordą, tačiau visi trys mėginimai įveikti 207 cm aukštį buvo nesėkmingi. Praėjusią vasarą Londono olimpiniame stadione pasaulio čempione tapusi M. Lasickienė rimtos konkurencijos nesulaukė. Artimiausios jos varžovės – sidabrą laimėjusi amerikietė Vashti Cunningham ir bronzą iškovojusi italė Alessia Trost neįveikė 196 cm žymos. WATCH: Mariya Lasitskene takes high jump 🥇with 2.01m, while @vashtizzle_ and @alessiatrost bring home 🥈and 🥉at #IAAFworlds pic.twitter.com/PAW2hJw3pc— IAAF (@iaaforg) March 1, 2018  Tai buvo jau 38-oji M. Lasickienės pergalė iš eilės. Prieš tai uždarų patalpų pasaulio čempionės titulas šuolių į aukštį sektoriuje priklausė JAV atstovei V. Cunningham. Rusė susigrąžino uždarų patalpų pasaulio čempionės vardą. Prieš tai ji aukso medalį žiemos varžybose buvo laimėjusi 2014 metais, kai peršoko į 2 m aukštį pakeltą kartelę. Ukrainietė Julija Levčenka, pernai pasaulio čempionate iškovojusi sidabro medalį Londone, šįkart įveikė 189 cm aukštį ir finišavo penkta. Priminsime, kad normatyvą buvo įvykdžiusi ir šiose planetos pirmenybėse Birmingame galėjo dalyvauti ir stipriausia Lietuvos šuolininkė į aukštį Airinė Palšytė, tačiau dėl ją persekiojančių traumų lengvaatletė nutarė praleisti šias varžybas ir visą dėmesį sutelkti į Europos čempionatą, kuris rugpjūčio mėnesį vyks Vokietijoje. Po neutralia vėliava dėl Rusijos lengvosios atletikos federacijos diskvalifikacijos dalyvaujantys šios šalies sportininkai ketvirtadienį šventė dar vieną pergalę. Vyrų šuolių į aukštį varžybose aukso medalį laimėjo 20-metis Danilas Lysenka. Asmeninį rezultatą pagerinęs olimpinis vicečempionas užfiksavo 236 cm aukštį ir atkaklioje kovoje nugalėjo titulą gynusį Kataro atstovą Mutazą Essa Barshimą (233). Bronzos medalis atiteko vokiečiui Mateuszui Przybylko (229). WATCH: Highlights from the men's high jump, where Danil Lysenko turned the tables from last year's #IAAFworlds in London with @mutazbarshim pic.twitter.com/RgbWWDgnYb— IAAF (@iaaforg) March 1, 2018 Etiopė Genzebe Dibaba ketvirtadienį trečią kartą iš eilės laimėjo pasaulio lengvosios atletikos uždarų patalpų 3000 m bėgimo čempionės vardą (8:45,05). Sidabrą laimėjo olandė Sifan Hassan (8:45,68), bronzą – varžybų šeimininkė britė Laura Muir (8:45,78). WATCH: @GenzebeD takes her third consecutive 3000m #IAAFworlds indoor title from @SifanHassan and @lauramuiruns pic.twitter.com/SmIw9AlZt2— IAAF (@iaaforg) March 1, 2018 Birmingame varžysis ir dvi lietuvės. Penktadienį 400 m bėgimo atrankoje startuos Agnė Šerkšnienė, o šeštadienį moterų trišuolio finale pasirodys Dovilė Dzindzaletaitė.