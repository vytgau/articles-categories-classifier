Dvikovą Koventryje lietuviai laimėjo 7:2, o D. Kasparaitis žaidė iki antro kėlinio, kuomet pajuto nugaros skausmus. Vis dėlto dar labiau skaudėjo britui Evanui Mosey, pakliuvusiam po „vaiduoklio Kasparo“ volu. 14 sezonų Šiaurės Amerikos Nacionalinėje ledo ritulio lygoje (NHL) rungtyniavęs lietuvis labiausiai buvo vertinamas dėl savo firminių jėgos veiksmų, kuomet priplodavo oponentus prie borto. Šįkart toks likimas ištiko 16 metų už veteraną jaunesnį Didžiosios Britanijos rinktinės lyderį. E. Mosey nukentėjo smarkiai – po susidūrimo su D. Kasparaičiui nesėkmingai nukritus ant ledo jam lūžo čiurna. Pastebima Koventryje buvo ir kita Lietuvos komandos įžymybė: kapitonas Dainius Zubrus prie pergalės prisidėjo įvarčiu ir dviem rezultatyviais perdavimais.   Su britais lietuviai žaidimą repetavo antrą kartą iš eilės. Pirmas mačas buvo atkaklesnis – aukštesnėje grupėje žaidžiančius varžovus Lietuvos ekipa įveikė 3:2. Lietuvos rinktinė antradienį Elektrėnuose pratęs pasiruošimą čempionatui, vyksiančiam Kauno „Žalgirio“ arenoje. Penktadienį rinktinė turėtų išbandyti arenos ledą, o sekmadienį pradės žygį aukso apdovanojimų link pasaulio čempionato IB divizione.