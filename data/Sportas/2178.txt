Prieš šį turnyrą mūsų šalies atstovams tenka jau įprastas vaidmuo prieš tokio rango jaunimo čempionatus – jauniausią sudėtį surinkusiai komandai prognozuojama kova dėl išlikimo divizione. Visgi, amžiaus trūkumas ir turnyro autsaiderių vaidmuo lietuvių tikrai negąsdina: tokioje situacijoje mūsų šalies atstovai atsiduria jau ne pirmą kartą ir yra pasiruošę aršia kova aikštėje įrodyti, kad išankstinės prognozės dar negarantuoja galutinio rezultato. Artėjant čempionato startui U-20 rinktinės vyriausiojo trenerio poste debiutuojančiam Mindaugui Kierui galvą tenka sukti ne tik dėl galingų varžovų, tačiau ir dėl nuostolių gynybos grandyje. Traumą patyrė pernai nacionalinėje ekipoje debiutavęs ir jau praėjusiame pasaulio jaunimo čempionate vienu iš kertinių rinktinės žaidėjų buvęs Lukas Jonuška. Netekusi labiausiai patyrusio ir savo vertę jau ne kartą įrodžiusio žaidėjo, Lietuvos jaunimo rinktinės gynybos linija turės surasti kaip pakeisti atsiradusią netektį. Beje, ketvirtadienio vakarą rinktinės štabas paskelbė, kad čempionatui nebus registruojami puolėjas Nikodemas Numavičius ir vartininkas Tadas Ramanauskas. Netekus vienintelio devyniolikmečio gynėjų grandyje, Lietuvos rinktinėje dar daugiau atsakomybės teks Tomašui Krukovskiui ir Kostui Gusevui. Skaičiuojant U-18 ir U-20 pirmenybes, pirmajam tai bus jau šeštasis jaunimo čempionatas, o K. Gusevas vyks į savo penktąjį turnyrą. Nors jie abu galės vykti ir į kitų metų U-20 pirmenybes, perteikti savo patirtį ir demonstruoti šaltakraujiškumą rungtynėse jie turės jau šiais metais. Beje, draugiškose rungtynėse su Slovėnija pirmąjį egzaminą jauna gynybos grandis jau sėkmingai išlaikė – varžovai taip ir nepelnė nė vieno įvarčio. Dėl rinktinės „sausų“ vartų nuopelnų turėtų susilaukti ir du vietas kito verti rinktinės vartininkai – Elvinas Karla bei Laurynas Lubys. Abu jie jau po kartą buvo U-20 rinktinėje, tačiau puikiai žaidus Artūrui Pavliukovui aikštėje jų paslaugų neprireikė. A. Pavliukovo laikas šioje rinktinėje jau baigėsi, o iš jo perimti atsakingą poziciją yra pasiruošę abu vartininkai, kurie dėl pagrindinio vartininko pozicijos pasiryžę kautis iki pat paskutinės treniruotės prieš jaunimo pirmenybes. Kalbant apie puolimo grandį, didžiausio ginklo vis dar laukiama prisijungiant prie rinktinės stovyklos. Dėl įtempto Rusijos jaunimo lygos (MHL) tvarkaraščio Markas Kaleinikovas antradienį ir trečiadienį dar žaidė mačus savo ekipoje, o prie rinktinės jis turėtų prisijungti ketvirtadienį, likus vos porai dienų iki čempionato starto. „KRS Junior“ ekipoje jis yra antras pagal pelnytus įvarčius, o būtent įvarčių iš jo galime tikėtis ir artėjančiose pirmenybėse. Pernai nacionalinėje ekipoje debiutavęs žaidėjas iš karto įrodė, kad jis nejaučia baimės svarbiausiose rungtynėse, kai prieš Japoniją sužaidė geriausią savo mačą čempionate (1 įvartis ir 1 rezultatyvus perdavimas). MHL pirmenybėse daug mačų sužaidęs ir nemažai laiko aikštėje praleidęs žaidėjas apie save Lietuvos rinktinės gerbėjams priminė ir „CROWNS Baltic Challenge cup“ turnyre, kur vienintelėse žaistose rungtynėse su Estija buvo neabejotinai labiausiai pastebimas rungtynių žaidėjas (2 įvarčiai ir 2 rezultatyvūs perdavimai). Kitas rinktinės puolimo lyderiu pretenduojantis tapti žaidėjas – Dominykas Bogdziulis į čempionatą atvyksta po sunkios sezono pradžios ir pasirengęs dar kartą įrodyti galintis sėkmingai vesti Lietuvos jaunimo rinktinę į priekį. Vasarą padaręs šuolį į priekį karjeroje ir prisijungęs prie antro lygmens JAV NAHL jaunimo lygos jis jau pakeitė komandą ir iki šiol nesugebėjo iki galo įsitvirtinti šioje lygoje. Po šešių mačų „Wilkes-Barre/Scranton Knights“ klube jis persikėlė į tose pačiose pirmenybėse žaidžiančią „Lone Star Brahmas“ komandą, tačiau ir ten vis dar yra be taškų, o kartais net nebūna registruojamas rungtynėms. Visiškai kitokį D. Bogdziulį mes įpratę matyti Lietuvos jaunimo rinktinėse – net ir tada, kai jis už varžovus būdavo jaunesnis pora metų, šis puolėjas surasdavo galimybę susirinkti savo taškus ir dar nėra palikęs jaunimo pirmenybių nepelnęs bent trijų taškų. Po nerezultatyvaus sezono starto klubiniame ledo ritulyje, savo nusiteikimą sugrįžti į rezultatyvumo grafas statistinėse kategorijose 19-metis parodė ir draugiškose rungtynėse su Slovėnija, kuriose pelnė abu rinktinės įvarčius. Paskutiniame savo jaunimo čempionate D. Bogdziulis turėtų būti vienu iš Lietuvos rinktinės puolimo variklių, o geras bei rezultatyvus pasirodymas atsisveikinimo turnyre galėtų įpūsti ir taip reikiamų pozityvių emocijų kiek pristrigusioje šio žaidėjo karjeroje, kurios taptų teigiamu impulsu apversti likusį sezoną aukštyn kojomis ir klubinėje karjeroje Amerikoje. Be paminėtų dviejų žaidėjų pamiršti negalima ir Patriko Misiuko. Praėjusiais metais žibėjęs tiek U-18, tiek U-20 rinktinėse, jis šį sezoną taip pat pasitiko su nauju iššūkiu Amerikoje. Prisijungęs prie NCDC lygos, jis naują karjeros etapą pradėjo „Boston Jr. Bandits“ komandoje. Nors pirmasis sezonas galėtų būti geresnis tiek jam pačiam (6 taškai per 24 sužaistus mačus), tiek jo ekipai (užimama 10 pozicija tarp 11 klubų), galima neabejoti, kad su kiekvienais metais sparčiai tobulėjantis puolėjas ir šį kartą sugrįžta įrodyti, kad laiko veltui neleido ir yra pasiruošęs prisiimti dar daugiau atsakomybės jaunimo rinktinės puolime. Patirties jaunimo čempionatuose netrūksta ir kitiems sužibėti galintiems puolėjams – Lukui Žukauskui, Laisvydui Kudrevičiui, Denisui Kuzminovui bei Ignotui Ragui, o nurašyti negalima ir jaunesnių bei mažiau patyrusių rinktinės žaidėjų, iš kurių taip pat galima sulaukti sėkmingų pasirodymų bei svarbių įvarčių. Beje, vyriausiojo trenerio poste debiutuojantis M. Kieras taip pat nėra naujokas šioje rinktinėje – pastaruosius du metus jis patirties sėmėsi būdamas Aigaro Ciprusso bei Jimo Setterso asistentu. Pasaulio jaunimo čempionato IB diviziono kovas lietuviai pradės jau šeštadienį, o jau pirmajame mače teks rimčiausias turnyro išbandymas – Norvegijos rinktinė. Ne vieną iš garsiausių šio turnyro žaidėjų turinti ir keturis aukšto lygio penketus išdėlioti galinti ekipa ne be priežasties yra laikoma ne tik šių rungtynių, tačiau ir visų pirmenybių favorite, o nesėkmingi praėję metai tik dar labiau užgavo jų ambicijas. Visgi, mūsų šalies atstovai nėra nusiteikę be kovos atiduoti taškų nė vieniems varžovams, o šeštadienį bus pasiruošę atiduoti visas jėgas siekdami mesti kaip įmanoma rimtesnį iššūkį garsiems priešininkams. Visas Lietuvos jaunimo rinktinės rungtynes galėsite tiesiogiai stebėti Hockey.lt portale, o mūsų šalies ledo ritulio gerbėjų laukia įdomi ir daug emocijų atnešianti savaitė. Belieka tikėtis, kad visas jėgas atiduosiantys lietuviai sugebės įrodyti, jog jie yra verti būti šių galingų varžovų apsuptyje ir ne kartą pradžiugins rungtynes stebėsiančius žiūrovus. Žaidėjas Poz. Gimimo data Klubas  