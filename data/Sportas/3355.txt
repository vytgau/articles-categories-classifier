Apie tokius ketinimus S. Skvernelis garsiai pareiškęs buvo dar praėjusį pavasarį. Esą taip tikimasi efektyvesnės sporto plėtros įtraukiant švietimo ir mokslo įstaigas. „ŠMM artimiausiu metu sudarys darbo grupę, kuri privalės užtikrinti sklandų KKSD perėjimą jų kuravimo sričiai. Sutarta, kad formalios perdavimo procedūros, kurias vykdo ŠMM, turi būti baigtos iki sausio 1 dienos“, – sakė vidaus reikalų ministras Eimutis Misiūnas. Sportas į naują valstybės institucijų lentyną guldomas nepaisant to, jog švietimo sistemoje iki šiol jo klausimai buvo kone paskutinėje vietoje. Pavyzdžiui, ŠMM per dešimtmetį taip ir nesugebėjo įgyvendinti įstatymo reikalavimo dėl trijų privalomų kūno kultūros pamokų bendrojo lavinimo mokyklose. O aukštojo mokslo įstaigose, priešingai nei numato įstatymas, sportas apskritai nėra privalomas. Tiesa, Vidaus reikalų ministerijai (VRM) šalies sporto problemos taip pat buvo kaip šuniui penkta koja: per ketverius metus VRM sugebėjo paruošti tik tokią naują Kūno kultūros ir sporto įstatymo redakciją, kuri Seimo kone iškart buvo grąžinta atgal taisyti. Praeityje kaip įstaiga prie Vyriausybės veikęs KKSD po ministerijas pradėtas siuntinėti 2009 metais, kuomet madas ministrų kabinete diktavo konservatoriai. Praėjusios kadencijos socialdemokratų Vyriausybėje svarstyta galimybė dėl didesnio finansavimo perspektyvos sportą priskirti net Krašto apsaugos ministerijai, bet įvairiai vertinta idėja taip ir nebuvo įgyvendinta.