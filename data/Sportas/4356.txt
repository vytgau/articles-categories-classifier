Į Aukštaitijos sostinės apylinkes atvykstantis didžiausias MTB dviračių renginys mūsų šalyje ir šiemet siūlys tris pagrindines distancijas. Patys ištvermingiausi vyrai turės nuvažiuoti tris ratus po 25,8 km. Moterys ir kiek prasčiau savo fizinę formą vertinantys dviračių mėgėjai turės įveikti du tokius pat ratus, o jauniausi ir vyriausi renginio dalyviai varžysis vieno rato distancijoje. Tradiciškai renginį patys pirmieji pradės vaikai, kurių lauks trumpesni nuotoliai ir prizai visiems finišavusiems. Renginio organizatorius Arūnas Daugirdas prieš Panevėžio etapą pripažino, kad trasos naujovių šiemet nebuvo ieškoma. Ji yra greita, gana lygi, patogi dideliam dalyvių būriui, o tūkstantinei miniai įveikus ratą važiavimo sąlygos tampa tikrai sudėtingos, todėl vadinti ją lengvesne nei kituose miestuose tikrai nebūtų teisinga. „Kaip ir bet kuriame kitame „MTB dviračių maratonų taurės“ etape norime pasiūlyti dalyviams kokybiškas sąlygas. Pajėgiausi sportininkai tikrai turės galimybių išsiaiškinti, kas yra pajėgesnis, o didžiajai dalyvių daliai pažadame smagią trasą ir gražias lenktynes. Aišku, pastarųjų savaičių oro staigmenos gali pridaryti įvairių korekcijų, tačiau bent jau Aukštaitijoje tokių stiprių liūčių kaip kai kuriose kitose Lietuvos vietose nebuvo. Viliamės, kad orų valdovai bus dviratininkų pusėje“, - teigė A. Daugirdas. Ilgiausią, 73 km, distanciją pernai liepą laimėjo Latvijos „Rietumu-Delfin“ komandos narys Dmitirijus Sorokinas. Nedaug nuo jo atsiliko viso sezono laureatu tapęs Eimantas Gudiškis, kuris finiše aplenkė Domą Maniką ir tapo nugalėtoju mūsų šalies dviratininkų įskaitoje. „Tai bus jau trečias etapas, todėl nuolatiniai MTB maratonų taurės dalyviai jau ir taškų skaičiavimu užsiima. Latvis, ginantis profesionalų komandos garbę, yra tikrai pajėgus, tad jis niekuo nerizikavo, atvažiavo tam, kad pasivaržytų konkrečiose varžybose, o mes, stipriausi Lietuvos dviratininkai, jau vieni į kitus žvalgėmės, saugojome, todėl be didesnės rizikos paleidome latvį į priekį, o santykius, kas stipresnis, aiškinomės tarpusavyje, - pasakoja pernai solidžiausius masinių plento ir MTB varžybų trofėjus susižėręs E. Gudiškis. - Panevėžio etapo trasoje gal kiek trūksta kalnų, tačiau lengva ten tikrai nebūna. Vandens ir purvo vonių pakako ir pernai, manau, kad šiemet jų bus dar daugiau, nes lietaus prieš lenktynes tikrai nestinga. Gal antrame ar trečiame rate bus galima dairytis į sausesnes trajektorijas, tačiau pirmame rate visi minsime tiesiausiu keliu. Dar nesidairiau į dalyvių sąrašą, tačiau net jei ir nebūtų pajėgių užsieniečių, konkurencija bus labai rimta. Aišku, varžybų reglamentas numato, kad sezono pabaigoje vieno etapo, kuriame bus parodytas prasčiausias rezultatas, taškai nebus skaičiuojami, tačiau kol kas visi svajoja apie maksimumą, todėl lenktynės bus ypač įdomios.“ Silvija Latožaitė 2016 metų Panevėžio etape 49 km distancijoje finišavo ketvirta. Ją aplenkė tik trys vyrai. „Man patiko Panevėžio trasa. Aišku, gal ji galėjo būti kiek sudėtingesnė, sunkesnė ir techniškesnė, tačiau čia sportininkų pageidavimai. Gana greitas važiavimas irgi yra smagus, o kad nebus lengva, tai aišku jau iš anksto. Norint laimėti tokiose varžybose, reikia atiduoti visas jėgas. Mano šių metų sezono pirma dalis buvo labai intensyvi, buvo savaičių, kai startuodavau varžybose net ne po vieną kartą, o prieš Panevėžio etapą turėsiu kelias dienas poilsio, tad antrai sezono pusei, manau, būsiu gerai pasiruošusi“, - pasakojo „My Bike“ komandos atstovė. Tarp maratonų taurės Vilniaus ir Panevėžio etapų MTB sportininkai turėjo galimybę išsiaiškinti, kam atiteks šalies čempiono marškinėliai. Įvyko MTB maratono ir MTB XCO čempionatai. Vyrų įskaitoje abu sykius ant aukščiausio garbės pakylos laiptelio kopė „My Bike“ komandos narys Šarūnas Pacevičius. Maratonų šalies čempione tapo Katažina Sosna, o kroso varžybose triumfavo S. Latožaitė.