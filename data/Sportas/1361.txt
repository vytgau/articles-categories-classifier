Praeityje lengvojoje atletikoje aukštumų siekusios bėgikės Seun Adigun, Ngozi Onwumere ir Akuoma Omeoga padarė tai, kas primena filmo scenarijų – merginos panoro atverti savo šaliai duris į žiemos olimpines žaidynes ir pradėjo užsiiminėti rogučių sportu. 2012 metais Londono olimpinėse žaidynėse 100 metrų su kliūtimis bėgusi S. Adigun 2014 metais su savo bičiulėmis subūrė Nigerijos bobslėjaus rinktinę, kuri pati iš medžio pasigamino rogutes ir pradėjo treniruotis JAV valstijoje Teksase.  2016 metais S. Adigun pradėjo rinkti aukas, kurių dėka svajonė debiutuoti žiemos olimpinėse žaidynėse tapo realybe. Surinktų lėšų dėka Nigerijos moterų bobslėjaus rinktinė sėkmingai pasirodė kvalifikacinėse varžybose, o tuomet netgi gavo kompanijos „Visa“ finansavimą. Teksase gyvenančios, tačiau Nigeriją savo namais laikančios sportininkės 2017 metų lapkritį įvykdė olimpinį normatyvą ir oficialiai pateko į Pjongčango olimpines žaidynes Pietų Korėjoje.  Nigerijos bobslėjininkės bus pirmosios iš Afrikos kilusios šios sporto šakos atstovės olimpinėse žaidynėse. Komandos įkūrėja S. Adigun yra rogučių vairuotoja, o likusios dvi komandos varžybose dalyvauja pakaitomis – jos yra atsakingos už stabdžius. Panaši istorija bobslėjaus pasaulyje užfiksuota 1988 metų žiemos olimpinėse žaidynėse Kalgaryje, kur netikėtai debiutavo tropinio klimato valstybės Jamaikos vyrų bobslėjaus rinktinė. Jamaikiečių pasirodymas tuomet netgi įkvėpė 1993 amerikiečių sukurtą komišką kino filmą „Gero vėjo“. 