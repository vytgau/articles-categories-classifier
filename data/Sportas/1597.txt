„Sūduvos“ vyriausiasis treneris Vladimiras Čeburinas po žiemos pertraukos tik savaitę besitreniruojančios komandos pažanga yra patenkintas, nors teigė, kad pirmosios kontrolinės rungtynės su „Palanga“ galėjo baigtis ir didesniu rezultatu. „Kaip po žiemos pertraukos atrodėme neblogai, buvo geras judėjimas, susikūrėme progų, tačiau ne itin sekėsi jomis pasinaudoti, – sakė treneris. – Vis dėlto rungtynėmis esu patenkintas“. Kol kas „Sūduva“ dar tęsia komandos formavimo darbus, tad įvairiose pozicijose kiek trūksta žaidėjų, be to, su ekipa treniruojasi ir keletas naujų futbolininkų, kuriuos reikėjo išbandyti aikštėje. „Sūduvos“ marškinėlius per rungtynes su palangiškiais pirmą kartą vilkėjo čilietis Gersonas Acevedo ir šilutiškis Julius Kasparavičius. „Kol kas apie naujokus kalbėti dar sunku, jie tik bando prisiderinti prie komandos, senbuviams taip pat reikia juos suprasti. Išvadas daryti dar anksti, – tvirtino V. Čeburinas. – G. Acevedo keliavo į Lietuvą 28 val., atvyko iš kitos planetos pusės, kito klimato, todėl žaisti jam, suprantama, buvo sunku. Tačiau tam tikri dalykai yra akivaizdūs, tai techniškas, aukšto lygio žaidėjas.“ Treneris teigė, kad užduotys komandai per rungtynes su „Palanga“ buvo vienokios, o žaidžiant su RFS kai kas bus kitaip. „Pradėjome pasirengimą, tad reikia išbandyti ar prisiminti įvairius dalykus, žaidimas su latviais bus kiek kitoks“, – žadėjo treneris.