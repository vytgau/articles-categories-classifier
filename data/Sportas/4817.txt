Tikro multisporto iššūkio ir sportinės šventės pajūryje „Klaipėda Challenge“ debiutas Lietuvos uostamiestyje yra numatytas rugsėjo 16-ą dieną. „Vilnius Challenge“ direktorius Vytenis Benetis kitame mieste tikisi sulaukti naujų veidų. „Norisi nuotykį atvesti žmonėms, kuriems Vilnius buvo per toli ir per sunku nukeliauti“. Paklaustas, kodėl pasirinko pajūrį pirmai multisporto varžybų „Vilnius Challenge“ plėtrai, V. Benetis atsakė, kad tai lėmė kelios priežastys. „Pirmiausia – ten formuojasi puiki komanda, kuri padės plėsti mūsų renginio idėją. Antra, palyginus su sostine, ten yra visai kitokia aplinka ir suteikia įdomių galimybių planuoti trasas“, – argumentus dėstė „Vilnius Challenge“ direktorius. Varžybų organizavimo estafetę Klaipėdoje perimsiantis patyręs orientacininkas Justinas Liubinskas pasakojo, kad idėja realizuoti renginį kitam mieste gvildeno jau nuo seno. „Susidomėjimas renginiu toks didelis, kad organizatoriai neišsitenka Vilniuje. Kodėl neišbandžius keltis kitur?“, – pasakojo varžybas uostamiestyje organizuojantis ir pats multisporte ne kartą savo jėgas išbandęs orientacininkas. Gausi dalyvių minia renginio dieną būriuosis pačiame senamiesčio širdyje prie gerai klaipėdiečiams žinomos vietos – Kultūros fabriko, kur bus įsikūręs varžybų centras. Patys organizatoriai Klaipėdoje dalyvius pasitinka šūkiu: „Patirk nuotykį pajūry!“. Ir išties, naujas miestas, per kurį drieksis iššūkių kupina trasa – atveria daug naujų galimybių. Uostą ir ribą su jūra turintis miestas turi didelį potencialą išnaudoti vandens pramogas ir iššūkius. „Varžybų formatas panašus į „Vilnius Challenge“, tačiau bus ta klaipėdietiška specifika. Išnaudosime ir Danės upę, pajūrį ir jūrą“, – apie naujoves užsiminė varžybų direktorius J. Liubinskas. Be jų, kaip įprasta, bus pagrindinės multisporto rungtys: bėgimas, važiavimas dviračiu, plaukimas, orientavimasis ir alpinizmo elementai. Dalyviams tai bus ne tik fizinės jėgos išbandymas, nes jiems reikės pasukti ir galvą. Varžybų metu laukia daug užduočių ir galvosūkių. Dalyviai, atsižvelgę į savo sportinę formą, gali rinktis iš trijų distancijų, atitinkamai pagal sunkumo lygį. Norintiems pažinti multisporto koncepciją, organizatoriai siūlo žalią trasą, norintiems pademonstruoti savo ištvermę – oranžinę, o sporto profesionalams bus paruoštas tikras iššūkis juodoje trasoje. Norintiems dalyvauti reikia suburti dviejų pilnamečių asmenų komandą, išsirinkti trasą ir užsiregistruoti varžybų puslapyje klaipedachallenge.lt. Komandų rezultatai skirstomi pagal pasirinktą trasą ir komandos sudėtį (vyrų, moterų ir mišrios komandos).