Be technikų pagalbos ekipažai vertėsi beveik 1000 km greičio ruožų. Dėl prastų oro sąlygų bivuakas Tupisoje buvo apskritai uždarytas, tad komandų sunkvežimiai pasuko į už 500 km esantį Saltos miestą. Sportininkai ir aptarnaujantis personalas Argentinos didmiestį pasiekė jau ankstyvą pirmadienio rytą. Džiugu, kad visi Lietuvos ekipažai pasiekė paskutinę Dakaro ralio valstybę ir tęsia sunkiausias pasaulyje lenktynes. Tačiau prieš 10-ąjį greičio ruožą komandos sprendė skirtingus uždavinius. Gera žinia – didesnių problemų išvengė visi lietuviški automobilių ekipažai „Po maratoninio greičio ruožo svarbiausia sutikrinti visus mazgus. Panašu, kad didesnių pažeidimų išvengėme, tačiau vis tiek privalome viską nuodugniai patikrinti. Iš esmės tai yra kiekvienos dienos darbas – po kiekvieno etapo darome tą patį. Pilotai didesnių problemų dėl automobilio taip pat neišsakė“, – teigė „Craft Bearings“ komandos, kuriai atstovauja Antanas Juknevičius ir Darius Vaičiulis, vyriausiasis mechanikas Marius Bernotas.  „Panašu, kad nieko baisaus neatsitikę. Yra keletas smulkmenų, kurias reikia sužiūrėti, tačiau daugiausiai tai tik kosmetiniai pažeidimai, tokie kaip pamestas galinis sparnas, šiek tiek pažeisti priekiniai sparnai. Tai vandens ir upės pasekmė“, – DELFI teigė „Agrorodeo“ mechanikas Edvardas Lucevičius. Įdomu, kad mechanikai Vaidoto Žalos ir Sauliaus Jurgelėno „Toyota Hilux Overdrive“ bolidą plovė daugiau nei dvi valandas – tiek purvo prisirinko per dvi Dakaro dienas. „Po tokių greičio ruožų, kai pilotai važiuoja per purvą ir upes, automobilį tenka plauti ir tris valandas“, – nesistebėjo E. Lučiūnas. Išoriškai labiausiai pažeistas atrodo Benedikto Vanago automobilis, tačiau panašu, kad rimtesnių gedimų išvengė ir šis automobilis. „Po maratoninio greičio ruožo darbų nėra daug – daug darbų po pirmųjų dienų. Tuomet mes turėjo pakankamai daug techninių nesklandumų ir prioritetiniai darbai buvo padaryti, bet smulkmenos, kaip kėbuliniai darbai, estetika nebuvo padaryti. Greičio ruožas atšauktas, tai šią dieną skyrėme visų darbų užbaigimui. Iš esmės automobilis veikia gerai, tačiau šiąnakt bevažiuojant į Saltą matėme, kad neveikia lambda zondas, kuris veikia variklio darbą pakankamai nemažai. Reikės jį keisti, nors jis buvo pakeistas į visiškai naują vos atvykus į Dakarą. Bet tas vandens kiekis, kuris čia yra, ir tai, kad mes nurovėme dugno apsaugą, tie dalykai greičiausiai ir tai turėjo įtakos“, – DELFI teigė B. Vanagas. Antradienį pilotai iš Saltos pajudės į Beleną. Sportininkams teks įveikti 373 km greičio ruožą, o iš viso – beveik 800 km.