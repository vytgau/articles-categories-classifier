33-ejų D. Šernas trečiame varžybų rate blykstelėjo rezultatyvumu. Žalgirietis per 7 rungtynes spėjo pasižymėti 7 įvarčiais. Šis proveržis leido D. Šernui tapti rezultatyviausiu lygos žaidėju. Dabar puolėjo sąskaitoje yra 14 tikslių smūgių. „Malonu ir smagu sulaukti tokio pripažinimo, tačiau tai yra visos komandos nuopelnas. Visi komandos draugai prisidėjo prie šio įvertinimo ir noriu jiems už tai padėkoti“, – teigė D. Šernas. Geriausio trenerio prizas O. Vasilenkai atitenka antrą kartą iš eilės. Po sunkios sezono pradžios įsibėgėję vicečempionai vis dar nemažina apsukų – paskutinį kartą Trakų komanda nesėkmę A lygoje patyrė dar gegužės 3 dieną per rungtynes išvykoje su Utenos „Utenio“ komanda (0:1). O. Vasilenkos vadovaujami „Trakų“ futbolininkai trečiame rate per sužaistas 6 rungtynes iškovojo 4 pergales, 2 sykius sužaidė lygiosiomis, surinko 14 taškų iš 18 ir tęsia kovą dėl titulo. „Trakų“ komandai pastaruoju metu teko atlaikyti nemenką varžybų krūvį ir A lygoje per 16 dienų sužaisti 5 rungtynes. Nepaisant to, „Riteriai“ sugebėjo pratęsti sėkmingų rezultatų seriją. Treneris tai aiškino geru žaidėjų fiziniu pasirengimu. Sezono pradžioje trakiškiams tai kainavo keletą nelaimėtų rungtynių, tačiau sunkaus darbo vaisius jie skina dabar. D. Šernui buvo įteiktas 400 eurų vertės specializuotos sporto prekių parduotuvės „Sport Point“ čekis, O. Vasilenkai tokios pat vertės simbolinį piniginį prizą skyrė lygos partneris „celio*“ – pasaulyje pripažinto prancūzų prekių ženklo atstovas Lietuvoje. A lygos geriausiam žaidėjui ir treneriui apdovanojimai teikiami po kiekvieno varžybų rato, o sezono pabaigoje bus apdovanoti ir viso čempionato laureatai. Geriausią žaidėją ir trenerį renka futbolo komentatoriai, sporto žurnalistai ir Lietuvos futbolo ekspertai.