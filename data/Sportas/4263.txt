Laikinosios sostinės komanda nepralaimėjo jau penkių rungtynių iš eilės. Prieš tai keturiuose mačuose jiems buvo pavykę išlaikyti „sausus“ vartus. Po lygios mačo pradžios komandoms apsikeitus tolimais ir nepavojingais smūgiais, jau 11-ą minutę „Kauno Žalgiris“ išsiveržė į priekį. Po perdavimo iš gilumos prieš vartus iššokęs Ernestas Mickevičius prasimetė kamuolį pro vartininką Džiugą Bartkų ir buvo nugriautas. Sostinės komandos vargų sargas atrėmė M.Duques smūgį nuo 11 m. žymos, tačiau pats ispanas pirmasis atsidūrė prie kamuolio ir antruoju bandymu pasiuntė jį į tinklą. Po penkių minučių E.Mickevičius turėjo puikią galimybę padvigubinti kauniečių persvarą, bet dar vienoje akistatoje su D.Bartkumi mušė greta virpsto. Kėlinio viduryje baudos aikštelėje sulaukęs perdavimo sudelsė smūgiuoti Aurimas Raginis, vėliau gražiai vienu lietimu virš vartų mušė M.Duque.  Tik sužaidus daugiau nei pusvalandį pirmą kartą į žaidimą įsijungti teko Modestui Stoniui. „Kauno Žalgirio“ vartininkas kumščiais atmušė pavojingą M.Kuklio perdavimą link Elivelto. Bet po trijų minučių jis buvo bejėgis, kai M.Kuklys baudos smūgiu preciziškai pasiuntė kamuolį į viršutinį vartų kampą, išlygindamas rezultatą. Iškart po pertraukos „Žalgiris“ į aikštę metė Mariją Ljujičių ir užgulė aikštės šeimininkų vartus. Jau pirmosios atakos metu čempionas galėjo išsiveržti į priekį, bet tikslumo pritrūko į artimą kampą mušusiam Vytautui Lukšai. Pasižymėti galėjo M.Ljujičius bei Mahamane’as Traore. Sužaidus daugiau nei valandą, ilgesnę pozicinę ataką surengė aikštės šeimininkai, D.Bartkaus budrumą tolimu ir vartininkui nepatogiu smūgiu patikrino Pijus Širvys. Svečių atakos metu kauniečius išgelbėjo M.Stonys. Jis šuoliu sugebėjo atremti pavojingą Darvydo Šerno smūgį galva. Po kelių minučių „Kauno Žalgirio“ veteranas dar sykį pademonstravo savo reakciją, neleisdamas tolimu smūgiu įmušti M.Ljujičiui. Čempionato lyderių spaudimas nemažėjo. Kampinio metu galva mušė Mamadou Mbodjis, vėliau į baudos aikštelę įsiveržęs Elivelto prasimetė kamuolį pro M.Stonį, bet nesugebėjo jo išlaikyti aikštėję, išleisdamas už galinės linijos. Dar vienu baudos smūgiu M.Kuklys pasiuntė kamuolį šalia skersinio, po to į vartus vienu lietimu nepataikė M.Ljujičius. Retos atakos metu savo laimę tolimu smūgiu pabandė po keitimo aikštėje pasirodęs Lukas Kochanauskas, bet D.Bartkus kamuolį sugavo. Paskutinę mačo minutę už galvos griebėsi Aurimas Raginis, galėjęs išplėšti pergalę „Kauno Žalgiriui“. Po gero M.Duques perdavimo baudos aikštelėje perdavimo sulaukęs saugas vienu lietimu apmaudžiai nepataikė į vartus. „Kauno Žalgiris“ – Vilniaus „Žalgiris“ 1:1 (1:1) „Kauno Žalgiris“: M. Stonys, K. Gusočenko, V. Bačiašvilis, I. Dedura, Edv. Kloniūnas, M. Munizas (61 min. P. Malakas), M. Duque, P. Širvys, A. Raginis, Brunno (78 min. I. Jasinskis), E. Mickevičius (66 min. L. Kochanauskas). „Žalgiris“: D. Bartkus, R. Baravykas, M. Mbodjis, D. Oyarzunas, D. Slijngardas, M. Traore (64 min. B. Atajičius), M.Kuklys, V. Lukša, D. Romanovskis (46 min. M. Ljujičius), Elivelto, D.Šernas. Įvarčiai: M.Duque (11); M.Kuklys (38). Geltonos kortelės: I.Dedura (50), L.Kochanauskas (73); M.Traore (17), M.Mbodjis (75). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): 1. Vilniaus „Žalgiris" 18 13 3 2 31:11 42 2. Trakų „Trakai“ 17 8 7 2 22:9 31 3. Marijampolės „Sūduva" 17 7 7 3 27:19 28 4. Klaipėdos „Atlantas" 17 5 6 6 21:20 21 5. Utenos „Utenis" 17 5 5 7 12:22 20 6. Jonavos „Jonava" 17 4 4 9 19:25 16 7. Kauno „Stumbras" 17 3 6 8 13:22 15 8. „Kauno Žalgiris" 18 3 4 11 12:29 13 Rezultatyviausi čempionato žaidėjai: A. Paniukovas („Atlantas“) – 11, D. Šernas („Žalgiris“) – 10, Elivelto („Žalgiris“) ir M.Maksimovas („Trakai“) – po 8 įvarčius.