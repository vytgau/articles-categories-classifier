Po šių rungtynių tapo aišku, kad Lietuvos rinktinė pasibaigus F grupės kovoms užims priešpaskutinę, 5-ąją vietą. Maltos futbolininkai liks paskutiniai, šešti. Maltos rinktinė 23 min. išsiveržė į priekį. Maždaug iš 40 metrų Andrei Agiuso spirto kamuolio Emilijus Zubas atmušti neįstengė – 0:1. Jau po kelių akimirkų Deividas Matulevičius turėjo progą išlyginti rezultatą, tačiau kamuolys atsitrenkė į virpstą ir netrukus atsidūrė varžovų vartininko rankose. Per likusį kėlinio laiką itin pavojingų progų abiems komandoms sukurti nepavyko, o labiausiai įsimintinu įvykiu aikštėje tapo Edvino Girdvainio ir Andre Schembri susidūrimas galvomis. Maltiečiui buvo prakirsta galva ir pasipylė kraujas, o lietuvis buvo nubaustas geltona kortele. Pasibaigus kėliniui santykius su varžovais piktai aiškintis bandė Egidijus Vaitkūnas, tačiau jo emocijas numalšino arbitras. Po pertraukos Edgaras Jankauskas atliko keitimą ir vietoje Nerijaus Valskio į aikštelę išleido Marių Papšį, į rinktinę pakviestą po penkerių metų pertraukos. Pirmosios kėlinio minutės buvo vangios, tačiau 53 min. Lietuvos rinktinė atidarė savo įvarčių sąskaitą. Vykintas Slivka klastingu smūgiu iš už baudos aikštelės ribų išlygino rezultatą – 1:1. Netrukus itin pavojingą baudos smūgį atliko Arvydas Novikovas, tačiau Maltos vartininkas Andrew Hoggas pademonstravo puikią savo reakciją. Įpusėjus kėliniui du kartus savo meistriškumą teko pademonstruoti ir mūsiškių vartininkui E. Zubui – jis atmušė ir pavojingą baudos smūgį, ir po rikošeto į vartus skriejusį kamuolį. Visgi per likusį laiką rezultatas taip ir liko nepakitęs. Daugiau pavojingų progų lietuviai prie varžovų vartų nebesurezgė ir po finalinio švilpuko neslėpė nusivylimo mačo rezultatu. Lietuvos rinktinė šiose rungtynėse į vartų plotą pataikė 4, o varžovai 3 kartus. Lietuviai kėlė 6, maltiečiai – 2 kampinius. Taisykles prasižengdami lietuviai pažeidė 17, o varžovai – 11 kartų. Rezultatas Malta 1 – 1 Lietuva „Ta‘Qali“ stadionas, 3431 žiūrovas 23' Andrei Agiusas [1-0] 53' Vykintas Slivka [1-1] Lietuva: Emilijus Zubas, Tomas Mikuckis, Egidijus Vaitkūnas, Deivydas Matulevičius (80 min. Lukas Spalvis), Arvydas Novikovas, Vykintas Slivka, Edvinas Girdvainis, Mantas Kuklys, Nerijus Valskis (46 min. Marius Papšys), Fedoras Černychas, Vytautas Andriuškevičius. Atsargoje: Vytautas Černiauskas, Ernestas Šetkus, Georgas Freidgeimas, Tadas Kijanskas, Vaidotas Šilėnas, Artūras Žulpa, Karolis Chvedukas, Ovidijus Verbickas, Valdemaras Borovskis. Paskutines grupės rungtynes Lietuvos rinktinė žais sekmadienį – Vilniuje varžysis su grupės lydere Anglija, kuri jau užsitikrino kelialapį į pasaulio čempionatą, ketvirtadienį 1:0 namuose įveikusi Slovėniją. Trečiame grupės mače Škotija 1:0 nugalėjo Slovakiją. Turnyro lentelė (vieta, komanda, rungtynės, pergalės, lygiosios, pralaimėjimai, įvarčių santykis, taškai) * užsitikrino tiesioginį kelialapį į pasaulio čempionatą Rusijoje Galima prisiminti, kad praėjusiais metais pirmose tarpusavio rungtynėse Lietuvos rinktinė Maltą namuose nugalėjo 2:0. Visgi vėliau sekė šešių iš eilės E. Jankausko komandos nesėkmių serija, kurios bendras įvarčių santykis buvo 1:18.  