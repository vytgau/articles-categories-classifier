Į pirmąją tunyro kovą M. Briedis stos su kubiečiu Mike‘u Perezu. Norėdamas laimėti varžybas latvis turės laimėti tris mūšius. Jie vyks ir pirmąjį 2018 m. pusmetį. M. Briedis užima antrąją vietą pasaulyje tarp pirmojo sunkaus svorio (kreiserio) kategorijos atletų. Latvis profesionalų ringe dar nepralaimėjo nė karto – jis laimėjo visas 22 kovas (18 – nokautais). M. Briedis yra buvęs kikboksininkas, 2008-aisiais jis tapo šios sporto šakos Europos čempionu. Beje, Latvijos sportininkas anksčiau dirbo policininku. 31 metų 185 cm ūgio M. Perezas profesionalų varžybose irgi laimėjo 22 kovas (14 nokautų), tačiau patyrė dvi nesėkmes ir vieną mačą baigė lygiosiomis. Kubietis iš pastarųjų penkių kovų laimėjo tik dvi. Pagal „World Boxing Super Series“ turnyro, kurį rodys vaizdo transliacijų internetu platforma „Viaplay“, taisykles kovotojai gali pasirinkti oponentus. Liepos 8 d. Monte Karle vykusiame burtų traukime M. Briedis savo oponentu pasirinko M. Perezą. Tai bus tik antroji M. Perezo kova iki 90,8 kg svorio kategorijoje. 31 metų M. Perezas nesiboksavo beveik 2 metus, bet numetė beveik 20 kilogramų ir sugrįžo į kreiserio svorio kategoriją. 2013 m. kubietis laimėjo tragiškai pasibaigusią kovą prieš Magomedą Abdusalamovą, kurios metu rusas patyrė rimtą smegenų traumą ir iki šiol negali nei vaikščioti, nei kalbėti. M. Briedžio ir M. Perezo akistatą šeštadienio vakarą tiesiogiai iš Rygos arenos rodys vaizdo transliacijų internetu platforma „Viaplay“. Tiesioginės transliacijos pradžia – 21.00 val. Iš pradžių bus parodytos kelios įžanginės kovos, M. Briedžio ir M. Perezo akistata prasidės maždaug 00.00 val. Lietuvos laiku.