Pasak užsienio reikalų ministro Lino Linkevičiaus atstovės spaudai, Lietuvos ambasada išsiųs notą Italijos užsienio reikalų ministerijai. „Tai yra apgailėtinas incidentas ir mes atkreipiame Italijos užsienio reikalų ministerijos dėmesį, kad tai daugiau nepasikartotų“, – BNS sakė Rasa Jakilaitienė. Pasak jos, laiškas bus išsiųstas ir Italijos dziudo federacijai. „Ambasada Italijoje reiškia protestą vietos dziudo federacijai, nes varžybų Italijoje metu nuskambėjo Lietuvai okupacinės valstybės primestas himnas“, – teigė ministro atstovė. „Reikalaujame atsiprašymo ir kad tokie dalykai ateityje nepasikartotų“, – pridūrė ji. LTSR himnas skambėjo per apdovanojimų ceremoniją dziudo Europos jaunių taurėje, kai buvo sveikinama aukso medalį iškovojusi itin perspektyvi Lietuvos sportininkė 17-metė Justina Kmieliauskaitė, kurios planuose – 2020 m. Tokijo olimpinės žaidynės. Turnyras vyko vakarų Italijos mieste Folonikoje.