Mačas truko 42 min. Lietuvos tinklininkės po mačo prisipažino, kad pergalę lėmė stiprus komandinis ryšys ir viena kitos palaikymas. „Pirmajame sete emociškai nebuvome pasirengusios, buvo jaudulys, kol apsipratome. Mes esame stiprios kaip komanda. Mums nesvarbu, su kuo žaisti, kokia yra situacija, visada stengiamės viena kitai padėti ir viskas baigėsi gerai. Mes abi manome, kad šios rusės yra stipriausia turnyro pora arba viena iš favoričių, tačiau nesinorėjome gauti pirmo minuso. Anksčiau prieš šias ruses nebuvome laimėjusios, todėl tai viena svarbiausių pergalių šią vasarą“, - kalbėjo I. Dumbauskaitė ir M. Povilaitytė. I. Dumbauskaitė ir M. Povilaitytė dėl kelialapio į pusfinalį kovos su kitu Lietuvos duetu – Urte Andriukaityte ir Irina Zobnina. Pastarosios sportininkės antrajame rate po 339min. trukusios kovos 2-1 (17:21, 24:22, 15:10) pranoko suomes Idą Sinisalo ir Niina Ahtiainen. „Labai smagu laimėti, o ypač atsilikinėjant po pirmojo seto. Mes nesikoncentravome į varžoves, o stengėmės kovoti dėl kiekvieno taško ir mėgautis žaidimu. Labai gera žaisti, kai tiek daug žmonių palaiko. Varžovės buvo pajėgios, ypač stiprios jos buvo padavimuose. Anksčiau su jomis nėra tekę žaisti“, - pasakojo U. Andriukaitytė ir I. Zobnina. Lietuvos poros dėl patekimo į pusfinalį kovos šeštadienį 17.20 val. „Jaučiasi jau, kad šiandien žaisime trečią mačą. Savijauta po kelionės ir ilgos dienos nėra pati geriausia, tačiau žaidžiame namie, užsivedimo netrūksta, todėl stengsimės toliau. Laukia akistata su Urte bei Irina, reikės kovoti. Nenorėjome su jomis žaisti, nes kartu treniruojamės ir viską žinome apie viena kitą, bet varžovų nepasirinksi. Reikia žaisti su visomis“, - teigė tiesiai iš turnyro Lenkijoje į Vilnių atvykusios M. Povilaitytė ir I. Dumbauskaitė. Panašiai kalbėjo ir taip pat vietą aštuntuke užsitikrinusios U. Andriukaitytė bei I. Zobnina. Jos pasidžiaugė, kad net ir pralaimėjimo atveju, dar kovą galės tęsti sekmadienį. „Labai nenorėjome vėl žaisti su I. Dumbauskaite bei M. Povilaityte, bet bent jau aišku, kad viena Lietuvos pora pateks į ketvertuką, o kita dar turės šansą rytoj“, - kalbėjo I. Zobnina. Pirmajame rate I. Dumbauskaitei ir M. Povilaitytei pralaimėjęs kitas Lietuvos duetas – Jekaterina Kovalskaja ir Agnieška Paškevič – vėliau 0-2 (14:21, 18:21) nusileido danėms Linei Trans Hansen ir Maria Tyndeskov) bei turėjo tenkintis 13-ąja vieta. „Satellite“ serijos turnyre, kurio prizų fondą sudaro 4 tūkst. eurų, varžosi 17 Europos šalių komandos. 