„Palanga“ – Vilniaus „Žalgiris“. Balandžio 28 dieną 13 val. Klaipėda, centrinio stadiono dirbtinės dangos aikštė. Ankstesnės rungtynės: 0:4 Du kartus iš eilės Kauno klubų neįveikę vicečempionai nuo 13 val. Klaipėdoje susitinka su varžovais, kuriuos vienintelius šį sezoną įveikė itin užtikrintai. Po dviejų „Palangos“ pergalių netrukus sekė du pralaimėjimai, kurie Valdo Trakio treniruojamą komandą nustūmė kiek žemyn. A lygoje debiutuojantis treneris gali pasidžiaugti, jog po mačo diskvalifikacijos grįžta vidurio gynėjas Waly Dioufas. Tai bus paskutinės „Palangos“ rungtynės Klaipėdoje pirmoje sezono pusėje, o ten čempionato debiutantai pralaimėjo tik „Sūduvai“. „Žalgiris“ šiose rungtynėse verčiasi be keturias geltonas korteles užsidirbusio Tomašo Šimkovičiaus, kuris su 6 rezultatyviais perdavimais pirmauja visoje lygoje. Vilniečių ekipoje pasirodė šį sezoną A lygoje dar nežaidęs futbolininkas, tai – Georgas Freidgeimas.  „Jonava“ – Marijampolės „Sūduva“. Balandžio 28 dieną 13 val. Jonava, dirbtinės dangos stadionas. Ankstesnės rungtynės: 2:4 Nepaisant pralaimėjimo Klaipėdoje, jonaviečių žaidimo kreivė yra kiek pakilusi į viršų, tad čempionų gali laukti vienas iš sunkiausių mačų šį sezoną. Per pastarąsias trejas rungtynes „Jonava“ praleido tik du įvarčius ir tai yra gana nedaug, nes per pirmus šešis mačus vartininkui Guilhermei Cioletti kamuolį iš savo vartų teko traukti net 12 sykių. Pastaruoju metu „Jonavos“ starto sudėtis darosi vis stabilesnė, saugų linija labiau įsižaidžia, o be Lauryno Stonkaus mušti įvarčius pradėjo daugiau futbolininkų. Praėjusį sezoną abu „Sūduvos“ vizitai Jonavoje baigėsi triuškinamomis pergalėmis 4:1 bei 5:0, tikėtina, jog šį kartą kova bus gerokai atkaklesnė. „Sūduva“ su Ovidijumi Verbicku priešakyje savo sąskaitoje turi penkių pergalių seriją, o per pastaruosius du mačus marijampoliečiai sugebėjo ir išsaugoti savo vartus „sausus“. Praėjusiame susitikime su „Palanga“ čempionai ilgą laiką švaistė puikias progas į kairę ir į dešinę – tą po dvikovos akcentavo strategas Vladimiras Čeburinas. Jonavoje neišnaudotų galimybių kaina gali būti kur kas didesnė, kadangi šeimininkų galvose sukasi tik mintys apie pergalę.  „Kauno Žalgiris“ – Klaipėdos „Atlantas“. Balandžio 29 dieną 13 val. Kaunas, NFA stadionas. Ankstesnės rungtynės: 1:0 Mindaugo Čepo kariaunos puolimo mechanizmas yra kaip reikiant užsikirtęs, tad dėl to kauniečiai per paskutinius penkis mačus yra iškovoję vos tašką. Ernestas Mickevičius kol kas yra vienintelis „Kauno Žalgirio“ futbolininkas, pasižymėjęs balandžio mėnesį A lygoje, o iš viso žalgiriečiai per 9 susitikimus yra pelnę tik 4 įvarčius. Vis dėlto Laikinosios sostinės komandos gynybos įtvirtinimai ryškiau subyrėjo tik du kartus – išvykos mače su „Sūduva“ ir namuose su „Trakais“, kai buvo praleisti 4 įvarčiai. Nežinia, ar į rikiuotę bus grįžęs veteranas Ignas Dedura, tačiau M. Čepui teks tikrai verstis be kito vidurio gynėjo – Ante Bakmazo, kuris šiam susitikimui yra diskvalifikuotas. Keturių nesėkmių seriją nutraukęs „Atlantas“ galėjo lengviau atsikvėpti, tačiau tuo Algimanto Briaunio kariaunos siekiai neapsiriboja. Po pirmųjų dviejų turų klaipėdiečiai irgi buvo ant savotiškos bangos, tačiau netrukus patyrė netikėtą pralaimėjimą namuose „Kauno Žalgiriui“. A. Briaunys labai dažnai eksperimentuoja su sudėtimi, bet galbūt Kaune startinėje vienuolikėje pasirodys tie, kurie solidžiai rungtyniavo mače su „Jonava“ – į A lygos kovas grįžęs Gerardas Žukauskas, 18-metis Rokas Filipavičius ar pergalingo įvarčio autorius Anilas Kočas. Kauno „Stumbras“ – „Trakai“. Balandžio 29 dieną 18 val. Kaunas, NFA stadionas. Ankstesnės rungtynės: 1:1 Dvi pergales iš eilės iškovoję „Trakai“ stos į kovą su „Stumbru“, kuris jau kartą „riterius“ privertė suklupti. Mariano Barreto kariauna tampa kietu riešutu kiekvienam varžovui, o kauniečių ambicijas įrodo ir tai, kad po pralaimėjimo „Sūduvai“ bei lygiųjų su „Žalgiriu“ specialistas iš Portugalijos neslėpė, jog jo treniruojami futbolininkai buvo verti pergalės. Pastaruoju metu „Stumbre“ itin pastebimas tampa Pietų Afrikos Respublikos atstovas – saugas Kgaogelo Sekgota. Jo staigūs reidai varė į neviltį kai kuriuos žalgiriečius, savo ruožtu, „Trakai“ taip pat nuo šio žaidėjo nukentėjo. Būtent po jo prasiveržimo ir rezultatyvaus perdavimo pirmame rate išlyginamąjį įvartį pelnė Nasro Boucharebas. Įdomus faktas: Tomas Švedkauskas per visą savo karjerą A lygoje yra nepraleidęs nė vieno įvarčio. Tiesa, kol kas šis vartininkas yra sužaidęs vos dvejas rungtynes, tačiau būtent jomis ir buvo įprasmintas „Trakų“ atgimimas. Vis dėlto Olegui Vasilenkai gali tekti kaip reikiant pasukti galvą. Artimiausiame mače negalės žaisti labai svarbus futbolininkas – Michailas Šyška, taip pat nežinia, kokio rimtumo yra Modesto Vorobjovo trauma. Pastarasis saugas negalėjo tęsti mačo ir 50-ąją minutę buvo pakeistas, tačiau vietoje jo aikštėje pasirodęs 18-metis Justinas Marazas pelnė dar vieną įvartį.