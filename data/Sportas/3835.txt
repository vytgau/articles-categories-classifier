„Regint emigracijos mastus ir tendencijas kituose renginiuose, galvojau, kad šiemet atvažiuos perpus mažiau dalyvių nei įprastai, tačiau matydamas skaičius galiu tik pasidžiaugti“, - šypsojosi vienas iš maratono organizatorių ir teisėjas Robertas Gradauskas. 106 vandens sporto entuziastai varžėsi trijose disciplinose: burlenčių maratono, burlenčių supermaratono ir irklenčių maratono. Gamta lėmė, kad pirmas tris dienas palankios sąlygos plaukti buvo burlentininkams, o Žolinių antradienį, nurimus vėjui, į Kuršių marias išsiyrė irklentininkai. „Vėjo sąlygos vyravo nuo labai silpno iki kai kam net per stipraus, tad sportininkai turėjo ne tik pademonstruoti savo taktinius sugebėjimus renkantis techniką, bet ir meistriškumą vandenyje“, - pasakojo finišo tiesiojoje budėjęs teisėjas Mindaugas Čirvinskas. Pirmą vietą maratono distancijoje pelnė vienas perspektyviausių Lietuvos burlentininkų, buvęs extreme-sports.lt auklėtinis, dabar G. Bernoto treniruojamas Rokas Didrikas. Supermaratono distancijoje neaplenkiamas buvo Mindaugas Karbauskas irklenčių įskaitoje greičiausiai distanciją įveikti pavyko Laimonas Staniulionis. Puikiai pasirodė ir moterys, kurios taip pat nebijojo perplaukti Kuršių marių. Irklenčių įskaitoje nugalėjo Ieva Neverauskaitė, o burlenčių maratono distanciją greičiausiai įveikė Dominyka Vasiljeva.