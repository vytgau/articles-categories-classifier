Pilotai iš viso pasaulio Lenktynėse Kauno mariose gegužės 26-27 vėl rinksis geriausi F2 iš viso pasaulio. Pernai lenktynės abejingų nepaliko – žiūrovai išvydo aštrią kovą trasoje bei gausybę avarijų. Skaičiuojama, kad šiemet Kauno mariose varžysis daugiau pilotų, nei pernai. Planuojama, kad į laikinąją sostinę atvyks apie 30 pilotų iš visos Europos, JAV, Australijos ir Jungtinių Arabų Emiratų (JAE). Kartu su F2 vandens formulių lenktynėmis vyks ir gliserių „FR-1000” Europos čempionato pirmasis etapas. Praėjusių metų čempionato bendroje įskaitoje E. Riabko (15 tšk.) pasidalijo 6-9 vietas. Čempionato starte Kaune lietuvis finišavo trečias. Vėliau dėl įvairių aplinkybių keli čempionato etapai buvo atidėti ir tai neleido E. Riabko kovoti dėl aukštesnių pozicijų, nors savo užsibrėžtą tikslą – patekti į geriausiųjų dešimtuką – kaunietis įvykdė. Be to, pernai rugpjūtį Kupiškyje vykusiame Europos F2 čempionate E. Riabko tapo vicečempionu. „Nuotaikos pakilios, nes sulaukėme palaikymo iš Kauno savivaldybės bei Kūno kultūros ir sporto departamento. Balandžio 24 dieną bus paskutinė data, kada sportininkai gali siųsti paraiškas. Tuomet matysime kiek sportininkų atvažiuoja. Tačiau jau šiandien aišku, kad „Victory“ komanda atveš 2 sportininkus, taip pat JAV, Australija. Amerikiečiai nupirko formulę iš pasaulio čempiono Piero Lundino ir samdys jo visą komandą aptarnavimui. Akivaizdu, kad tai bus stiprus ekipažas. Grįžta 2014 metų Europos čempionas italas Ivanas Brigada, kuris labai daug metų praleido F1. Prisijungs ir Latvijos pilotas Nikita Lijcs. Beje mes jam tvarkome variklį, kaimynas pasitiki mūsų komanda“, – sako E. Riabko, kuriam artėjantis čempionatas bus jau ketvirtasis. Lenktynės skirtos žiūrovams Lenktynių trasa bus įrengta panašioje vietoje, kaip ir pernai – Kauno marių įlankoje ties T. Masiulio gatve. Visi 5 posūkiai bus puikiai matomi iš visų žiūrovų zonų. Trasa bus išdėstyta taip, kad vandens formulės lėktų saugiu atstumu kuo arčiau žiūrovų. Tiesa, trasa nebus tokia pati, kaip pernai. Pernai trasos ilgis siekė 1690 metrų. Šiemet vieno rato distancija pailgės iki 2 km. „Trasą šiais metais nusprendėme šiek tiek prailginti iki 2000 metrų, kadangi startuos 20 dalyvių ir jau po 15-20 ratų pasidaro ankšta trasoje, lyderiai pradeda lenkti paskutinius sportininkus. Na, o trasa yra išdėstyta arti krantų, dėl geresnio matomumo žiūrovui. Nėra taip paprasta aplenkti varžovą - pats patyriau tai savo kailiu, kai pernai būdamas 2 vietoje, buvau labai priartėjęs prie Abu Dhabio piloto, bet teko lenkti net tris paskutinius sportininkus, kurie varžėsi tarpusavyje, užtrukau kelias labai brangias sekundes, per kurias varžovas nutolo. Mano nuomone, visos trasos neturėtų būti trumpesnės kaip 2000 metrų. Netgi kvalifikacijos metu tenka ilgokai paplaukioti, kol susirandi šiek tiek ramesnį vandenį, kad galėtum išspausti geresnį rato laiką. Pailginus tiesiąsias trasa taps dar greitesnė ir sudėtingesnė, o žiūrovai turėtų pamatyti daugiau lenkimų ir veiksmo trasoje“, - sako E. Riabko. Šiemet Pasaulio F2 čempionatą sudarys penki etapai – startas bus duotas Kaune, o vėliau etapai vyks Danijoje, Norvegijoje, Portugalijoje ir Šri Lankoje. „Kaunui būsiu pasiruošęs maksimaliai gerai, kaip tik įmanoma. Esame greiti ir galime kovoti dėl prizinių vietų, tik kol kas negalim palaikyti aukšto tempo per visus metus, nes turtingos komandos gali sau leisti naujus agregatus kiekvienose varžybose, o mes sau to negalime leisti, todėl karts nuo karto susiduriame su techninėmis kliūtimis. Smagu jog atvyks beveik visos pajėgiausios F1 gamyklinės komandos. Kita vertus ta labai apsunkina mūsų komandos pasirodymus ir rezultatus visame pasaulio čempionate. Pernai tai supratome ir pamatėme jog reikia turėti didesni biudžetą, kad išlaikyti tokį tempą, kaip Kaune. Profesionalumas yra stabilumas, o stabilumą šiame sporte didžiąja dalimi lemia biudžetas“, –svarsto E. Riabko. Žino, kas bus kitaip Žino, kas bus kitaip F2 lenktynės Kauno mariose pernai vyko pirmą kartą. Dabar organizatoriai žino, ką darys kitaip. „Pernai pasitaikė vaikiškų klaidų, kurios gali būti tik pirmą kartą organizuojant lenktynes naujojoje vietoje. Šiemet reikės geriau pasirūpinti žiūrovų automobilių parkingu, galbūt pastatysime tribūnas, kad būtų patogiau stebėti šias varžybas. Ieškosime kitų sprendimų, kurie padės žiūrovams jaustis dar smagiau“, - teigia lenktynių organizatorius Mindaugas Mačiulaitis. „Antrus metus iš eilės rengdamas šias varžybas Kaunas įsitvirtina pasauliniame vandens formulių žemėlapyje. Tai yra išskirtinis sportas, kuriame puikiai sekasi ir vieninteliam Lietuvos atstovui – kauniečiui E. Riabko. Tikiu, kad šįmet jį vėl palaikys tūkstantinė kauniečių minia“, - teigia Kauno meras Visvaldas Matijošaitis. Pernai F2 čempionatą organizuojanti Tarptautinei Motorlaivių Federacijų Sąjunga (Union Internationale Motonautique) jokių priekaištų lietuviams neturėjo. Šiemet be vandens formulių lenktynių vėl veiks įvairios pramogos žiūrovams, kurie turės galimybę ir patys išbandyti vandens formulę. 