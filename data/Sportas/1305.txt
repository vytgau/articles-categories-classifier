Antrame kėlinyje kilus įtampai ir ne kartą prieš tai susistumdžius, netrukus į atlapus vienas kitam kibo 24-erių metų Aimas Fiščevas ir 36-erių metų Darius Verbickas, kurio iš nosies bėgantis kraujas nuklojo ledą ir kuriam laikui sustabdė rungtynes. Rungtynes D. Verbickas baigė laikydamas ledą ant lūžusios nosies, o visą susitikimą dominavę elektrėniečiai šventė pergalę rezultatu 9:1 (1:0, 3:0, 5:1). „Vienu momentu jis specialiai pakišo kelį ir galėjo traumuoti mane. Apsižodžiavome, kraujas užvirė tuo momentu ir taip gavosi. Iš tiesų gaila, nenorėjau, kad taip baigtųsi, dabar labai nemaloniai jaučiuosi. Norėčiau atsiprašyti tiek žaidėjų, tiek sirgalių, kad teko tai išvysti“, – po rungtynių apie incidentą kalbėjo A. Fiščevas.   Pirmame kėlinyje „Energiją“ į priekį išvedė Lukas Veželis (7:35), o antrame kėlinyje skirtumą padidino Povilas Verenis (21:15), Danielius Nomanovas (28:35) ir Artūras Katulis (33:16). Nors trečiame kėlinyje Edvinui Boroškai (45:56) pavyko įmušti kuriozinį įvartį į „Energijos“ vartus, tačiau po to du kartus pasižymėjo Karolis Krasilnikovas (46:47 ir 56:15), po kartą L. Veželis (49:43), Laisvydas Kudrevičius (53:31) ir Povilas Verenis (59:18), o skirtumas išaugo iki aštuonių – 9:1. „Energija“ ir „Geležinis vilkas“ šiame sezone jau žaidė tris kartus: spalio pabaigoje elektrėniečiai varžovus įveikė rezultatu 7:1, o sausio pradžioje nugalėjo 11:7 ir 10:3. „Energija“ per 16 rungtynių yra iškovojusi 15 pergalių ir su 45 taškais yra užsitikrinusi reguliariojo sezono nugalėtojų vardą, tuo tarpu „Geležinis vilkas“ per 17 susitikimų džiaugėsi 4 pergalėmis ir su 12 taškų tarp šešių komandų žengia penktoje pozicijoje. Kitas rungtynes „Energija“ žais jau Baltarusijos aukščiausioje lygoje, kuomet šeštadienį ir sekmadienį Elektrėnų ledo rūmuose susitiks su Gomelio „Gomel-2“ ledo ritulininkais. 