Kartu su praėjusi sezoną auksą iškovojusia Elektrėnų „Energija“, antrąją vietą užėmusia Juodupės „Juodupe“, Vilniaus „Hockey Punks“, Rokiškio „Rokiškiu“, Kauno klubu ir Vilniaus „Geležiniu vilk“ po daugiau dešimtmečio pertraukos į aukščiausiąjį šalies ledo ritulio ešeloną grįžta Klaipėdos „Baltija“. Pernai čempionate žaidusius Kauno „Tigrus“ keičia naujas Kauno klubas, kuris dar neturi pavadinimo. Ši komanda bus viena įdomesnių viso pasaulio ledo ritulio žemėlapyje, kadangi joje ruošiasi žaisti asociacijos „Hockey Lietuva“ prezidentas Petras Nausėda. Ši komanda sezonui ruoštis pradėjo viena pirmųjų – dar rugpjūčio pradžioje. „Smagu, kad šalies čempionate vėl turime septynias komandas. Grįžta Klaipėda, kurioje jau senokai reikėjo komandos, mat vaikų klubai dirba gerai, nebuvo tik vyrų ekipos. Be jokios abejonės, favoritė bus „Energija“, tačiau ir kiti klubai pasitempė, ieškojo pastiprinimo užsienyje, tad laukia įdomus čempionatas, o kas gi bus pagrindiniai atlikėjai artėjančiose varžybose, sužinosime netrukus, mat klubai iki rugsėjo penktos dienos privalo pateikti paraiškas“, - sakė čempionato vykdantysis direktorius Gintaras Šabūnas. Čempionatas vyks keturių ratų sistema, po kurių šeši klubai pateks į atkrintamąsias varžybas. Čempionatas prasidės rugsėjį, reguliarusis sezonas baigsis vasario pabaigoje, kovą vyks atkrintamosios varžybos, o čempionas turi paaiškėti iki kovo 26 dienos.