HB „Koge“ klubas – „Utenio“ partneris, jie yra pasirašę bendradarbiavimo sutartį. Tad šią ir kitą savaitę viešėdama Lietuvoje Danijos komanda gyvens ir treniruosis Utenoje. Danai liepos 14 d. sužais draugiškas rungtynes su „Jonavos“ ekipa, o liepos 18 d., 18 val. susitiks su „Utenio“ ekipa. Gerbėjams tai bus pirmoji proga pamatyti atsinaujinusią „Utenio“ komandą, kuri vis dar pluša treniruočių stovykloje Birštone. Įėjimas į „Utenio“ ir HB „Koge“ rungtynes – nemokamas. „HB Koge“ klubas įkurtas 2009-aisiais, sujungus Herfiolgės BK ir Kiogės BK klubus. Abi šios ekipos anksčiau buvo tapusios Danijos čempionėmis. Utenos ir Danijos klubai bendradarbiavimo sutartį pasirašė šį pavasarį. Lietuvoje viešėjo ir HB „Hoge“ klubo direktorius Peras Ruddas. Jam didelį įspūdį paliko „Utenio“ vaikų akademija. „Utenis“ yra klubas su geromis vertybėmis, labai aiškia strategija ir nuoširdžiais, sunkiai dirbančiais žmonėmis. Tokie klubai yra tiesiog pasmerkti sėkmei. Man patiko, kad „Utenis“ dirba su ilgalaike strategija“, - tąkart teigė P. Ruddas.