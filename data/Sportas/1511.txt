Dar praėjusių metų spalį iš Italijos atskriejo nemaloni žinia – R. Rumšo jaunesniojo organizme buvo aptikta dopingo. Tuomet Italijos žiniasklaida paskelbė, kad 23-ejų metų R. Rumšo jaunesniojo organizme aptikta draudžiamo, augimą skatinančio preparato GRHP-6. Draudžiamas preparatas aptiktas rugsėjo 4-osios dienos R. Rumšo jaunesniojo testuose ne varžybų metu. Italijos antidopingo tribunolas (TNA) neribotam laikui suspendavo „Pallazgo-Fenice“ komandos dviratininką, kol buvo atliekamas tolimesnis tyrimas. Pažymėtina, kad praėjusią liepą R. Rumšas laimėjo lenktynes Italijoje, kurias skyrė savo 21-erių brolio L. Rumšo atminimui. Jauniausias R. Rumšo sūnus Linas mįslingomis aplinkybėmis mirė gegužės 2 dieną. Italijos prokurorai pradėjo tyrimą dėl Lino mirties aplinkybių, o jų dėmesys nukrypo ir į 45-erių jo tėvą R. Rumšą. Linas ir Raimondas – praeityje garsaus Lietuvos dviratininko, 45-erių Raimondo Rumšo sūnūs. Vyresnįjį sūnų R. Rumšas pavadino savo vardu, todėl, vengiant paniavos, prie jo vardo ir pavardės šiuo metu įprastai prirašoma „jaunesnysis“. Raimondas Rumsas Jr. banned four years after testing positive for growth hormone in September 2017. https://t.co/4CYrJ3fr6W— VeloNews (@velonews) January 24, 2018  Italijos mėgėjų komandai „Altopack Eppela“, kuriai atstovavo ir L. Rumšas, gresia dviračių sporto profesionalų masto skandalas. Jau anksčiau pranešta, kad per rugsėjį atliktas kratas sunkioms ligoms gydyti skirtų medicininių preparatų buvo rasta ir komandos dviratininkų spintelėse. Dėl disponavimo draudžiamomis medžiagomis ir kitų antidopingo taisyklių pažeidimų įtariami penki asmenys: L. Rumšo tėvas, bene garsiausias praeities Lietuvos dviratininkas R. Rumšas, buvęs „Altopack Eppela“ sporto direktorius Elso Frediani, su komanda taip pat susiję Luca Franceschi, Narciso Franceschi, Maria Luisa Luciani. „Šie žmonės privalės paaiškinti policijai, iš kur atsirado visi tie preparatai. Dalį jų įsigyti yra labai sunku, daliai reikalingi gydytojų receptai. Nepanašu, kad jauniems dviratininkams reikėtų tokių vaistų. Tad tyrimas toli gražu nebaigtas, artimiausiomis savaitėmis bus vykdomos įtariamųjų apklausos“, – informuoja iltirreno.it. Primename, kad buvusios Lietuvos dviračių sporto įžymybės sūnus mirė gegužės 2 d. Jo kūną šeimos namuose Lukoje surado brolis Raimondas jaunesnysis. Mirties išvakarėse L. Rumšas skundėsi dusuliu ir buvo nualpęs. Bet Lukos miesto ligoninėje atlikus tyrimus, gydytojai nenustatė nieko grėsmingo ir išleido vaikiną į namus. Lietuvos jaunimo čempionas kartu su vyriausiu broliu Raimondu nuolat mindavo pedalus įvairiose savo amžiaus grupės ir mėgėjų varžybose Apeninų pusiasalyje. Dviratininkas priklausė mėgėjų statusą turinčiai „Altopack Eppela“ komandai. Italijos žiniasklaidoje svarstyta, kad L. Rumšą galėjo užklupti širdies sutrikimas. Tačiau prisimintos ir jo tėvo dopingo istorijos, į kurias 45-erių R. Rumšas buvo įsipainiojęs kelis kartus. Ištverme kalnuose išsiskyręs lietuvis, atstovaudamas „Lampre“ komandai, 2002 metais užėmė trečią vietą prestižinėse „Tour de France“ lenktynėse. R. Rumšas tuomet nusileido tik amerikiečiui Lance'ui Armstrongui ir ispanui Josebai Beloki. Bet po lenktynių Lietuvos dviratininką užklupo rimti nemalonumai. Prabėgus dienai nuo finišo pakylos iškilmių Eliziejaus laukuose, Prancūzijos policija sulaikė R. Rumšo žmoną Editą, kurios automobilyje aptikta įvairių medikamentų, dalis kurių priskiriami draudžiamiems preparatams. Moteris buvo areštuota ir iš kalėjimo už užstatą paleista tik po kelių mėnesių. Vėliau teismas už nelegalių medžiagų įvežimą į Prancūziją jai ir R. Rumšui skyrė po keturis mėnesius įkalinimo lygtinai. Tuomet paties R. Rumšo organizme dopingo nebuvo aptikta, bet dviratininkas įkliuvo po metų dalyvaudamas antrose pagal rangą „Giro d'Italia“ daugiadienėse lenktynėse. Dėl eritropoetino vartojimo jis buvo diskvalifikuotas metams ir į aukščiausio lygio varžybas daugiau negrįžo. R. Rumšas su žmona augina dar du jaunesnius vaikus: dukterį Rasą ir sūnų Renatą.