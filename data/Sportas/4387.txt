Tarp jų bus Rio de Žaneiro olimpiados prizininkai Aurimas Lankas ir Edvinas Ramanauskas, Europos čempionas Henrikas Žustautas, Europos čempionato prizininkas Ignas Navakauskas, pasaulio rekordininkas Vadimas Korobovas ir kiti. Kartu su Lietuvos irkluotojais, Trakuose varžysis ir svečiai iš Latvijos, Baltarusijos ir Rusijos. Po šalies pirmenybių paaiškės Lietuvos rinktinės sudėtis, kuri rugpjūčio 24-27 d. Rašicėje (Čekijoje) dalyvaus pasaulio čempionate. „Į pasaulio čempionatą vyks 14 Lietuvos baidarininkų ir kanojininkų. Trakuose atkakliausia kova dėl kelialapių į pasaulio pirmenybes vyks vienviečių baidarių 200 metrų distancijoje, kur į šių metų Europos čempionatą patekęs Arturas Seja turi pranašumą prieš praėjusio Europos čempionato prizininką ir Rio olimpiados dalyvį I. Navakauską. Trakuose galutinai paaiškės ir baidarės keturvietės sudėtis. Naują distanciją išbandys prieš savaitę Europos čempionu tapęs H. Žustautas, jis dalyvaus ir dviviečių kanojų 1000 metrų varžybose kartu su Osvaldu Murza“, - sakė Lietuvos baidarių ir kanojų irklavimo federacijos generalinis sekretorius Romas Petrukanecas. Praėjusį savaitgalį Bulgarijoje vykusiame Europos čempionate, kur H. Žustautas iškovojo aukso medalį, Lietuvos rinktinė komandinėje įskaitoje užėmė 10-ą vietą tarp 36-ių dalyvavusių valstybių. „Europos čempionato rezultatus vertiname „gerai“. Iki „labai gerai“ pritrūko dar vieno medalio. H. Žustautas po įspūdingos kovos laimėjo auksą, dar trys įgulos – V. Korobovas, A. Seja bei Ričardo Nekriošiaus ir Andrejus Olijniko irkluojama dvivietė baidarė kovojo A finaluose ir pateko tarp aštuonių geriausių Europoje. Tai tikrai geri rezultatai, nes mūsų rinktinėje vyksta kartų kaita, o kai kuriems sportininkams tenka persiorientuoti prie kitų distancijų, nes 2020 metų Tokijo olimpiadoje bus pakeitimų kai kuriuose nuotoliuose. Medalių tikimės ir pasaulio čempionate“, - teigia R. Petrukanecas. Lietuvos čempionatas Trakų irklavimo centre prasidės penktadienį 13.00 val. Šeštadienį finalų plaukimai vyks 14.30 val., sekmadienį finalai prasidės 13.30 val. Sekmadienį vyksiančius sprinto finalus tiesiogiai rodys DELFI TV.