Tai buvo jau ketvirtoji ir paskutinė „Energijos“ bei „Kaunas Hockey“ komandų dvikova reguliariame sezone. Elektrėniečiai lapkričio pradžioje namuose triumfavo 8:1, tačiau jau po dviejų savaičių svečiuose paskutinę susitikimo sekundę praleido įvartį ir pralaimėjo rezultatu 4:5. Gruodžio viduryje „Energijai“ pavyko atsirevanšuoti ir iškovoti pergalę namuose rezultatu 6:2.  Pirmame kėlinyje nė vienai komandai nepavyko pasižymėti, nors „Energija“ daugumoje žaidė šešias minutes, o kauniečiai – dvi. Pirmą rungtynių įvartį pelnė puikiai pro varžovų gynybą prasiveržęs Povilas Verenis (25:15, rez. perd. Dalius Vaiciukevičius ir Justinas Vėželis). Visgi po beveik dešimties minučių „Energija“ užsidirbo du pašalinimus paeiliui, o dviejų žaidėjų persvarą išnaudojo Vytautas Jagelavičius (36:07, rez. perd. Tomas Fediakinas). Trečiame kėlinyje nei vienai komandai nepavyko pasižymėti iki pat paskutinės susitikimo minutės. Visgi tada, likus žaisti vos septynias sekundes, į greitą ataką išskubėjo D.Vittė, kuris sulaukė idealaus Danieliaus Nomanovo perdavimo ir įmušė pergalingą įvartį likus vos 1,5 sek. iki rungtynių pabaigos. „Energijos“ vartus visas rungtynes gynė Nerijus Dauksevičius, tuo tarpu „Kaunas Hockey“ – L. Jakšys. Elektrėniečiai atliko daugiau smūgių į vartus (42 prieš 37), tačiau nusileido pagal laimėtus įmetimus (28 prieš 33). Abi komandos užsidirbo po 10 baudos minučių. „Energija“ per 14 reguliariojo sezono rungtynių yra iškovojusi 12 pergalių ir su 37 taškais užtikrintai pirmauja čempionate. Jeigu sausio 31-ą dieną įvyksiančiose rungtynėse su Vilniaus „Hockey Punks“ klubu elektrėniečiai iškovos pergalę, jie užsitikrins reguliariojo sezono nugalėtojų vardą. „Kaunas Hockey“ per 14 susitikimų džiaugėsi 8 pergalėmis ir su 25 taškais užima trečią poziciją. Artimiausias rungtynes jie žais taip pat sausio 31-ą dieną su Vilniaus „Geležiniu vilku“.