Skandalą įskėlė rungtynėse tarp „Valencios“ ir „Barcelonos“ neįskaitytas Lionelio Messi įvartis 30-ą minutę. Kamuolį praleidęs „Valencios“ vartininkas šį ištraukė jau atsitrenkusį už vartų linijos, tačiau teisėjas ir jo asistentai to tarsi nematė. Rungtynėms pasibaigus 1:1 katalonų klubas pasijuto apvogtas. Grėsmingiausi „Barcelonos“ varžovai Madrido „Real“ ir Madrido „Atletico“ skirtumą „La Liga“ turnyro lentelėje sumažino nuo 10 iki 8 taškų ir tai toli gražu netenkina Ispanijos čempionato lyderių. How did the linesman not spot that 😮 It raises the question, do we need VAR in Spanish football? #LaLiga #ValenciaBarca pic.twitter.com/W3bD6ODLqa — beIN SPORTS (@beINSPORTS) November 26, 2017  Išlyginamąjį įvartį 82-ą minutę pelnęs Jordi Alba piktinosi: „Tai buvo milžiniška teisėjų klaida. Net aš nuo vidurio aikštės mačiau, kad įvartis buvo už vartų linijos. Vėliau per pertrauką pažiūrėjome ir vaizdo įrašą. Viskas ten buvo aišku. Tokie momentai turi būti peržiūrimi. VAR labai padėtų Ispanijoje ir tokie momentai nepasikartotų“. „Nemanau, kad VAR visada ir visur duos atsakymus, bet šiose rungtynėse būtų tikrai padėjusi. To mums reikia, – kalbėjo „Barcelonos“ saugas Sergio Busquetsas. – „La Liga“ turi geriausius pasaulyje žaidėjus. Tai geriausia lyga pasaulyje ir ji nusipelno geriausių technologijų. Įvartis aiškiai buvo už vartų linijos, tačiau teisėjas ir jo asistentai to nematė. Mes nusipelnėme trijų taškų toje dvikovoje“.  Barselonos komandos strategas Ernesto Valverde tvirtino, kad neįskaitytas įvartis buvo teisėjo asistento klaida: „Varžovų įvartis komplikavo situaciją, tačiau nepasimetėme ir sugebėjome išlyginti rezultatą. VAR sistema juk nebus teisėjų vertinimo įrankis – tai pagalba jiems tokiose situacijose kaip šįkart“. Įdomu, kodėl geriausia planetos lyga su geriausiais žaidėjais VAR technologija nepasirūpino anksčiau? Vaizdo peržiūrų sistema įdiegta Vokietijoje, Italijoje, JAV, Australijoje, Portugalijoje. Nuo kito sezono tokią turės anglų „Premier“ lyga. Kontroversiška teisėjų klaida pasinaudojęs apie VAR įdiegimą Ispanijoje prabilo ir „La Liga“ vadovas Javieras Tebas. Aiškindamas, kodėl to nebuvo padaryta anksčiau, jis tikino, kad ji buvo pernelyg brangi.