„Mes galime tai padaryti“ – taip prieš dvikovą ryžtingai kalbėjo „Manchester City“ gynėjas Danilo. Niekas ir neabejoja, kad Pepo Guardiolos auklėtiniai po pralaimėjimo prieš savaitę pirmose tarpusavio rungtynėse su „Liverpool“ 0:3, gali atsitiesti ir peržengti ketvirtfinalio barjerą. „Manchester City“ šį sezoną 4 įvarčius ir daugiau pelnė 12 kartų. Kaip pripažino ir „Liverpool“ strategas Juergenas Kloppas, pastarąjį savaitgalį rungtynėse su „Manchester United“ „miestiečiai“ galėjo pelnyti net 6 įvarčius. Tačiau net ir pripažinus didelį „Manchester City“ potencialą išlieka klausimas: ar gali P. Guardiolos auklėtiniai eliminuoti „Liverpool“? „Raudonieji“ įvarčius pelnė 19 iš 23 rungtynių išvykoje šį sezoną ir jau pademonstravo, kad gali skaudžiai nubausti „Premier“ lygos lyderius. Kad ir kaip būtų, įtemptas trileris Mančesteryje šį vakarą bus garantuotas.  GALIMA STARTINĖ SUDĖTIS „Manchester City“: Ederson; Walkeris, Otamendi, Laporte, Delphas; De Bruyne, Fernandinho, D Silva; Sterlingas, Aguero, Sane. Nežais: Mendy ir Stonesas (traumos Abejojama ar žais: Danilo „Liverpool“: Karius; Alexander-Arnoldas, Van Dijkas, Lovrenas, Robertsonas; Oxlade-Chamberlainas, Wijnaldumas, Milneris; Mane, Firmino, Salah Nežais: Hendersonas (suspenduotas), Canas, Gomezas, Lallana ir Matipas (traumuoti) Abejojama ar žais: Salah, Moreno, Robertson. SAVAITGALIO REZULTATAI „Manchester City“ 2-3 „Manchester United“ „Everton“ 0-0 „Liverpool“ KOMENTARAI Josephas Guardiola, „Manchester City“ treneris: „Kad įveiktume šį etapą, mums reikia žaisti tobulas rungtynes – kurti galimybes įvarčiui, žaisti šaltakraujiškai ir nesuteikti varžovams šansų. Viskas turi būti tobula. Tačiau futbole visko nutinka. Nepasiduosime ir stengsimės pelnyti įvarčius. Mums daug kartų jau yra pavykę per trumpą laiką sukurti daug galimybių įvarčiui. Reikia išlaikyti šaltą protą“. Juergenas Kloppas, „Liverpool“ treneris: „Jei ši dvikova būtų vykusi taip, kaip visi tikėjosi, tai mes jau būtume beveik „iškritę“ iš Čempionų lygos ir rungtynės Mančesteryje būtų tik dėl garbės. Kai šio sezono pradžioje pralaimėjome varžovams 0:5, buvo aišku, kad „Manchester City“ bus favoritas. Tačiau pasaulyje nėra tobulų komandų. Žinau puikiai, kad jie gali pelnyti įvarčius, tačiau mes tai galime taip pat“. Pirmose tarpusavio ketvirtfinalio rungtynėse „Camp Nou“ stadione „Barcelona“ neturėjo pernelyg daug stengtis. Mat 2 iš 4 įvarčių sau į vartus pelnė patys „Romos“ futbolininkai, o kur dar italų ekipos gynybos klaida, po kurios Luisas Suarezas kaip ant lėkštutės pateiktą kamuolį nesunkiai pasiuntė į vartų tinklą. Ką reikia „Romos“ komandai namie padaryti – neleisti katalonams pelnyti įvarčių. Tačiau kita dėlionės dalis – pačiai italų komandai reikia 3 įvarčių. Nedaug kas tiki epiniu „Roma“ sugrįžimu, tačiau kita vertus, kas tikėjosi, kad ši Italijos komanda pasieks ketvirtfinalį? Viskas yra įmanoma. GALIMA STARTO SUDĖTIS „Roma“: Alissonas Beckeris; Bruno Peresas, Manolas, Fazio, Kolarovas; Pellegrini, De Rossi, Nainggolanas; Florenzi, Džeko, El Shaarawy. Nežais: Karsdorpas, Perotti (traumuoti) Abejojam ar žais: Underis (trauma) „Barcelona“: Ter Stegenas; Roberto, Pique, Umtiti, Alba; Paulinho, Busquetsas, Rakitičius, Iniesta; Suarezas, Messi. Nežais: Digne (trauma) „Roma“ 0-2 „Fiorentina“ „Barcelona“ 3-1 „Leganes“ Eusebio Di Francesco, „Roma“ treneris: „Prisiminkite tai, kad „Barcelona“ nebuvo suformuota per naktį. Ši komanda buvo lipdoma daugelį metų, ne penkis ar šešis mėnesius. Tai ir yra didžiausia „Barcelonos“ stiprybė. Aš čia esu niekas. Esu tik šio klubo dalis. Stengiuosi į savo darbą įdėti kiek įmanoma daugiau aistros, su gerai ar blogais dalykais, ir privalau padaryti kiek įmanoma mažiau klaidų“. Ernesto Valverde, „Barcelona“ treneris: „Neturėtume galvoti, kad jau laimėjome. Yra geras rezultatas, kurį pasiekėme pirmose rungtynėse ir tiek. Privalome Romoje žaisti taip, lyg rezultatas būtų 0:0 ir visko gali nutikti. Galvojame tik apie pergalę. Turime daug pranašumų, kuriuos galime išnaudoti. Varžovai taip pat turi gerų žaidėjų, tad būsime pasirengę“.