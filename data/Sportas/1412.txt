Iš nedidelio Sartų žirgų lenktynėmis garsėjančio miestelio Zarasų rajone – Dusetų – kilusi futbolininkė atrodytų sunkiai įmanomus tikslus pasiekė savo charakteriu ir dideliu noru. „Mano tėtis nuo vaikystės vedėsi mane žaisti futbolą. Tuo metu mano mieste vienintelė žaidžianti mergaitė buvo mano sesė. Vėliau atsirado daugiau norinčių žaisti ir susibūrė komanda. Nesitikėjau, kad pavyks taip greitai tiek pasiekti, bet žinoma, visada norėjau žaisti kuo aukštesniame lygyje, kad tobulėčiau“, – savo pirmuosius žingsnius prisiminė L. Vaitukaitytė. Pasiūlymas žaisti Ispanijoje futbolininkės nenustebino, nes ji jau buvo išbandžiusi jėgas peržiūroje. Tiesa – kitoje komandoje. „Pasiūlymas žaisti Saragosoje nebuvo netikėtas, nes anksčiau buvo Levantės klubo peržiūroje ir kai ten man vietos neatsirado, agentas pradėjo ieškoti kito klubo Ispanijoje. Patikau Saragosos komandos treneriams ir kai pasiūlė žaisti jų ekipoje, iškart sutikau. Ispanijos futbolas visada mane viliojo. Čia žaidimo stilius man patinka ir tinka“, – Eltai pasakojo futbolininkė. „Zaragoza CFF“ ekipa šiuo metu Ispanijos čempionate yra paskutinė. Ji tikisi per likusią sezono dalį pagerinti pozicijas ir išsaugoti vietą aukščiausioje lygoje. Tam į komandą buvo pakviesta ir rezultatyviausia Lietuvos moterų futbolo lygos žaidėja, buvusi „Gintros-Universiteto“ legionierė Zenatha Coleman iš Namibijos. „Šiais metais noriu kuo geriau pasirodyti atstovaujant Saragosos komandai ir taip prisidėti prie jos išlikimo aukščiausioje lygoje. Treneriai tikisi, kad naujos žaidėjos padės ekipai įžengti į pergalių kelią ir neiškristi iš lygos“, – pabrėžė L. Vaitukaitytė. Lietuvos moterų futbolo talentas tikisi, kad jos pasiekimai prisidės prie moterų futbolo populiarėjimo gimtinėje. „Palinkėsiu mergaitėms didelio noro žaisti futbolą ir užsispyrusiai siekti savo tikslų“, – sake L. Vaitukaitytė.