„Nuo tiro vaikams iki kopimo į 16 metrų sieną. Nuo dailiojo čiuožimo iki ledo ritulio ir slalomo. Šiandien Jonavoje turėjome karališką sporto šakų ir rungčių paketą,“ - trumpai festivalį apibūdino šventę organizuojančio Lietuvos tautinio olimpinio komiteto prezidentė Daina Gudzinevičiūtė. Kandidatai į olimpines Tokijo žaidynes Rasa Drazdauskaitė, Monika Juodeškaitė, Loreta Kančytė, Remigijus Kančys, Justinas Beržanskis ir Ignas Brasevičius varžėsi „LTeam bėgimuose“. Kanados kerlingo rinktinės narė ir olimpinė prizininkė Shannon Kleinbrink dalinosi patirtimi ir kvietė išbandyti savo sporto šaką. Alpinizmo mėgėjai kopė į 16 metrų sieną „Ledo kirčio“ varžybose, „Prelegentai“ futbolo aikštėje metė iššūkį visai Lietuvai, o tinklininkė Monika Povilaitytė kamuolį mušinėjo sniego tinklinio turnyre. Su šeimomis festivalyje laiką leido olimpiečiai Austra Skujytė, Edvinas Krungolcas, Jonavos meras Eugenijus Sabutis . Iš viso „LTeam olimpiniame žiemos festivalyje“ bent vieną sporto šaką ar rungtį išbandė apie 4000 žmonių. Dar pusė tiek atvyko palaikyti savų ar papramogauti. Jonavos sporto infrastruktūrą išbandė ir šešių sporto Lietuvos Mokyklų Žaidynių šakų finalininkai. Vidurio Lietuvoje moksleiviai varžėsi krepšinio, salės futbolo, kvadrato, šachmatų bei kalnų slidinėjimo varžybose. „Pasiteisino idėja žiemos sporto šventę atvežti į Jonavą. Miestiečiams šis festivalis – visiška naujovė, nauja patirtis, o visiems kitiems, įskaitant ir mane, naudinga pakeisti lokaciją. Už galimybę būti čia ir pagalbą organizuojant šventę esame dėkingi miesto merui Eugenijui Sabučiui. Bendradarbiavimas su miestais – pagrindinis tokių renginių variklis,“ - po renginio kalbėjo D. Gudzinevičiūtė. Gerą nuotaiką penktus metus vykstančiame festivalyje užtikrino mažuosius linksminusi Kakė Makė. Minią fanų prie scenos sutraukė hitą „Super star“ atlikusi Beatrich, o viso festivalio metu su praeiviais selfinosi ir tarpusavyje varžėsi Lietuvos bei pasaulio sporto talismanų rinktinės su Žalgiriniu priešakyje. Renginio nuotraukas galima rasti paspaudus čia.