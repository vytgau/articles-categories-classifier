Prieš kovą dėl UFC moterų minimalaus svorio kategorijos pasaulio čempionės diržo psichologinį Joannos Jedrzejczyk spaudimą atlaikiusi R. Namajunas įžengusi į narvą tiesiog pratrūko. Visiška kovos autsaidere laikyta lietuvių kilmės kovotoja iš JAV savo pajėgumą įrodė ne žodžiais, o darbais – šansų lenkei nepalikusi R. Namajunas iš jos pasaulio čempionės diržą nokautu atėmė vos per 3:03 min. „Dabar jaučiuosi tarsi filme, – iškart po pergalės prisipažino septintą kovą iš dešimties UFC karjeroje laimėjusi 25-erių metų R. Namajunas. – Prieš kovą žiniasklaidoje mačiau daug mėšlo, todėl tiesiog norėjau panaudoti savo dovaną ir paversti pasaulį geresne vieta gyventi. Čempionės diržas nieko nereiškia. Tiesiog apsikabinkime ir būkime gerais žmonėmis. Taip, mes kovojome narve, tačiau tai tik pramoga. Pasibaigus kovai priešpriešos ir nesutarimų nebeturi likti.“ J. Jedrzejczyk Niujorke siekė net šeštą kartą apginti čempionės titulą ir taip pakartoti Rondos Rousey rekordą, tačiau viskas apsivertė aukštyn kojomis ir 31-erių sportininkė apskritai turėjo patirti pirmąją karjeros nesėkmę MMA varžybose. „Nuo pat pradžių negalėjau pajusti distancijos. Čempionams šis vakaras buvo beprotiškas. Bet čia juk sportas – net ir pralaimėjusi galvos nenuleisiu ir tikrai nesislėpsiu bei sugrįšiu dar stipresnė“, – mintimis dalijosi 31-erių Lenkijos atstovė, iki šio pralaimėjimo triumfavusi visose savo 14-oje karjeros kovų.    