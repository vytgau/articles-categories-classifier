PSG sekmadienį šventė įspūdingą pergalę 6:2 prieš „FC Toulouse“, kur Neymaras pelnė savo antrąjį ir trečiąjį įvarčius, vilkėdamas Paryžiaus klubo marškinėlius. Į PSG brazilas persikėlė už rekordinę 222 mln. eurų išpirkos sumą. Neymaras tikino, kad per ketverius metus Barselonoje buvo laimingas: „Buvau laimingas ten ir taip pat laimingai atsisveikinau. Tačiau, tiesą sakant, tai negalioja, jei kalbėsime apie atsakingus už klubą asmenis“. Neymaras nenorėjo kalbėti apie varganas „Barcelonos“ pastangas stiprinant ekipą naujais žaidėjais. „Dabar esu kitoje komandoje. Nežinau, kas ten nutiko, tačiau matau, kad mano seniems komandos draugams yra labai liūdna. Tai liūdina ir mane, nes ten liko daug mano draugų“, – kalbėjo jis.  Tuo metu „Barcelonos“ techninis direktorius Robertas Fernandezas pranešė, kad klubas pasiekė naują susitarimą su Lioneliu Messi ir tik laiko klausimas, kada parašai bus padėti po kontraktu. Dar birželį katalonai pratęsė sutartį su argentiniečiu iki 2021 metų. Sunerimti „Barceloną“ privertė žinia, kad „Manchester City“ yra pasirengęs pakloti 300 mln. eurų išpirką už futbolo žvaigždę.