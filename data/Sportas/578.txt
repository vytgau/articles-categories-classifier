Su pertraukomis po aštuonių metų praleistų Elektrėnų „Energijoje“, A. Bendžius išvyko į Neimegeno „Devils“ ekipą, kuri dar praėjusiais metais rikiavosi „BeNe League“ turnyrinės lentelės dugne. Visi šiais metais „Devils“ sugebėjo prasibrauti net iki pusfinalio ir paneigti visas skeptikų prognozes. A. Bendžius šį sezoną reguliariame sezone sužaidė 24 rungtynes, kuriose pelnė 22 įvarčius, atliko 16 rezultatyvių perdavimų ir su 38 rezultatyvumo taškais pasidalino antrą-trečią vietą komandoje su Kay Gielenu. Už juos „Devils“ komandoje geriau pasirodė tik Levi Houkesas, per 24 mačus pelnęs 20 įvarčių ir atlikęs 36 rezultatyvius perdavimus. Žiūrint tik į įvarčių statistikos kategoriją, geresnių už A.Bendžių komandoje nebuvo. Ketvirtfinalyje ir pusfinalyje A. Bendžius sužaidė 5 rungtynes, kuriose įmušė 4 įvarčius. Viename iš mačų lietuvis buvo pergalingo baudinio autorius, o kitame - išplėšė pratęsimą paskutinę rungtynių minutę, o jame „Devils“ jau šventė pergalę. „Tiek savo asmeninį, tiek komandos pasirodymus vertinu sėkmingai, - pasakojo A. Bendžius. – Po praėjusio sezono, kai komanda buvo likusi paskutinėje vietoje, šiais metais niekas neprognozavo patekimo į atkrintamąsias varžybas, todėl daug ką nustebinome, kai didelę dalį sezono buvome pirmoje vietoje ir sugebėjome prasibrauti iki pusfinalio, nugalėję labai pajėgią komandą ketvirtfinalyje, kuri savo aikštelėje per visą sezoną buvo pralaimėjusi vos vieną kartą. Po sunkaus ketvirtfinalio, pusfinalyje jau nelabai turėjome jėgų pasipriešinti geriausiai čempionato komandai“. A. Bendžius jau yra sugrįžęs į Lietuvą ir dabar jį galime išvysti savo buvusios komandos „Energijos“ treniruotėse. Ledo ritulininkas ruošiasi balandžio 3-ią dieną prasidėsiančiai Lietuvos rinktinės pasiruošimo pasaulio I-ojo diviziono B grupės čempionatui Kaune. „Iki stovyklos pradžios palaikysiu sportinę formą treniruoklių salėje ir treniruosiuosi su „Energija“. Dėl kito sezono dar nesu apsisprendęs, lauksiu pasiūlymų, tačiau taip pat turiu galimybę grįžti ir į „Devils“ komandą“, - kalbėjo A.Bendžius. Pasaulio čempionato IB diviziono kovose Kauno „Žalgirio“ arenoje balandžio 22 -28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis.