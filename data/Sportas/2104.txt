„Turime suprasti, kad mūsų plaukimas skiriasi nuo kitų sporto šakų, – kalbėjo Europos plaukimo federacijos prezidentas Paolo Barelli. – Jei gali plaukti, gali išgelbėti savo, o gal ir kitų gyvybes. Nekalbame čia apie aukšto meistriškumo sportininkų rengimą. Kartu su nacionalinėmis federacijomis sieksime net tik medalių ir rekordų, bet ir rūpinsimės žmonių sveikata“. Jis neabejoja, kad projektas leis pasiekti labai gerų rezultatų. Senasis žemynas neišsiskiria prasčiausia skendimų statistika, tačiau vis tiek keturi žmonės kas valandą arba 35 tūkst. žmonių per metus netenka gyvybės vandenyje. Anot statistikos, skendimas yra viena iš dešimties daugiausiai mirčių pasaulyje atnešanti priežastis, o tarp vaikų iki 15 metų net užima vietą pirmajame penkete. Anglijos plaukimo atstovas Jonas Glennas atskleidė, kad nepaisant privalomų plaukimo pamokų pradinėje mokykloje 45 proc. britų vaikų iki 11 metų negali nuplaukti 25 metrus. Augantis vaikų aukų skaičius skęstant verčia kurti naujus standartus – Europos plaukimo federacija rekomenduoja, kad 8-erių metų vaikas jau būtų lankęs plaukimo pamokas ir galėtų įveikti šiltame vandenyje mažiausiai 200 metrų. Nauji standartai nustatyti gelbėtojams, vietoms prie vandens ir gelbėjimo priemonėms. Pasaulio ir Europos čempionas danas Lotte Friisas pasidalino prisiminimu iš vaikystės, kai jo sesuo vos nenuskendo šeimos namo kieme esančiame baseine. „Po to tėvai buvo pasirengę padaryti viską, kad išmoktume plaukti, būtume saugūs vandenyje ir patirtume malonumą“, – kalbėjo jis ir pridūrė, kad vaikai tiesiog privalo išmokti gerbti vandenį ir įgyti gerų plaukimo įgūdžių. Kitą mėnesį Europos plaukimo federacija planuoja surengti visų nacionalinių federacijų prezidentų susitikimą, kur aptartų programos detales ir daromus žingsnius ateityje.