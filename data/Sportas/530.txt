Šį kartą „Sūduvai“ negalėjo padėti į Lietuvos rinktines iškviesti Algis Jankauskas, Karolis Laukžemis, Vaidas Slavickas, Ovidijus Verbickas ir Giedrius Matulevičius, o dėl traumų negalėjo žaisti Aleksandras Živanovičius bei Josipas Tadičius. Be to, komandos vyriausiasis treneris Vladimiras Čeburinas nusprendė į aikštę neleisti Semiro Kerlos ir Alassane'o N'Diaye. Šeimininkams pasižymėti pavyko jau 2-ąją min., kai po tolimo Dariaus Isodos perdavimo R. Vėževičius pirmas suspėjo prie kamuolio ir permetė jį per iš vartų išbėgusį „Neman“ vartų sargą. 9-ąją min. įspūdingą slalomą tarp varžovų gynėjų pademonstravo Rigino Cicilia, susitvarkęs su trimis oponentais ir pasiuntęs kamuolį į tolimą vartų kampą. Vis dėlto tokia pradžia svečiams tapo tik nokdaunu, po kurio jie sugebėjo atsitiesti. Tam užteko vos 4 min. ir dviejų „Sūduvos“ žaidėjų pražangų netoli savo baudos aikštelės. 27-ąją min. Andrejus Jakimovas tiesioginiu baudos smūgiu pasiuntė kamuolį į vartus, o 31 min. tą padarė galva po komandos draugo perdavimo. Maža to, 28 min. „Neman“ žaidėjas dar sugebėjo ir pataikyti į marijampoliečių vartų virpstą. Per pertrauką V. Čeburinas pakeitė G. Acevedo ir J. Kasparavičių, kuriuos pakeitė Sergejus Amirzianas ir debiuto „Sūduvoje“ sulaukęs brazilas Bruno Dybalas. Vis dėlto tokie keitimai labai išderino komandos žaidimą, „Neman“ užvaldė aikštės vidurį ir 64-ąją min. sugebėjo vėl išlyginti rezultatą. Įvartis į „Sūduvos“ vartus vėl krito po baudos smūgio, kai po sumaišties baudos aikštelėje kamuolys atiteko tam pačiam A. Jakimovui, kuriam beliko įkalti jį iš keleto metrų į vartus.   Tuo metu Vilniaus „Žalgirio“ klubas išvykoje 4:2 nugalėjo Lenkijos vicečempionę ir šio sezono lyderę Balstogės „Jagiellonia“ ekipą, kuriai priklauso Arvydas Novikovas. Du įvarčius nugalėtojams pelnė puikias rungtynes sužaidęs Serge'as Nyuiadzis, po vieną pridėjo Tomašas Šimkovičius ir Liviu Antalis. Išvyka į Balstogę žalgiriečiams neapkarto. Net ir be įvairaus amžiaus Lietuvos rinktinėse esančių bei traumas besigydančių futbolininkų „Žalgiris“ gražiu stiliumi įveikė Lenkijos vicečempionus ir dabartinius pirmenybių lyderius. Tiesa, savų nuostolių turėjo ir „Jagiellonia“. Dėl traumų ir kvietimų į rinktines su „Žalgiriu“ nežaidė septyni pagrindinės sudėties futbolininkai, taip pat ir rezultatyviausias komandos žaidėjas lietuvis Arvydas Novikovas. Rungtynes centriniame Balstogės stadione žalgiriečiai pradėjo ramiai ir užtikrintai. Atrėmę kelis šeimininkų antpuolius „Žalgirio“ futbolininkai parodė, kad ir patys moka atakuoti. Tiesa, pirmojo smūgio į vartus teko palūkėti, tačiau kėlinio viduryje po puikios atakos ir tikslaus L. Antalio perdavimo iš dešinio krašto S. Nyuiadzis galva pelnė pirmąjį susitikimo įvartį. Po gražios kombinacijos „Jagiellonia“ puolėjas Jakubas Wojcicki pirmojo kėlinio pabaigoje pramušė „Žalgirio“ vartų sargą ir rezultatą išlygino. Panūdę įtvirtinti persvarą šeimininkai metėsi į priekį – ir buvo skaudžiai nubausti. 45 min. „Žalgiris“ surengė žaibišką kontrataką, jos smaigalyje atsidūręs S. Nyuiadzis įsiveržė į baudos aikštelę, bet pats nesmūgiavo, o atmetė kamuolį T. Šimkovičiui. Pastarasis ramiai pasiuntė kamuolį į vartus, o netrukus arbitro švilpukas paskelbė pirmo kėlinio pabaigą. Antrame kėlinyje šeimininkai atliko kelis keitimus, ilgiau žaidė su kamuoliu, o žalgiriečiai plušėjo gynyboje ir ieškojo progų kontratakuoti. Atrėmę kelis varžovų antpuolius „Žalgirio“ futbolininkai įrodė, kad kontratakose gali būti labai pavojingi. 75 min. T. Šimkovičius puikiu perdavimu išvedė S. Nyuiadzį į pasimatymą su „Jagiellonia“ vartininku ir „Žalgirio“ legionierius iš Prancūzijos padidino savo komandos persvarą. Baigiantis mačui komandos dar apsikeitė įvarčiais. 80 min. šeimininkai rezultatą sušvelnino, tačiau pakurstyti intrigos jiems nepavyko. Po keitimo aikštėje pasirodęs Marquinhos baudos aikštelėje išprovokavo varžovų pražangą, o 11 m baudinį realizavęs L. Antalis įtvirtino „Žalgirio“ pergalę.