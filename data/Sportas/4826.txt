Po finišo spurto nugalėjo vokietis Marcelis Kittelis („Quick-Step Floors“). Jis 203,5 km nuvažiavo per 4 val. 37 min. 6 sek. Antrąją vietą užėmė prancūzas Arnaud Demare'as (FDJ), trečiąją – vokietis Andre Greipelis („Lotto Soudal“). I. Konovalovas nugalėtojui pralaimėjo 1 min. 31 sek. Iš 196 startavusių dviratininkų klasifikuoti 195. Lenktynių lyderiu išliko pirmojo etapo nugalėtojas britas Geraintas Thomasas („Sky“). Jis sekmadienį finišavo 35-as. I. Konovalovas (+2 min. 17 sek.) iš 46-os pozicijos smuktelėjo į 165-ąją. Pirmadienį dalyviams teks įveikti 212,5 km distanciją. Lenktynės, kurias sudaro 21 etapas, baigsis liepos 23 dieną.