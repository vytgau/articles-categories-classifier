Jamaikietis pergalę iškovojo paskutiniuose metruose, apgynęs lyderio poziciją nuo JAV sprinterio Isiah Youngo, kuris paskutinius 30 metrų artėjo prie U. Bolto, tačiau jam pralaimėjo trijomis šimtosiomis sekundės dalimis – 9,98 sek. Trečią vietą užėmė Pietų Afrikos Respublikos sprinteris Akani Simbine – 10,02 sek. „Visada smagu laimėti, mano rezultatas parodo, kad esu teisingame kelyje“, – po pergalės kalbėjo U. Boltas, kuris pirmąkart šiame sezone 100 m įveikė greičiau nei per 10 sek. Praėjusį mėnesį jis laimėjo varžybas Ostravoje (Čekija), kur po lėtokos pradžios 100 m įveikė per 10,06 sek. 30-metis U. Boltas anksčiau yra pareiškęs, kad rugpjūčio mėnesį vyksiantis pasaulio čempionatas bus paskutinės jo varžybos karjeroje. Here is Usain Bolt's close win with a late spurt past Isiah Young in 9.95 (SB) to 9.98 in the men's 100m (0.7) in Monaco pic.twitter.com/2jmeCOBgc2— Costas Goulas (@lsabre_Avenger) July 21, 2017  U. Boltas stadione sulaukė daugybės žiūrovų ovacijų. „Visada varžausi dėl sirgalių ir, žinoma, aš pasiilgsiu šių emocijų. Apima dviprasmiški jausmai, esu laimingas dėl savo karjeros, bet kartu liūdna, kad ji artėja prie finišo tiesiosios“, – po pergalės kalbėjo U. Boltas. Jamaikietis šią savaitę patvirtino, kad pasaulio čempionate Londone bėgs 100 m rungtyje ir 4 po 100 m estafetėje. Jamaikietis olimpinius aukso medalius yra iškovojęs 100 m, 200 m ir 4 po 100 m estafetėje Pekine (2008 m.), Londone (2012 m.) ir Rio de Žaneire (2016 m.). Pasaulio pirmenybėse U. Boltas yra iškovojęs 11 aukso ir du sidabro medalius. Pasaulio lengvosios atletikos čempionatas Londone vyks rugpjūčio 4-13 dienomis. 