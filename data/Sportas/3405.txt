„Vilnius gražus, bėgome senamiesčiu, palei upę, parkais, tačiau ne visą laiką pavyko mėgautis. Buvo kritinių momentų, kuomet pagalvojau, „kodėl aš čia“. Per greitai pradėjau, vėliau teko kentėti. Išgelbėjo tik įjungtas ausinukas, šalia bėgančiųjų palaikymas, bei vidinis noras prisidėti savo darbu prie Rimanto Kaukėno Paramos Fondo“- po finišo šypsojosi šiaulietė. „RIMI pusmaratonyje“ užėmusi ketvirtąją vietą, sportininkė laimėjo 100 eurų piniginį prizą. Visą sumą atletė dar prieš renginį pažadėjo skirti Rimanto Kaukėno paramos fondui. Finišą stebėję „Danske Bank Vilniaus maratono“ organizatoriai prisidėjo prie E. Balčiūnaitės iniciatyvos ir paramai skirtą sumą padvigubino. „Savo startą vertinu geriau nei puikiai. 21 kilometras yra ilgiausia kada nors mano gyvenime vienu kartu įveikta distancija. Treneris šią mano idėją pavadino išprotėjusia, tačiau bėgimas pavyko, pažadą išpildžiau, o organizatoriai, prisidėję prie mano projekto ir padvigubinę prizą, maloniai nustebino,“- sakė E. Balčiūnaitė. Keturioliktą kartą vykstančio „Danske Bank Vilniaus maratono“ bėgimuose šiemet užsiregistravo 14,5 tūkst. bėgikų iš 56-ių skirtingų šalių. Iš užsienio atvyko 1463 dalyviai, daugiausia – iš Lenkijos (251), Latvijos (214), Didžiosios Britanijos (118) ir Rusijos (114). „Danske Bank Vilniaus maratone“ – R. Kančio bei Baltarusijos ir Ukrainos bėgikų triumfas 14-ąjį „Danske Bank Vilniaus maratoną“ laimėjo Baltarusijos bėgikas Dzmitry Hryhoryeu, prizininku didžiausiame Lietuvoje bėgimo renginyje tapęs jau ketvirtą kartą. Moterų varžybose greičiausia buvo ukrainietė Maria Hudak. Pirmą kartą Vilniaus maratone D. Hryhoryeu triumfavo 2011 metais. 2012 metais jis užėmė trečią vietą, o 2016-aisiais finišavo antras. Šįkart distanciją baltarusis įveikė per 2.26:58 ir aplenkė Vaislij Leminskij iš Kaliningrado (2.28:55) ir Lietuvos atstovą Andrių Jaksevičių (2.35:21). „Sunkiausi buvo paskutiniai 7 kilometrai. Žinojau, kad taip bus – tokia šios trasos specifika, – po finišo sakė D. Hryhoryeu. – Ilgą laiką priekyje ramiai bėgome trise. Žinojau, kad pabaigoje dėl trasos dangos išvystyti greitį bus labai sunku ir man, ir varžovams, todėl svarbu buvo prieš tą atkarpą atitrūkti. Tokia buvo mano taktika, kuri pasiteisino“. Moterų maratoną laimėjo ukrainietė Maria Hudak (2.48:58), aplenkusi Rusijos atstovę Elizavetą Pogudo (2.52:26) ir Aleną Šumik (3.02:42) iš Baltarusijos. Iš lietuvių geriausiai pasirodė Loreta Petkevičienė, užėmusi ketvirtą vietą (3.03:50). „Pirmą kartą bėgau maratoną. Prieš važiuodama galvojau, kad tai bus ir paskutinis maratonas – pabandysiu ir tiek, bet dabar nesu tikra“, – po finišo šypsojosi M. Hudak. „Dešimtame kilometre nuo pirmavusios varžovės buvau atsilikusi kilometru ir maniau, kad laimėti nepavyks. Vis dėlto 35-ajame kilometre pavyko išsiveržti į priekį. Buvo labai sunku bėgti, bet to ir tikėjausi. Paskutiniuose dviejuose kilometruose net tris kartus stabtelėjau, nes nelaikė kojos“, – pridūrė pirmą kartą į Vilnių atvykusi ukrainietė. „RIMI Pusmaratonio“ bėgimą laimėjo R. Kančys ir ukrainietė „RIMI Pusmaratonio“ (21 km 098 m) vyrų bėgimą, kaip ir tikėtasi, laimėjo Remigijus Kančys, distanciją įveikęs per 1.08:10. Antras finišavo Ignas Brasevičius (1.10:51), trečias – Jurij Vinogradov iš Rusijos (1.11:59). „Taip ir galvojau, kad mudu su Ignu kausimės dėl pirmos vietos. Iš pradžių padiktavau greitoką tempą, po to laikiau jį. Ignas darė protingiau – palaukė, o po to spurtavo“, – po finišo kalbėjo R. Kančys. Bėgikas pripažino, kad po varginančio sezono nebėgo maksimaliai greitai. „Negaliu sakyti, kad skridau trasa – bėgau saugiu tempu ir tiek. Greičiau bėgti – ne šiai dienai. Reikia pailsėti“, – sakė R. Kančys. Moterų pusmaratonyje greičiausia buvo ukrainietė Oksana Raita (1.18:56). Antra finišavo Loreta Kančytė (1.20:36), trečia – Vaida Žūsinaitė (1.23.07). Pirmą kartą pusmaratonio distanciją bėgusi vidutinių nuotolių bėgikė Eglė Balčiūnaitė užėmė 4 vietą (1.24:58). Iš Lvovo atvykusi O. Raita pusmaratinio distanciją taip pat bėgo pirmą kartą. Jai taip pat tai pirmoji viešnagė Vilniuje ir Lietuvoje, kuria ukrainietė liko patenkinta. „Esu 3 km bėgikė, tai buvo pirmas pusmaratonis mano gyvenime. Dėl to iš pradžių buvo neramu, tačiau man labai patiko trasa – bėgosi labai gerai“, – sakė O. Raita. Bėgti ilgesnę distanciją ukrainietę įkalbėjo naujasis treneris, kuris dirba su ilgų nuotolių bėgikais. „Manau, pasiliksiu ilgo nuotolio bėgimuose. Galbūt po metų ar dviejų būsiu pasirengusiu bėgti pilną maratono distanciją“, – tikino „RIMI Pusmaratonio“ nugalėtoja. Ji negailėjo komplimentų Vilniui: „Man labai čia patinka. Kaip sakiau, Lietuvoje esu pirmą kartą. Vilnius labai panašus į mano miestą Lvovą – spalvingas miestas, kuriame žmonės labai mieli. Lvove taip pat vyksta bėgimai, visus kviečiu apsilankyti!“. Be ryte startavusių maratono ir pusmaratonio bėgimų „Danske Bank Vilniaus maratone“ sekmadienį dar vyks keturi bėgimai: EUROCASH1 10 km bėgimas, „RIMI Šeimos“ 4,2 km bėgimas, „Corny moksleivių ir studentų bėgimas“ bei „#BEACTIVE vaikų bėgimas“. Visuose bėgimuose šiemet užsiregistravo 14,5 tūkst. dalyvių iš 56-ių skirtingų šalių. Iš užsienio atvyko 1463 dalyviai, daugiausia – iš Lenkijos (251), Latvijos (214), Didžiosios Britanijos (118) ir Rusijos (114). 