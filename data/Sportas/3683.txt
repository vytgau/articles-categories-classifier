Kitose šios grupės rungtynėse Izmiro „Konak Belediyespor“ vienuolikė iš Turkijos 5:0 (3:0) pranoko turnyro šeimininkę Kutaisio „FC Martve“. Įvarčiai: „Gintra-Universitetas“: Z. Coleman (22′; 89′ min.) – 2, A. Alekperova (23′ min.) – 1, J. Čubrilo (37′ min.) – 1. Sudėtis: Greta Kaselytė, Vestina Neverdauskaitė, Toriana Patterson, Algimantė Mikutaitė, Samanta Karasiovaitė (77′ min. Lolita Žižytė), Jelena Čubrilo (70′ min. Dovilė Gailevičiūtė), Christina Murillo, Ana Alekperova, Simona Veličkaitė, Liucija Vaitukaitytė (58′ min. Liuba Gudčenko), Zenatha Coleman. Nuaidėjus teisėjos švilpukui skelbiančiam rungtynių pradžią aikštėje nuo pirmosios minutės užvirė nuožmi kova. Grubiai rungtyniavusios varžovės stabdė „Gintros-Universiteto“ žaidėjas pražangomis, tačiau tai neišmušė Lietuvos čempionių iš vėžių, kurios taip pat atsakė oponentėms kieta kova. Sužaidus apie ketvirtį kėlinio šiaulietės perėmė kamuolio kontrolės iniciatyvą ir surezgė pirmą pavojingą išpuolį, kuris baigėsi Zenathos Coleman netiksliu smūgiu. Tai buvo tarsi pirmasis pavojaus skambutis Slovakijos čempionėms. 22 -ąją rungtynių minutę krito pirmasis rungtynių įvartis. „Gintros-Universiteto“ sąskaitą UEFA Čempionių lygos atrankos turnyre tolimu stipriu smūgiu atidarė rezultatyviausia komandos žaidėja Zenatha Coleman – 1:0. Pajutusios kraujo skonį Lietuvos čempionės vos įžaidus kamuolį iš aikštės vidurio ėmė spausti slovakes ir tai pasiteisino – preciziškai tiksliu smūgiu vartininkę nuginklavo Ana Alekperova – 2:0. Iki ilgosios pertraukos Rimanto Viktoravičiaus auklėtinėms pavyko dar labiau įtvirtinti savo persvarą, pasižymėjo Jelena Čubrilo – 3:0. Prasidėjus antrajam kėliniui rungtynių tempas sulėtėjo ir nors mūsiškės kontroliavo kamuolį pavojingų momentų prie varžovių vartų sukurti nepavyko iki 55 minutės, kuomet viena prieš vartininkę iššoko Simona Veličkaitė. Deja, krašto saugės smūgis prašvilpė visiškai greta virpsto. Rungtynėms besibaigiant šiaulietės padėjo tašką šiose rungtynėse – dubliu pasižymėjo Z. Coleman ir užbaigė slovakių kančias – 4:0. Kitas UEFA moterų Čempionių lygos atrankos turnyro rungtynes „Gintra-Universitetas“ žais penktadienį, rugpjūčio 25 -ąją, kuomet sieks iškovoti antrąją pergalę prieš Kutaisio „FC Martve“ ekipą. Rungtynių Mikheil Meskhi II stadione Tbilisyje pradžia – 16 val. Lietuvos laiku.