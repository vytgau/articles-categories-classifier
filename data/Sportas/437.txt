Šiais metais finale vėl vyko dvikova tarp aukščiausio ir žemesnio diviziono čempionų. 2017 metų finale „Vytis“ žaidė su Jonavos „Vikingais“, o dabar jam iššūkį metė „Baltų“ komanda. Rungtynės prasidėjo apylygiai, bet veiksmas aikštėje žadėjo daug. Jau 3-iąją minutę Kauno klubo brazilas Afranio techniškai susitvarkė su varžovais ir iš arti smūgiavo į dešinįjį virpstą. Tuo tarpu „Baltai“ neužsisėdėjo savo aikštės pusėje ir bandė atakuoti oponentus – ambicingą smūgį į vartus atliko ir Kaišiadorių vartininkas Egidijus Žagaras, kuris turėjo nemažai darbo ir prie savų vartų. 7-ąją minutę „Vyčiui“ pavyko išsiveržti į priekį, kai kamuolio dešiniajame krašte sulaukęs Ericsonas Kleberas paleido tikslų šūvį į kairįjį vartų kampą, tačiau neilgai trukus rezultatas tapo lygus. Į kontrataką pabėgusi „Baltų“ komanda surado spragą, kai Gvidas Juška galingu šūviu iš kairiojo krašto nuginklavo vartininką Jevgenijų Dorofejevą. Visgi spaudimą I lygos čempionams primetę „Vyčio“ futbolininkai dar kartą pralaužė E. Žagaro gynybą, kai 14-ąją minutę E. Kleberas stipriu smūgiu pelnė įvartį. Po poros minučių kauniečių strategas Mindaugas Grigalevičius vėl galėjo kelti kumščius į viršų – 16-ąją minutę tiksliai pasižymėjo Afranio. Po minutės dar vienas kauniečių stiprus smūgis pasiekė tikslą. Thyago Brandao iš kairiojo krašto pažeme paleido kamuolį į vartų kampą ir taip pradžiugino „Vyčio“ sirgalius. Visgi prieš pertrauką Mindaugas Žigutis sugebėjo sušvelninti skirtumą ir suteikti vilties gausiai susirinkusiems „Baltų“ aistruoliams. Po pertraukos „Baltai“ bandė užgulti varžovus ir netgi sudrebino virpstą stipriu smūgiu iš šono, bet „Vyčiui“ pavyko padidinti pranašumą 23-iąją minutę, kai Afranio smeigė įspūdingą įvartį į dešinį viršutinį kampą. Dar nepraėjus minutei, rezultatas tapo triuškinamu, kai Justinas Zagurskas sėkmingai išnaudojo gautą progą dešiniajame krašte. 24-ąją minutę Kaišiadorių klubas sumažino atsilikimą, kai Aurimas Pulkevičius klastingu šūviu pažeme surado kamuoliui vietą vartų tinkle. 26-ąją minutę „Vytis“ atstatė keturių įvarčių persvarą po to, kai Guesinho priešais vartininką produktyviai užbaigė įžaistą kamuolį iš užribio. „Baltai“ metė visas pajėgas, kad sumažintų atsilikimą nuo varžovų, tačiau jiems „Vyčio“ gynyba buvo sunkiai įkandama. Tuo tarpu 36-ąją minutę „Vytis“ sulaukė dar vienos progos įmušti įvartį ir tai padarė užtikrintai – Klebertas Ferreira užbaigė gražią komandinę kombinaciją bei tiksliai smūgiavo jau į tuščius vartus. „Baltai“ kartu su vartininku spaudė varžovus, bet paliko savo vartus tuščius. Tuo oponentai pasinaudojo puikiai ir sulaukę šanso pelnė dar vieną įvartį – E. Kleberas pasiuntė kamuolį per visą aikštę. Tiksint paskutinėms rungtynių sekundėms po sumaišties baudos aikštelėje pasižymėti pavyko Kaišiadorių komandai, kai įvartį įsirašė Saulius Jankauskas. „Vyčio“ futbolininkai triumfavo dvikovoje 9:3 ir apgynė praeitais metais iškovotą titulą. Šiais metais M. Grigalevičiaus vadovaujama komanda vėl užbaigė su dubliu (įskaitant salės futbolo A lygos titulą).