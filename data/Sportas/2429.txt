Kaunietės pirmąjį susitikimą Jonavoje buvo laimėjusios įtikinamai 42:13, tad atsakomosios rungtynės išvykoje daugiau tebuvo formalumas. „ACME-Žalgiris“ ir išvykoje sugebėjo įveikti bričių pasipriešinimą bei rungtynes laimėjo 32:21 (18:9). Savo varžoves kitame etape lietuvaitės sužinos po antradienį ištrauktų burtų. Kauno klubui įveiktas pirmasis varžybų etapas kol kas yra aukščiausias pasiekimas tarptautinėje arenoje, kadangi visus kartus prieš tai varžybos baigdavosi pralaimėjimais jau šiame etape. Kauno „ACME-Žalgiris“: Dovilė Ilčiukaitė, Simona Kazlauskaitė, Martyna Vaitkutė, Audinga Kniubaitė, Gerda Trušytė po 4, Viltė Lubytė, Inesa Verbovik po 3, Neringa Gudaitytė, Klaudija Šidlauskytė po 2, Grėta Burkaitė ir Asta Čižaitė po 1 Londono „Great Danes“: Maria Perez Laguna 6, Aleksandra Garaloska 5, Arantzu Marin Pacheco 3, Christina Rehnberg ir Aleksandra Stankievicz po 2. Kauno „Granito-Kario“ rankininkai, kurie savo varžybas EHF iššūkio taurėje pradeda nuo antrojo etapo, vyko į Makedoniją. Ten jų laukė akistata su „Eurofarm Rabotnik“ klubu. Po ilgos pertraukos į tarptautinę areną vėl įžengęs legendinis Kauno rankinio klubas buvo priverstas pripažinti varžovų pranašumą 24:28 (8:12), tačiau toks rezultatas paliko realias galimybes dėl kelialapio į kitą etapą kovoti rungtynėse namuose. Lapkričio 25 dieną makedonų ekipa atvyksta į Kauno sporto halę, kur „Granitui-Kariui“ reikės iškovoti pergalę bent 5 įvarčių skirtumu. Makedonijoje kauniečiams koją iš dalies pakišo prasta 7 metrų baudinių realizacija. Kauno „Granito-Kario“ rankininkai iš 5 baudinių realizavo tik 1, kai tuo metu jų varžovai sumetė visus 8 savo baudinius. Kauno „Granitas-Karys“: Vaidas Drevinskas 8, Modestas Štarolis 5, Paulius Šarkauskas ir Mindaugas Urbonas po 4, Karolis Grigas 2, Mindaugas Barzdenis 1. „Eurofarm Rabotnik“: Goci Ojleski 8, Zlatko Mojsoski 6, Stefan Dogrishki 5, Filip Curleski ir Stefan Talevski po 4, Elmir Gradjan 1.