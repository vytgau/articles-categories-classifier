Šiame mieste apsistojusi rinktinė šeštadienį 19 val. Milton Keinse ir sekmadienį 17.15 val. Koventryje sužais draugiškas rungtynes su Didžiosios Britanijos komanda. Tai bus paskutinės kontrolinės Lietuvos rinktinės kovos prieš čempionatą namų arenoje. Į Didžiąją Britaniją rinktinė išvyko be šešių ledo ritulininkų. Komandoje nebus puolėjų Danieliaus Nomanovo (Elektrėnų „Energija“), Vytauto Jagelavičiaus („Kaunas Hockey“), Aivaro Bendžiaus (Neimegeno „Devils“, Olandija) ir gynėjų Edgaro Protčenkos („KItzbuhheler“, Austrija) bei Kosto Gusevo (Karhu „Kissat“ jaunimo klubas, Suomija). Nebus ir vartininko Elvino Karlos („Energija“). Rinktinės vyriausiasis treneris vokietis Berndas Haake pabrėžė, kad su šiais žaidėjais dar neatsisveikinta. „Į Didžiąją Britaniją vyksta tik 22 žaidėjai, kadangi tiek buvome rezervavę bilietų išvykai. Su Lietuvoje likusiais neatsisveikinta, jie prisijungs prie rinktinės mus grįžus atgal į Lietuvą. Galutinę sudėtį skelbsime tik kitos savaitės pabaigoje“, – sakė treneris. Beje, šioje išvykoje pirmą kartą su Lietuvos rinktinės marškinėliais žais Dainius Zubrus ir Darius Kasparaitis. D. Zubrus praleido dvejas draugiškas kovas Vilniuje dėl nedidelių problemų ir tikina, kad jau viskas tvarkoje. „Reikėjo duoti pailsėti skaudančiam raumeniui, tad nesinorėjo jo varginti kovose su Latvija. Dabar viskas gerai ir ruošiuosi iščiuožti ant ledo“, – hockey.lt portalui sakė D. Zubrus. Į Didžiąją Britaniją šeštadienį ryte atskrenda D. Kasparaitis, kuris treniravosi JAV ir komandos draugus linksmino nuotaikingomis nuotraukomis ir sporto salės. Pastaruosius dvejus metus Lietuvos rinktinė I diviziono B grupėje kovėsi su britais ir turi ne itin malonių prisiminimų. 2016 metais Zagrebe (Kroatija) britai atkeršijo už itin skaudų pralaimėjimą lietuviams Eindhovene (Olandija) 2:3, kai lietuviai atėmė iš britų aukso apdovanojimus iš po nosies. Zagrebe Didžioji Britanija pranoko lietuvius net 8:0. Pernai Belfaste (Šiaurės Airija) britai įveikė Lietuvą 5:2, vėliau tapo grupės nugalėtojais ir šiais metais žais I diviziono A grupėje. Būtent patekti į šią grupę nusitaikė Lietuvos rinktinė, kuri mūsų šalies 100-mečiui rengia didžiausią metų sporto renginį ir tikisi savų sirgalių padedama iškovoti aukso apdovanojimus bei kelialapį į aukštesnę grupę. Pasaulio čempionate „Žalgirio“ arenoje Lietuvos rinktinė žais su Kroatijos, Rumunijos, Japonijos, Ukrainos ir Estijos komandomis. Lietuvos rinktinės sudėtis Didžiojoje Britanijoje: gynėjai – Darius Kasparaitis, Rolandas Aliukonis, Artūras Katulis (visi - Elektrėnų „Energija“), Mindaugas Kieras (Vilniaus „Hockey Punks“), Nerijus Ališauskas (Rygos „Dinamo“, Latvija), Domantas Čypas („Bad Kissingen“, Vokietija), Jaunius Jasinevičius („IK Comet“, Norvegija); puolėjai – Dainius Zubrus (be klubo), Povilas Verenis („Energija“), Edgaras Rybakovas („Hockey Punks“), Ilja Četvertakas (Vilniaus „Geležinis vilkas“), Paulius Gintautas, Ugnius Čižas (abu - „IK Comet“, Norvegija), Arnoldas Bosas („EV Regensburg“, Vokietija), Tadas Kumeliauskas („Dresdner“, Vokietija), Pijus Rulevičius („Riverkings“, JAV), Danielis Bogdziulis („Miesbach“, Vokietija), Artūras Laukaitis („Magicians“, JAV), Emilijus Krakauskas („Ajoie“, Šveicarija), Markas Kaleinikovas („KRS Junior“, Kinija); vartininkai – Mantas Armalis (Rygos „Dinamo“, Latvija), Artūras Pavliukovas („Kenai River“, JAV), Elvinas Karla („Energija“).