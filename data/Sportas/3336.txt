„Žaidėjų peržiūros – nenutrūkstamas procesas. Alonas buvo be klubo, nusprendėme jį išbandyti, treneriams jis patiko ir pasiūlėme jam sutartį. Konkurencija dar niekam nepakenkė. Neabejoju, kad ir mūsų gynėjams ji nepakenks“, – apie naujoko įsigyjimą kalbėjo klubo direktorius Virmantas Lemežis. A. Netzeras savo sugebėjimus jau įrodinėjo ne tik treniruočių metu, tačiau ir „Trakų“ šventėje, kai tarpusavyje susikovė A ir B komandos. Po rungtynių gynėjas dar išvyko į Rumuniją, o sutvarkius formalumus – grįžo į Lietuvą. „Žinau, kad „Trakai“ yra aukšto lygio komanda, kuri visada kovoja dėl aukščiausių vietų. Džiaugiuosi prisijungęs. Tikiuosi, padėsiu komandai siekti tikslų“, – teigė „Trakų“ naujokas. Ateinančias A lygos rungtynes riteriai šeštadienį 20.00 valandą LFF stadione žais su Marijampolės „Sūduvos“ futbolininkais. Ar šioje dvikovoje jau debiutuos A. Netzeras, priklausys nuo vyriausiojo trenerio Olego Vasilenkos sprendimų.