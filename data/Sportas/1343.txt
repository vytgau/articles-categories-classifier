„Credit24“ Baltijos vyrų tinklinio Čempionų lygoje tašką iškovojo Raseinių „Norvelita“. Ji namuose po dramatiškos kovos 2-3 (25:22, 19:25, 23:25, 27:25, 21:23) pralaimėjo „Jarvamaa VK“ (Estija) klubui. Šeimininkams net 24 taškus pelnė Audrius Knašas, 12 – Algirdas Naučius, po 10 – Radoslavas Adamovičius bei Tadas Rasiukas. Kitame susitikime „Norvelita“ 0-3 (21:25, 16:25, 23:25) nusileido vienam stipriausių Estijos klubų Talino „Selber“. Šįkart raseiniškių gretose rezultatyviausiai žaidė po 8 taškus surinkę Aurimas Dyglys, A. Knašas ir Karolis Šlimas. Neseniai prie „Norvelitos“ ekipos vairo stojęs treneris Saulius Matikonis mano, kad šis savaitgalis jo auklėtiniams suteikė daug naudingų pamokų. „Savaitgalio rungtynės mums davė daug pamokų. Jeigu „Selver“ klubas šiai dienai yra sunkiai įkandamas riešutas, tai su „Jarvamaa“ ekipa tikrai galėjome pasiekti pergalę. Svarbu mokytis iš klaidų, nes jos yra kaip dovanos, kurios leidžia sparčiai tobulėti. Džiaugiuosi, kad vyrai kovojo ir atidavė visas jėgas. Tai verta pagarbos. Žaidimas vis gerėja, mes vieni kitus vis geriau pažįstame ir daromės panašesni į komandą, kuri „irkluoja“ viena kryptimi. Svarbu, kad kiekvienas suprastų savo vaidmenį ir pasitikėtų savimi bei vienas kitu. Visi nori laimėti, o pergalės susideda iš daug smulkių detalių, kurios yra būtinas ingredientas taip visų ieškomam sėkmės receptui“, – mintimis dalinosi S. Matikonis. Treneris taip pat pabrėžė, kad Raseinių komanda turi puikias sąlygas tobulėjimui ir ateityje galės kautis su visomis Baltijos komandomis. „Prisijungiau prie Raseinių klubo, nes tikiu, kad galiu padėti. Organizacija turi aiškius tikslus ir suteikia visas sąlygas pilnavertiškam darbui. Visi mokomės dirbti kaip komanda ir kai procesai vyks sklandžiai, tai bus ir visų trokštami rezultatai. Žinoma, debiutuojant Baltijos lygoje, daug pergalių tikėtis sudėtinga. Mes turime varžytis su Latvijos ir Estijos klubais, kurie pranašesni visomis prasmėmis. Tai puiki terpė mokytis, kelti savo meistriškumą ir įgyti patirties, kurią pritaikysime Lietuvos čempionatui“, – kalbėjo S. Matikonis. Tuo tarpu kitas Lietuvos klubas Šiaulių „Elga-Master Idea-SM Dubysa“ šį savaitgalį liko be taškų. Šiauliečiai šeštadienį 1-3 (20:25, 24:26, 25:17, 23:25) nusileido „Jarvamma VK“ ekipai. Šeimininkų gretose spindėjo Arnas Rumševičius (25 tšk.), Linas Petravičius (18 tšk.) ir Audrius Aleknavičius (13 tšk.). Sekmadienį „Elga-Master Idea-SM Dubysa“ namuose 1-3 (22:25, 17:25, 25:20, 11:25) turėjo pripažinti „Selver“ ekipos pranašumą. Šiame mače 13 taškų pelė A. Aleknavičius, 12 – Martynas Miliukas. „Norvelita“ (20 tšk.) turnyro lentelėje užima 10-ąją vietą, o „Elga-Master Idea-SM Dubysa“ (13 tšk.) – 13-ąją. Baltijos moterų lygoje – puikios Alytaus klubo pergalės Dvi pergales Baltijos moterų tinklinio čempionate iškovojo Alytaus „Prekybos-Paramos“ ekipa. Alytiškės išvykoje 3-0 (25:15, 25:14, 25:18) nugalėjo „Kohila VK/E-Service“ (Estija) komandą ir 3-1 (25:23, 25:18, 18:25, 25:15) įveikė tartu „TU-Eeeden“ (Estija) tinklininkes. Pirmajame susitikime „Prekybos-Paramos“ komandoje rezultatyviausiai žaidė Viktorija Jemialjančiuk (16 tšk.), Tautvilė Grinkevičiūtė ir Jekaterina Kovalskaja (po 11 tšk.). Antrajame mače vėl išsiskyrė V. Jemialjančiuk (26 tšk.), J. Kovalskaja (13 tšk.) ir T. Grinkevičiūtė (12 tšk.). Čempionės titulą ginanti Kauno „Kauno-ASU“ komanda išvykoje 3-2 (18:25, 25:18, 25:23, 18:25, 15:7) pranoko „Kohila VK/E-Service“ ekipą. Viešnioms po 13 taškų pelnė Eglė Makauskaitė ir Karolina Uvarovaitė, 12 – Marija Zubrickaja, 10 – Ugnė Lokytė. Deja, kitos rungtynės nebuvo sėkmingos. Kaunietės 0-3 (22:25, 18:25, 13:25) pralaimėjo „TU-Eeden“ tinklininkėms. Šįkart rezultatyviausia buvo U. Lokytė su 9 taškais. Jonavos „Achemos-KKSC“ klubas išvykoje, nors ir pralaimėjo pirmus du setus, 3-2 (13:25, 23:25, 25:16, 27:25, 15:11) įveikė Talino „TTU-Tradehouse“ (Estija) ekipą. 16 taškų nugalėtojoms pelnė Valerija Sobol, po 12 – Raminta Petrauskaitė ir Kamilė Mackelė, 10 – Oksana Rusnačenko. Po sunkios pergalės atsigauti buvo sudėtinga ir kitą dieną jonaviškės 1-3 (20:25, 25:23, 17:25, 19:25) turėjo pripažinti „Tallinna Ulikook“ (Estija) klubo pranašumą. Jonavos ekipai 14 taškų pelnė V. Sobol, 12 – R. Petrauskaitė. Turnyro lentelėje „Prekyba-Parama“ (31 tšk.) pakilo į trečiąją vietą, o „Achema-KKSC“ (27 tšk.) užima ketvirtąją, o „Kaunas-ASU“ (25 tšk.) – penktąją vietas.