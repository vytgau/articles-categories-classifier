Visgi Suomijoje T. Kumeliauskui teko ištverti nemažai smulkesnių ar didesnių traumų, o 2015-ų metų spalį lietuvis pajautė stiprius skausmus apatinėje kūno dalyje ir nuo tada pradėjo sunkią kovą dėl tolimesnės savo karjeros mylimiausioje sporto šakoje. T. Kumeliauskas dar tris mėnesius rungtyniavo vaistų pagalba, tačiau nuo tada jis tapo dažnu operacinių lankytoju. Sunku patikėti, tačiau Suomijos daktarų klaida iš jauno sportininko atėmė net keletą metų ledo ritulio ir jeigu ne Lietuvos rinktinės stratego vokiečio Berndo Haakės pagalba, greičiausiai T. Kumeliauską matytume vilkintį trenerio kostiumą. „Per paskutinius pusantrų metų Suomijoje man atliko tris operacijas“, – savo istoriją pradėjo T. Kumeliauskas. „Tris kartus atlikinėjau reabilitaciją, iš kurių vienai prireikė net pusės metų. Po kiekvienos operacijos daktarai teigė, kad dabar jau viskas bus gerai, tačiau to nebuvo. Aplankiau ne vieną gydytoją, tačiau taip ir nesužinojau tikslios savo problemos priežasties. Jau buvau praradęs viltį, kad galėsiu mėgautis savo mėgstamu sportu, kol nepabendravau su Lietuvos rinktinės strategu Berndu Haake. Jis pasiūlė man vykti į Vokietiją ir pasirodyti vienai iš geriausių šios srities specialisčių visame pasaulyje. Pradžioje į tai žiūrėjau kiek skeptiškai, kadangi buvau aplankęs daugybę daktarų ir buvo be galo sunku emociškai kas kartą pas juos nuėjus vėl nusivilti. Jau buvau pradėjęs eiti trenerio keliu, tačiau B. Haakė ne tik surado gydytoją, tačiau pasirūpino viskuo - nuo pradžios iki galo, todėl atsisakyti paskutinio šanso negalėjau ir 2017 metų rugsėjo viduryje išvykau į Miuncheną. Nenorėčiau gilintis į detales, tačiau Miunchene sužinojau, kad atliekant pirmąją operaciją Suomijoje, buvo padarytos klaidos, dėl kurių problema liko, o kitos dvi operacijos apskritai nebuvo susijusios su mano problema ir buvo atliktos be reikalo. Atlikus operaciją Vokietijoje, vėl galiu žaisti ir už tai esu be galo dėkingas B. Haakei. Šį kartą reabilitacija truko juokingai trumpai - vos dvi savaites. Vokietijos specialistai iškarto po operacijos pasakė, kad tai buvo menka problemėlė ir jeigu būčiau iš karto pas juos atvykęs, tai nebūtų reikėję praleistų tų beveik dviejų sezonų“. Prieš operaciją Vokietijoje T. Kumeliauskas jau buvo pradėjęs eiti trenerio kelią, kai praėjusių metų vasaros pabaigoje buvo to pačio B. Haakės štabe Baltijos iššūkio taurės turnyre Estijoje bei vėliau prisijungė prie Vilniaus „Hockey Punks“ trenerių komandos. Iškentęs dar vieną, tačiau šį kartą jau naudos davusią operaciją, T. Kumeliauskas po septynerių metų pertraukos užsivilko Lietuvos rinktinės aprangą ir padėjo jai kovoti praėjusių metų lapkritį vykusiame Baltijos iššūkio taurės turnyre Klaipėdoje. Po jo lietuvis išvyko į Vokietiją, kur dalyvavo antroje pagal pajėgumą Vokietijos lygoje „DEL2“ žaidžiančios Drezdeno „Eislowen“ komandos peržiūroje. Po keturių sužaistų rungtynių „Eislowen“ komandos treneriams klausimų nebekilo ir jie su T. Kumeliausku pasirašė kontraktą iki sezono pabaigos. „Prie komandos prisijungiau tik įpusėjus sezonui ir tik buvau pradėjęs rungtyniauti po ilgos pertraukos, tai didelių tikslų sau nekėliau“, - pasakojo T.Kumeliauskas. „Pagrindinis tikslas buvo įgauti žaidybinės praktikos, kiek įmanoma susigrąžinti prarastą meistriškumą ir mėgautis ledo rituliu“. „Eislowen“ pateko į „DEL2“ lygos atkrintamąsias, tačiau aštuntfinalio serijoje 0-2 pralaimėjo Heilbrono „Falken“ komandai ir jau kovo viduryje baigė savo sezoną. „Sezono metu buvo ir gerų, ir blogų dalykų. Konkrečiai vieno, nulėmusio tokią sezono pabaigą, įvardinti negalėčiau. Manau, kad vadovybė išanalizuos sezoną ir padarys reikiamas išvadas, kad kiti metai būtų sėkmingesni“, – kalbėjo T. Kumeliauskas. Dabar T. Kumeliausko laukia dar viena patirtis, kurios jis neturėjo jau beveik aštuonerius metus. Paskutinį kartą elektrėnietis Lietuvos rinktinės marškinėlius pasaulio čempionate vilkėjo 2010 metų balandžio mėnesį, kai lietuviai dar žaidė I-ojo diviziono A grupėje. Nors tada Lietuvos rinktinė laimėjo tik prieš serbus, tačiau T.Kumeliauskas buvo rezultatyviausias rinktinės žaidėjas, pelnęs 5 įvarčius ir atlikęs 4 rezultatyvius perdavimus. Iš tos rinktinės be T. Kumeliausko dar liko septyni žaidėjai, kurie yra pakviesti į šių metų pasaulio čempionato Lietuvos rinktinės stovyklą, o Šarūnas Kuliešius, tuo metu taip pat rinktinėje kartu žaidęs su T. Kumeliausku, darbuosis trenerių štabe. Iki stovyklos liko daugiau nei dvi savaitės, todėl tą laiką po traumos atsigavęs ledo ritulininkas skirs fiziniam pasirengimui. „Realiai šį sezoną pradėjau be visiškai jokio fizinio pasirengimo, todėl kol yra šiek tiek laiko, planuoju individualiai jį pagerinti. Taip pat, kiek žinau, B. Haakė žada vesti treniruotes žaidėjams, kurie jau baigė klubinį sezoną, todėl prisijungsiu prie jų“, – sakė T. Kumeliauskas. Pasaulio I-ojo diviziono B grupės turnyras Kaune vyks balandžio 22 – 28 dienomis, o atstovauti Lietuvos rinktinę neatsisakė nei vienas geriausias mūsų šalies ledo ritulininkas.  