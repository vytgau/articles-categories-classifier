„Nuo varžybų Mančesteryje priklausė, ar baigiu karjerą gruodį ar kitais metais. Sportinę formą pasiekiau neblogą. Aišku, iki geriausių rezultatų dar trūksta, bet jaučiuosi kovingai, – DELFI komentavo Ž. Savickas. – „Giants Live“ turnyras man uždegė žalią šviesą kitų metų dviem svarbiausiems startams – „World Strongest Man“ Iš 70-ies „Giants Live“ turnyro dalyvių finale grūmėsi 10. Tarp pastarųjų buvo pasaulio čempionas Eddie Hallas ir Europos pirmenybių nugalėtojas Laurence'as Shahlaei. „Važiuojant galvojau, kad būsiu prizininku, o gerai susiklosčius aplinkybėms, net norėjau laimėti. Pasirengimas klojosi geriau nei tikėjausi, tas tikėjimas pergale augo“, – pasakojo Ž. Savickas. 26-ius metus aukščiausio lygio galiūnų varžybose dalyvaujantis stipruolis prisipažino, kad dar dieną prieš „užuodė“ pergalę: „Jau išvakarėse jutau pergalės kvapą. Net prastai miegojau prieš varžybas, nes laukiau, kad jos prasidėtų kuo greičiau“. Varžybų pradžia itin sėkmingai susiklostė lietuviui – laimėjo rąsto kėlimą ir buvo trečias atkėlimo rungtyje. „Tai buvo rungtys, kur pastaruosius metus nuolat prarasdavau daug taškų. Šįkart taip nenutiko. Tačiau kur daug sportavau – naščiai ir rentinio nešimas – likau septintas. Tai gerokai komplikavo situaciją“, – prisiminė Ž. Savickas, prieš paskutinę rungtį nukritęs į trečią vietą. Anot galiūno, naščių ir rentinio nešimo rungtyse jam koją pakišo lengvesni svoriai ir mėginimas pasisaugoti. „Buvo panašūs visų rezultatai, daugelis tilpo į vieną sekundę. Kadangi esu gavęs traumą nešdamas naščius, tai startuoju atsargiai ir per 20 metrų nespėju pasivyti laiko. Su sunkesniu svoriu mano varžovai nebūtų galėję taip įsibėgėti“, – pasakojo jis. Lietuvos atstovui vienintelė viltis buvo išplėšti pergalę paskutinėje rungtyje sukeliant akmenis. Pagelbėjo tai, kad akmenys atitiko tradicinį Žydrūnui įprastą „lietuvišką“ standartą – nuo 100 iki 180 kg. Per 20 sek. su užduotimi susitvarkęs galiūnas galiausiai triumfavo puse taško įveikęs artimiausią varžovą gruziną Konstantiną Janašiją. „Man tai buvo svarbu, o pergalė – išskirtinė. Iš antros vietos esu pakilęs į pirmąją, iš pirmosios nukritęs į antrąją, bet tokiame lygyje iš trečiosios į pirmą vietą dar nė karto savo karjeroje per 300 varžybų nesu pakilęs. Bus ką prisiminti“, – džiūgavo Ž. Savickas. Lietuvis pasakojo, kad padėjo ir 10 tūkst. žiūrovų palaikymas Mančesteryje. Pirmąjį „Giants Live“ turnyro finalą istorijoje laimėjęs lietuvis ketina startuoti ir „Ultimate“ organizacijos panašiame pasaulio čempionatu vadinamame renginyje ir kitų metų vasarį kovoti dėl pergalės. Iki tol lapkritį jis dar dalyvaus „Giants Live“ kito sezono varžybose Švedijoje ir gruodį – „World Strongest Man“ veteranų varžybose JAV. „Pailsėsiu ir dirbsiu toliau su reabilitacija, nes kairė krūtinės pusė nėra tokia stipri, reikia suvienodinti su dešine. Jei bus maksimalūs krūviai, turi būti balansas, kad netraumuočiau. Reikia atstatyti iki 95 ar 100 proc., kad kitais metais būčiau geros sportinės formos“, – teigė jis. Keturis kartus pasaulio čempionas Ž. Savickas tikino, kad jį varžovai buvo nurašę: „Parodžiau, kad esu „gyvas“, tik reikia sustiprėti ir parodyti rimtus rezultatus“. Anot jo, kiti metai – gražaus atsisveikinimo metai. „Niekada nežinai, kas bus toliau, bet iš aukščiausio lygmens pasitrauksiu. Sportuosiu visą gyvenimą, kažkur dalyvausiu, bet tai jau nebus profesionali karjera“, – sakė galiūnas. 