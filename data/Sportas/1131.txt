Jas net 5:0 (2:0) laimėjo šeimininkai marijampoliečiai. Nugalėtojų gretose po įvartį pelnė Josipas Tadičius (10 min.), Vaidas Slavickas (25), Ovidijus Verbickas (52), Rigino Cicilia (70) ir Algis Jankauskas (82 min. iš 11 metrų baudinio).  „Sūduvai“ tai buvo jau trečiasis Supertaurės finalas. Marijampolės klubo sąskaitoje iki šiol buvo viena iškovota Supertaurė: tą klubas padarė 2009 metais, kai per 11 m baudinių seriją įveikė Panevėžio „Ekraną“. 2007 m. „Sūduva“ nusileido Kauno FBK. Tiek „Sūduvai“, tiek „Stumbrui“ rungtynės dėl Supertaurės – pirmasis oficialus sezono mačas. Įdomu, kad jau po savaitės, vasario 24-ą dieną, „Sūduvos“ ir „Stumbro“ futbolininkai Suvalkijoje susitiks dar kartą – jų tarpusavio dvikova pradės naująjį A lygos sezoną.  Rungtynių eiga: Susitikimo pradžioje marijampoliečiai buvo kur kas aktyvesni ir kamuolys dažniau buvo kauniečių aikštės pusėje. 9 minutę „Sūduva“ išsiveržė į priekį. Po gražios komandinės kombinacijos, 10 minutę Josipas Tadičius pasinaudojo Ovidijaus Verbicko perdavimu ir smūgiu baudos aikštelėje nuginklavo „Stumbro“ vartų sargą Rodrigio Josviaki. Po dešimties minučių įvarčio autorius turėjo dar vieną galimybę. Po Andro Švrljugos perdavimo serbas iš patogios pozicijos smūgiavo galva, bet tiksliai atlikti smūgio jam nepavyko. 24 minutę „Sūduva“ padvigubino pranašumą po gražaus Lietuvos rinktinės žaidėjų dueto išpuolio. Prie baudos aikštelės linijos buvęs Ovidijus Verbickas gražiu perdavimu surado kairiame atakos krašte atsilaisvinusį Vaidą Slavicką, o šis pažeme atliko tikslų šūvį į vartus. Vėliau „Stumbras“ buvo trumpai užspaudęs varžovų vartus ir netgi buvo arti įvarčio, kai Nasro Boucharebas smūgiavo šalia vartų. Visgi pirmasis kėlinys baigėsi rezultatu 2:0. Antrojo kėlinio pradžioje „Sūduva“ varžovams sudavė smūgį, po kurio Mariano Barreto auklėtiniai atsitiesti nesugebėjo. 51 minutę Ovidijus Verbickas smūgiu iš arti įveikė vartininką. „Stumbras“ bandė mesti į rungtynes likusį arsenalą – atlikti net du keitimai vienu metu, bet tai pagyvinti žaidimo jiems nepadėjo. 70 minutę A lygos čempionai dar kartą nubaudė Kauno komandą už spragas gynyboje. Aikštėje pasirodęs Rigino Cicilia ilgai neužtruko produktyviai pasižymėti – puolėjas gražiai permetė kamuolį per vartininką ir pavertė rezultatą dar labiau triuškinamu. „Sūduva“ savo dominavimą vainikavo dar vienu įvarčiu. 81 minutę baudos aikštelėje Aleksandras Živanovičius išprovokavo varžovo pražangą, o teisėjas nedvejodamas skyrė 11 metrų baudinį. Jį realizavo kapitonas Algis Jankauskas. Rungtynės baigėsi rezultatu 5:0.