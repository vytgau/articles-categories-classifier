Bavarai svečiuose 4:1 (2:1) nugalėjo „Augsburg“ ekipą ir savo atotrūkį nuo antroje vietoje esančios Gelzenkircheno „Schalke“ ekipos padidino jau net iki 20 taškų, o iki pirmenybių pabaigos beliko penki turai. Tiesa, mačas Augsburge svečiams prasidėjo ne pagal jų planą, nes jau 18 minutę į „Bayern“ vartus įkrito itin kurioziškas įvartis: po varžovų smūgio kamuolį atmušus vartininkui Svenui Ulreichui šis atsitrenkė į gynėją Niklasą Sulę, jį nokautavo ir suspurdėjo vartų tinkle. Visgi čempionai nesutriko ir dar iki pertraukos persvėrė rezultatą savo naudai – 32 min. pasižymėjo Corentinas Tolisso, o 37 min. Jamesas Rodriguezas. Po pertraukos bavarai pridėjo dar du įvarčius: 62 min. tikslų smūgį atliko Arjenas Robbenas, o 87 min. tašką rungtynėse galva padėjo Sandro Wagneris. 