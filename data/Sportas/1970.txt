D. Biesevičius negaili naudingų patarimų vieninteliam už mūsų šalį startuosiančiam motociklininkui Baliui Bardauskui. Būtent šio motociklininko likimas Dakaro ralyje jaudina tuos, kas ketina sekti ralį, prasidėsiantį jau sausio 6 d. Pagrindinis patarimas Baliui – nepradėti lenktyniauti. „Sportininkas pajaučia, kad yra geros formos, greitai važiuoja ir štai jam užsinori važiuoti dar greičiau, aplenkti dar daugiau varžovų. Būtent tai ir būtų didžiausia klaida, jei Balys nori pasiekti finišą“, – sako D. Biesevičius. Jo teigimu, Dakaro ralyje mechanizmams tenka pačios didžiausios įmanomos apkrovos. „Tai ne tik karštis, šaltis, dulkės. Tai ir aukštikalnės, kuriose ir varikliai dirba visiškai kitaip. Ten jie tiesiog netraukia dėl išretėjusio oro“, – kalbėjo mechanikas. Į 2017 m. ralį D. Biesevičius nusigabeno motorolerį. Su juo mechanikams patogiau susisiekti lenktynininkų stovyklose (bivuakuose). Darius prisiminė, kad Bolivijos aukštikalnėse motorolerio variklis apskritai netraukė. „Motorolerį mes tiesiog užstūmėme į kalną. Aukštikalnėse Baliui bus išties daug išbandymų“, – nė kiek neabejoja D. Biesevičius, kuris kartu su B. Bardausku dalyvavo liūdnai lietuviui motociklininkui pasibaigusiame ralyje 2009 metais. Tuomet B. Bardauskas trečiojo etapo metu susilaužė abi rankas. Po skausmą malšinančių injekcijų ir neįtikėtinos valios pastangų, B. Bardauskui pavyko nuvažiuoti dar tris etapus, bet septintame jis buvo priverstas pasitraukti. „Svarbu, kad Balys nepadarytų tos pačios klaidos ir nelenktyniautų. Vienodas tempas atskiruose etapuose yra svarbiausia, kad technika ir sportininkas atlaikytų“, – rekomenduoja D. Biesevičius. Tausoti motociklą „KTM 450 Rally Replica“ B. Bardauskui pataria ir Juozas Čibaras, puikiai pažįstantis lietuvį. Juozui tai bus jau septintasis Dakaras. Visus tuos kartus bent vienas iš J. Čibaro prižiūrėtų automobilių yra pasiekęs Dakaro ralio finišą. Šiemet Juozas dar kartą talkins pilotui Antanui Juknevičiui, su kuriuo pernai užėmė 21 vietą. Tai istoriškai geriausias ne tik lietuvių, bet ir Baltijos šalių lenktynininkų pasirodymas Dakare. „Bet kuri technika turi savo galimybių ribas, todėl jos nereikėtų laužyti. Jei su protu naudoji techniką, Dakarą atlaikys ir standartinės komplektacijos mašina“, – sako J. Čibaras. Paklaustas, kas lenktynėse sukelia didžiausią stresą, J. Čibaras nė kiek nedvejojęs atsakė: „Kai suskamba palydovinio ryšio telefonas“. „Tada jau žinai, kad kažkas nutiko. Kartais pakanka tik pakonsultuoti telefonu, o kartais tenka leistis ir gelbėti pilotą, – pasakojo J. Čibaras. – Nors pagal taisykles mechanikams negalima padėti lenktynininkams, niekas į tokią pagalbą nekreipia dėmesio, jei sportininkas velkasi uodegoje.“ B. Bardauskas artėjantį ralį dedikuoja nepriklausomos Lietuvos šimtmečiui ir šiemet gimusiam savo sūnui Perkūnui. Ankstesniuose raliuose jis važiavo už savo šeimą, vargstančius Lietuvos pedagogus ir Vytautą Kernagį. Paskutinį kartą Dakaro ralyje Lietuvai motociklininkas (Gintautas Igaris) atstovavo 2013 m., bet tuomet finišo nepasiekė. 40-asis Dakaro ralis vyks 2018 metų sausio 6-20 dienomis Peru, Bolivijoje ir Argentinoje. Iš viso numatyta trylika etapų. Pirmąjį etapą sportininkai pradės iš Limos. Motociklininkų lenktynėse užsiregistravo 167 sportininkai. B. Bardausko palydėtuvės į Dakaro ralį rengiamos 2018 m. sausio 2 d. (4 val. ryto) Vilniaus oro uoste.