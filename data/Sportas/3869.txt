Jaunimo pasaulio čempionu standartinėje klasėje tapo olandas Sjoerdas van Empelenas (23 m.). Jis skrido sklandytuvu „LS 8“, tokiu pat skrido ir J. Vainius, o I. Bitinaitis skrido su vasaros pradžioje įvaldytu išnuomotu sklandytuvu „Discus 2a“. Pasaulio jaunimo sklandymo čempionatas po dviejų savaičių padangių šturmo ir vidinių sportinių kovų baigėsi. Varžytasi dviejose sklandytuvų klasėse – standartinėje ir klubinėje (skrenda su skirtingais sklandytuvais). Šiame čempionate varžosi jaunuoliai iki 25 metų, varžybos vyksta kas dveji metai. Lietuvoje tokio aukšto lygio tarptautinės sklandymo varžybos surengtos jau aštuntą kartą. Kovos vyko saugiai, incidentų neužfiksuota. Standartinėje klasėje lietuviai buvo tarp lyderių nuo pat pradžių Čempionato metu buvo atliktos 8 skrydžių užduotys, lietuviai Ignas ir Joris skrido stabiliai gerai, laimėdami prizines ir net pirmąsias kai kurių pratimų vietas. Dar niekada lietuviams tokio aukšto lygio varžybose neteko laimėti dviejų prizinių vietų. Po paskutinio pratimo ore penktadienio vakare tiek Joris, tiek Ignas buvo pavargę, bet laimingi ir pasidalino su „Aviacijos pasauliu“ savo mintimis. „Mes tarsi pakėlėme sklandymą į naujas aukštumas. Net du medaliai – sidabras ir bronza, to niekada nėra buvę pasaulio ar Europos čempionatuose vienose varžybose. Man – tai paskutinės varžybos pasaulio jaunimo čempionatuose, jau užaugau... Ir tai naujas startas kitoms varžyboms“, – sakė Joris. „Mano tikslas buvo patekti į penketuką, bet pasiekiau geresnį rezultatą. Nesisekė vasaros treniruotėse, buvo įvairių gedimų, ne kartą sprogo sklandytuvo ratukas, bet tai nesukliudė susikoncentruoti varžyboms. Mano didžiausias pasiekimas – tai susikaupimas ir drausmė, sportinis režimas, dar niekada nesu taip anksti kėlęs ir taip anksti gulęs, todėl niekur nereikėjo skubėti, o tai prisidėjo prie pergalių“, – sakė vicečempiono titulą iškovojęs Ignas. Jo patirties kraitis – apie 900 val. praleistų sklandytuvo kabinoje. Abu sportininkai pabrėžė Lietuvos rinktinės kapitono Dariaus Liaugaudo ir trenerio Vlado Motūzos neabejotinai didelį ir svarų indėlį siekiant pergalių. Abu jaunuoliai vienbalsiai tvirtino, kad niekada neturėjo tokių gerų sąlygų siekti savo asmeninių tikslų. Standartinėje klasėje varžėsi 32 sportininkai. Dar vienas Lietuvos rinktinės narys – Ringaudas Kikalas užėmė 28 lentelės vietą, jis skrido su lietuviškos konstrukcijos ilgasparniu „LAK 19“. Klubinėje klasėje geriausiai sekėsi vokiečiams Klubinėje klasėje dėl prizinių vietų varžėsi 38 sportininkai. Pirmajame dešimtuke daugiausiai – vokiečių, jie laimėjo ir du medalius – aukso ir bronzos. Garbės pakyla atrodo taip: pirmoje vietoje vokietis Julianas Klemmas, antroje vietoje – austras Paulas Altrichteris, trečioje vietoje – vokietis Stefanas Langeris. Tarp lietuvių geriausiai pasirodė Martynas Liutkevičius (22 m.), galutinėje čempionato rezultatų lentelėje įsitvirtinęs 13 vietoje. Laurynas Šupinys (20 m.) užėmė 21 vietą, o jauniausias Lietuvos komandos atstovas Jokūbas Motūza (17 m.) 31. Varžybose ne tik kovojama, jaunimas aktyviai leido laisvalaikį, pramogavo. Tomis dienomis, kai skrydžiai dėl blogo oro buvo atšaukti, dalyviai keliavo po Lietuvą, vieną vakarą vyko visų šalių linksmoji vakaronė, angare vyko ir vienas iš Pažaislio muzikos festivalio koncertų. Plačiau apie varžybas, žmones ir sklandytuvus skaitykite artimiausiame „Aviacijos pasaulio“ numeryje, kuris išeis rugpjūčio pabaigoje.