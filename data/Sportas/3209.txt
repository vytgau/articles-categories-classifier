Informuojama, kad teisėsauga jau nustatė ir suėmė įtariamąją. Tiriamojo komiteto Maskvos skyriaus atstovė Julija Ivanova patvirtino šią informaciją ir pažymėjo, kad įtariamoji – buvusio sportininko dukra. „Rusijos Federacijos tyrimų komiteto Maskvos skyriaus pareigūnai iškėlė baudžiamąją bylą vienai sostinės gyventojai, gimusiai 1962 metais“, – pareiškė J. Ivanova ir pridūrė, kad moteriai pateikti kaltinimai nužudymu. Pasak jos, „ta moteris tyrimo nenustatytu metu, bet ne vėliau kaip 2017-ųjų rugsėjo 22-ąją, bute, esančiame gyvenamajame name Otkrytoje plente Maskvoje, ne mažiau kaip du kartus smogė peiliu savo tėvui į krūtinę“. J. Ivanova nurodė, kad 1939-aisiais gimęs vyriškis nuo patirtų sužeidimų mirė įvykio vietoje. „Šiuo metu įtariamajai skirta kardomoji priemonė areštas. Baudžiamosios bylos tyrimas tęsiamas“, – pridūrė ji. V. Tolmačiovas, gimęs 1939 metų rugpjūčio 24 dieną, 7-ame dešimtmetyje buvo CSKA (Centrinio armijos sporto klubo) ledo ritulio komandos ir Sovietų Sąjungos rinktinės vartininkas. Jam žaidžiant 1963–1966 metais CSKA komanda kasmet tapdavo šalies ledo ritulio čempione.