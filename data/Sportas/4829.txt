Nors mačą kur kas aktyviau ir ryžtingiau pradėjo Čilė, paversti įvarčiu savo pranašumo Pietų Amerikos čempionai nesugebėjo. Viskas susiklostė priešingai – 20 min. į priekį išsiveržė Vokietijos rinktinė. Po šiurkščios čiliečių gynėjo Marcelo Diazo klaidos, kamuolį greta baudos aikštelės perėmė Timo Werneris. Jis atliko tikslų perdavimą vienam prieš vartus atsidūrusiam Larsui Stindlui, kuriam neliko nieko kito, kaip pasiųsti jį į tinklą. Ваш браузер не поддерживает iframe. Baigiantis kėliniui Čilė greta savo vartų šiurkščiai suklydo dar kartą, tačiau antrą sykį nubausti Claudio Bravo vokiečiams nepavyko. Po pirmojo kėlinio Vokietija pirmavo minimalia persvara, nors kamuolį kontroliavo tik 37 proc. laiko. Antrajame kėlinyje Čilė ir toliau turėjo teritorinį pranašumą, tačiau pasižymėti „raudoniesiems“ taip ir nepavyko, o Vokietijos kontratakos dažnai buvo dar pavojingesnės nei čiliečių išpuoliai. Artėjant finaliniam švilpukui, aikštėje keletą kartų kilo žaidėjų susistumdymai, kuriuos arbitrui teko raminti geltonomis kortelėmis. Geriausią progą išlyginti rezultatą Čilė turėjo jau per arbitro pridėtą laiką, bet Alexio Sanchezo baudos smūgį atrėmė vokiečių vartininkas Marcas-Andre Ter Stegenas. Ваш браузер не поддерживает iframe. Nors Čilės futbolininkai visą mačą turėjo teritorinę persvarą, nuo pirmųjų minučių spaudė varžovus, Vokietijos žaidimas kontratakomis buvo grėsmingesnis. Tai atsispindi ir statistikoje – vokiečiai dažniau smūgiavo į vartus, daugiau kartų nei varžovai pataikė į vartų plotą.   Įdomus faktas – visi trys rezultatyviausi turnyro futbolininkai atstovavo būtent čempionams vokiečiams. Tai – Leonas Goretzka, Timo Werneris ir pergalingo finalo įvarčio autorius L. Stindlas. Visgi turnyro „Auksinis batelis“ atiteko 21-erių Timo Weneriui, kuris šiame turnyre dar atliko ir 2 rezultatyvius perdavimus. Geriausio turnyro žaidėjo prizas įteiktas 28-erių vokiečių saugui Julianui Draxleriui, geriausiu vartininku išrinktas Čilės vartų sargas C. Bravo, ypač pasižymėjęs pusfinalio rungtynėse, kai atrėmė tris portugalų 11 m baudinius. Iki šiol geriausias vokiečių pasiekimas Konfederacijų taurėje buvo trečioji užimta vieta 2005-aisiais. Čilės rinktinė apskritai buvo turnyro debiutantė. Rezultatas Čilė 0 – 1 Vokietija 20' Larsas Stindlas [0-1] Komandoms tai buvo antroji tarpusavio akistata šiame turnyre – pirmojo etapo A grupės rungtynėse čiliečiai su vokiečiais sužaidė lygiosiomis 1:1. Tąsyk įvartį Čilės komandai pelnė A. Sanchezas, o Vokietijos gretose pasižymėjo L. Stindlas. Šis mačas buvo vienintelis, kurio turnyre nepavyko laimėti Vokietijai. Kitose grupės rungtynėse J. Lowo auklėtiniai 3:2 nugalėjo Australiją ir 3:1 Kamerūną, o pusfinalyje 4:1 sudorojo Meksiką. Čilė savo ruožtu grupėje 2:0 nugalėjo Kamerūną ir 1:1 sužaidė su Australija, o pusfinalyje po baudinių serijos eliminavo Portugaliją. Bronzos medaliai Konfederacijų taurėje atiteko būtent Portugalijai. Sekmadienio pavakarę be Cristiano Ronaldo portugalai per pratęsimą 2:1 palaužė Meksiką. 