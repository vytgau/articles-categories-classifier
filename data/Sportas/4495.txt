Ketvirta, devinta, trylikta – šios pozicijos lengvaatlečiams paprastai būna skaudžiausios, kadangi nuo medalio, vietos aštuntuke ar finale pritrūksta vos vieno aplenkto varžovo. Ketvirtas prieš dvejus metus Europos jaunimo čempionate buvęs disko metikas Domantas Poška Fortūnos neprijaukino ir Lenkijoje. Lietuvis geriausiu trečiu bandymu diską numetė 56,32 m bei nuo aštunto likusio lenko Krystiano Pawelczyko atsiliko vos 0,43 m. „Nesu labai patenkintas, aštuonetui reikėjo 56 metrų ir centimetrais pralošiau. Truputį apmaudu. Galėjau tiek numesti, bet nekontroliuoju savęs. Stengiuosi mesti pilna jėga, bet pasąmonėje išlieka atsargumas, – sakė po traumos tik ką pasveikęs D. Poška. – Jaunimo varžybos nereiškia tiek, kiek suaugusiųjų, visi mano svarbiausi planai ateityje. Gaila, aišku, bet ką padarysi.“ Europos čempiono titulą iškovojo norvegas Svenas Martinas Skagestadas – 61,00 m. Sidabras iškeliavo į Rumuniją – Alinui Alexandru Firfiricai (60,17 m), o bronza atiteko vokiečiui Clemensui Pruferiui (60,08 m). D. Poškos pernai pasiektas asmeninis rekordas lygus 62,47 m. Dar apmaudžiau aštuntukas išsprūdo Jogailei Petrokaitei: šuolininkė į tolį iki paskutinės dalyvės trečio bandymo žengė aštunta, tačiau danė Martha Traore „išmetė“ lietuvę iš laimingos vietos. Geriausiu pirmu bandymu J. Petrokaitė nušoko 6,23 m. Kvalifikacijoje sportininkė pasiekė sezono rekordą – 6,39 m. „Šiandien neradau savęs, reikėjo prasišokinėti. Trečias šuolis buvo geresnis, bet žengiau. Galvojau, kad gausiu tą ketvirtą, penktą, šeštą ir tada rezultatai pagerės, – sakė J. Petrokaitė. – Visų tų rezultatų apie 6,20 m net nenoriu matyti. Man dėl to sezonas buvo toks psichologiškai sunkus, nes šoku tą, ką šokau 17-18 metų. Lyginant su užpernai vykusiu čempionatu žingsnelis žengtas pirmyn, bet norėjosi didesnio – nesigavo.“ Europos iki 23 metų čempione tapo prancūzė Yanis David (6,56 m), pranokusi vokietę Anną Buhler (6,50 m) bei ukrainietę Mariną Bekh (6,48 m). Finale varžėsi 13 sportininkių. Šis Europos iki 23 metų čempionatas Lietuvos rinktinei buvo vienas sėkmingiausių istorijoje: ėjikė Živilė Vaiciukevičiūtė iškovojo bronzą ir net penki lietuviai pateko į savo rungčių finalus.