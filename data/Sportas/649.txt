Dėl titulo kovos aštuoni klubai: „Barcelona“, Turino „Juventus“, Miuncheno „Bayern“, Madrido „Real“, „Liverpool“, „Sevilla“, „Roma“ ir „Manchester City“ klubai. Šiame etape nėra jokių vienos valstybės klubų išimčių, tai reiškė, kad ketvirtfinalyje galėjome išvysti ir „El Clasico“ tarp „Barcelona“ ir „Real“, arba burtai galėjo suvesti į porą ir dvi italų komandas – „Romą“ ir Turino „Juventus“. Tačiau į vieną porą burtai suvedė Jurgeno Kloppo ir Pepo Guardiolos vadovaujamas komandas: „Liverpool“ mes iššūkį „Premier“ tvirtai žengiančiai „Manchester City“ ekipai. Abi komandos neturėjo didelio vargo aštuntfinalyje. Mančesterio klubas svečiuose 4:0 sutriuškino Šveicarijos čempionus „Basel“ futbolininkus, tiesa, namuose jiems nusileido 1:2. „Liverpool“ svečiuose 5:0 sutriuškino „Porto“ klubą, namuose su portugalais išsiskyrė be įvarčių. „Mes tikrai nesame favoritai šiame etape. Bet ketvirtfinalyje daug favoritų ir nėra, gal tik „Bayern“ ir „Barcelona“. Ačiū Dievui, čia futbolas ir niekas nėra nuspręsta iš anksto“, – tarė J. Kloppas. Ketvirtfinalyje išvysime praėjusių metų Čempionų lygos finalo pakartojimą: Turino „Juventus“ susitiks su Madrido „Real“ klubu. Italai turės šansą revanšui už nesėkmę finale, kuriame ispanų klubui nusileido 1:4. „Laukia du intriguojantis mačai, kuriuose mes susitiksime su komanda, laimėjusia Čempionų lygą pastaruosius dvejus metus iš eilės. Mane sužavėjo tai, kaip „Real“ žaidė su PSG. Jie aikštėje yra ramūs ir susikaupę bei darys viską, kad laimėtų šį turnyrą dar kartą“, – teigė „Juventus“ viceprezidentas Pavelas Nedvedas. Po 60-ies metų į Čempionų lygos turnyro ketvirtfinalį patekusi „Sevilla“ mes iššūkį Vokietijoje konkurencijos neturinčiam Miuncheno „Bayern“ klubui. Burtais neturėjo likti nusivylę „Barcelona“ gerbėjai – katalonų klubas susitiks su „Roma“ ekipa. Pirmosios ketvirtfinalio rungtynės bus žaidžiamos balandžio 3-4 dienomis, atsakomieji mačai – po savaitės. Pusfinalio rungtynės bus žaidžiamos balandžio 24/25 ir gegužės 1/2 dienomis, o finalas vyks gegužės 26 dieną Ukrainos sostinėje Kijeve. Ketvirtfinalio poros: „Barcelona“ – „Roma“ „Sevilla“ – Miuncheno „Bayern“ Turino „Juventus“ – Madrido „Real“ „Liverpool“ – „Manchester City“ 