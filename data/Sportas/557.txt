Tarptautinis projektas Vos per pusmetį bendraminčių įkurtas „Be 1“ lengvosios atletikos klubas tapo tarptautiniu. Tiesa, tarptautiniu jį būtų galima vadinti nuo pat įkūrimo pradžios, nes vienas klubo trenerių štabo narių – Anglijos „Truckspeed“ akademijos sprinto treneris James Sketcha, kurį „Be 1“ reguliariai kviečiasi į Lietuvą, siekiant kelti lietuvių meistriškumo lygį. Dabar prie komandos prisijungė ir pirmas sportininkas iš užsienio – vienas talentingiausių Latvijos ilengvaatlečių Aleksandras Kucs (17 m.). Svajoja apie Tokiją Iš vos 24 tūkst. gyventojų turinčio Jekabpilio miestelio kilęs Aleksandras per paskutinius kelerius metus kaip vijurkas įsisuko ne tik į Latvijos, bet ir pasaulio jaunųjų lengvaatlečių elitą. Savo amžiaus grupėje konkurencijos Latvijoje neturintis sprinteris jau spėjo patekti ir į pasaulio čempionatą, kuriame varžėsi su dvejais metais vyresniais sportininkais, ir tapti Latvijos vicečempionu, rungdamasis su suaugusiais. Dabar jaunojo talento galvoje po truputį pradeda kirbėti mintis apie Tokijo olimpiadą ir nauji jo komandos draugai tam visiškai pritaria. „Mes jį tikrai matome 2020 Tokijuje. Tai išskirtinio lygio talentas. Jau būdamas šešiolikos, jis dalyvavo pasaulio U18 čempionate ir liko 19-tas. Tai labai daug ką pasako. O faktas, kad klube turime labai stiprių 400 m. sprinterių, tarp kurių ir Lietuvos rekordininkas Rokas Pacevičius, mus dar labiau motyvuoja. Rokui Lietuvoj nelabai yra su kuo varžytis, dabar turės jauną kolegą, galės vienas kitam lipti ant kulnų“, – mintimis apie naują komandos narį pasidalino fizinio rengimo treneris Paulius Gedikas. Ilgai vilioti nereikėjo Paklausta, ką teko prižadėti ir kokiomis aplinkybėmis pavyko prisivilioti tokį talentingą sportininką, „Be 1“ komanda šypteli. „Tiesa sakant, mes patys jo net neviliojome, jis pats mus susirado. Sportininkai bendrauja tarpusavyje ir kalbos sklinda greitai. Kai pradėjome vykdyti savo veiklą, aplinkiniai iš karto pastebėjo, kad tai darome rimtai ir iš visos širdies, kaip įmanydami stengiamės, kad kiekvienu sportininku būtų kuo geriau pasirūpinta. Tokie dalykai paslaptyje nelieka. Jau dabar turime virš 20 potencialių kandidatų, kurie nori ir yra pajėgūs prisijungti prie klubo, tiesiog deriname galimybes su rėmėjais. Pradžiai turime užsitikrinti finansavimą bent metams į priekį. Nenorime sportininkų priimti, o vėliau suprasti, kad neturime resursų rūpintis“, – bendradarbiavimo detales atskleidė klubo kūrybinė siela, puikiai lengvosios atletikos virtuvę pažįstanti lengvaatletė Eva Misiūnaitė. Ambicingi planai „Labai džiaugiamės, kad prie komandos prisijungia toks pajėgus sportininkas. Jei per pusę metų sugebėjome prisivilioti vieną perspektyviausių latvių, galbūt per ateinančius penkis, prisiviliosime ir jamaikiečių sprinterius“, – juokavo klubo vadovas Andrius Markevičius. „Žinoma, tokios kalbos tik juokų lygyje, bet turime kelis labai ambicingus projektus, mąstome visiškai nestandartiškai. Bet tik nebijodami svajoti galim sukurti kažką išskirtinio. Tikimės, kad apie savo artimiausius planus galėsime neužilgo informuoti visuomenę“, – apie ambicingus ateities planus mįslingai užsiminė A. Markevičius. „Iš ofiso neretai išeiname po 9 valandos vakaro, o susirašinėjimai darbo reikalais kartais trunka iki išnaktų, nes pradžioje, kaip ir visur, kiekvienas dirba už tris. Bet visi labai tikime šia idėja, todėl tas net nevargina, o dar labiau mus užkuria. Siekti kažko, kas iš pirmo žvilgsnio atrodo labai sunku arba net neįmanoma, turi kažkokią mistinę aurą“, – savo mintimis dalinosi neseniai prie „Be 1“ komandos prisijungusi projektų vadovė Monika Zažeckytė.