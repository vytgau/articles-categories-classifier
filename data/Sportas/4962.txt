Po du kartus „Vyčio“ gretose pasižymėjo Mykolas Krasnovskis (5-ą ir 51-ą min.) ir brazilas Leonardo (19-ą ir 90+1 min.), vieną tikslų smūgį atliko Mantas Makutunovičius (23-ią min.), o dar kartą aikštės šeimininkų iš Alytaus legionierius baltarusis Ilja Cyvilko (89-ą min.) siuntė kamuolį į savus vartus. „Dainavos“ gretose pasižymėjo paskutines rungtynes komandoje žaidęs legionierius iš Ukrainos Kirilas Siličius (3-ią) ir du įvarčius pelnęs Linas Savastas (33-ią ir 64-ą min.). Rungtynes alytiškiai pradėjo be į Klaipėdos „Atlantą“ išvykusio vidurio gynėjo Manto Fridriko. Tačiau „Dainavos“ futbolininkams tai nesutrukdė pirmiesiems įsiveržti į priekį, kai jau 3-ią mačo minutę svečių vartininką nuginklavo paskutines rungtynes vilkint „Dainavos“ marškinėlius žaidęs legionierius iš Ukrainos K. Siličius – 1:0. Dainaviečiai pranašumu džiaugėsi neilgai, nes jau po poros minučių rezultatą išlygino „Vyčio“ saugas M. Krasnovskis – 1:1. 19-ą mačo minutę svečių puolėjas iš Brazilijos Leonardo De Freitas Soaresas sėkmingai nuginklavo „Dainavos“ vartų sargą Saulių Geležūną ir išvedė Vilniaus komandą į priekį – 1:2. „Dainavos“ futbolininkų krachas tęsėsi, kai 23-ią minutę buvęs Alytaus ekipos žaidėjas M. Makutunovičius pasinaudojo dainaviečių klaida ir padvigubino vilniečių pranašumą – 1:3. Alytaus miesto stadione susirinkusių žiūrovus kiek pagyvino Dzūkijos futbolo klubo kapitonas L. Savastas. Jis 33-ią minutę sušvelnino rezultatą – 2:3. Po pertraukos vaizdas aikštėje nepasikeitė. Antro kėlinio pradžioje M. Krasnovskis vėl pasinaudojo spraga „Dainavos“ gynyboje ir įmušė ketvirtą įvartį – 2:4. 64-ą minutę alytiškių atakos metu, svečiai neleistinai sužaidė baudos aikštelėje ir užsidirbo 11 metrų baudinį, kurį sėkmingai realizavo ir atsilikimą sumažino L. Savastas – 3:4. Nors Dariaus Gvildžio auklėtiniai visomis išgalėmis bandė pasiekti išlyginamą įvartį, tačiau mačo pabaigoje labiausiai nepasisekė I. Cyvilko, nuo kurio kojos kamuolys įskriejo į savus vartus – 3:5. Paskutinę „vinį“ į S. Geležūno ginamus vartus kalė jau minėtasis „Vyčio“ brazilas Leonardo, dar kartą pasižymėjęs per jau pridėtą teisėjo laiką. Galutinis teisėjo švilpukas užfiksavo skaudžiausią šio sezono „Dainavos“ pralaimėjimą rezultatu – 3:6. „Stumbras“ Vilniuje sutrypė „Prelegentus“ Kitose pirmadienio rungtynėse iš buvusių futbolininkų ir šou pasaulio atstovų sudaryta Vilniaus „Prelegentų“ komanda, rungtyniaujanti šalies veteranų (+35) čempionate, namuose priėmė Kauno „Stumbrą“ iš elito – A lygos – ir patyrė triuškinamą pralaimėjimą 0:8 (0:5). „Prelegentų“ starto sudėtyje žaidė Deividas Šemberas, Mindaugas Ponomoriovas-Ozis, LFF direktorius Nerijus Dunauskas, Raimondas Žutautas, Ervinas Kvitkauskas, Žydrūnas Grudzinskas, Gyrius Kalvaitis, Marius Babravičius ir kiti. Nuo atsarginių žaidėjų suolo vėliau pakilo ir Linas Zareckas-Choras. Kaunietis Donatas Konikas atliko „hat-trick'ą“ ir pelnė tris įvarčius – visus pirmame kėlinyje (8-ą, 24-ą ir 32-ą min.). Du įvarčius įmušė Lukas Artimavičius (17-ą ir 78-ą min.), o po kartą pasižymėjo Vilius Armalas (46-ą min.) ir Kgaogelo Sekgota iš Pietų Afrikos (75-ą min.). Vieną įvartį į savo vartus įsimušė „Prelegentų“ gynėjas G. Kalvaitis (11-ą min.). Po kauniečių smūgių kamuolys po kartą dar pataikė į vilniečių vartų skersinį ir virpstą. Pirmo kėlinio pabaigą kiek aptemdė „Prelegentų“ puolėjo M. Babravičiaus trauma, kurią Lietuvos futbolo rinktinės analitikas patyrė nesėkmingai nusileidęs ant žemės po dvikovos su L. Artimavičiumi.  Rezultatai: Alytaus „Dainava“ (I) 3 - 6 Vilniaus „Vytis“ (I)***; 3' Kiril Silič [1 - 0] 5' Mykolas Krasnovskis [1 - 1] 19' Leonardo [1 - 2] 23' Mantas Makutunovičius [1 - 3] 34' Linas Savastas [2 - 3] 51' Mykolas Krasnovskis [2 - 4] 64' Linas Savastas [3 - 4] (iš 11 metrų baudinio) 89' Ilja Cyvilko [3 - 5] („Dainava“, į savo vartus) 90+1' Leonardo [3 - 6] Vilniaus „Prelegentai“ (V+35) 0 - 8 Kauno „Stumbras“ (A)***. 8' Donatas Konikas [0 - 1] 12' Gyrius Kalvaitis [0 - 2] („Prelegentai“, į savo vartus) 17' Lukas Artimavičius [0 - 3] 24' Donatas Konikas [0 - 4] 32' Donatas Konikas [0 - 5] 46' Vilius Armalas [0 - 6] 75' Kgaogelo Sekgota [0 - 7] 78' Lukas Artimavičius [0 - 8] *** – pateko į kitą etapą Anksčiau LFF taurės turnyro ketvirtfinalio dalyviais tapo: „Jonava“, „Trakai“, Marijampolės „Sūduva“ (visi A lyga), „FK Panevėžys“ (I lyga), Vilniaus „Žalgiris“ (A) ir Vilniaus „Panerys“ (II lyga, Pietų zona). Ketvirtfinalio poros paaiškės po burtų. Jie vyks jau antradienį 13.00 val.