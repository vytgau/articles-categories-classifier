Incidentas įvyko sekmadienį po U-19 lygos rungtynių tarp Kauno „Stumbro-FRK Fenikso“ ir Vilniaus „Žalgirio U19“ komandų (1:9). Pasak akistatos dalyvių, S. Dirda ir „Stumbro“ rezervinės komandos vartininkas Tadas Giraitis smarkiai išsiplūdo iš karto po finalinio švilpuko. Vėliau 44-erių arbitras esą nuėjo į Nacionalinės futbolo akademijos (NFA), kurios aikštėje vyko susitikimas, patalpas, sulaukė 17-mečio vartų sargo ir smogė jam į veidą. Prasidėjo muštynės, susikibę peštukai raičiojosi net pargriuvę ant grindų, kol jų neišskyrė šalia buvę asmenys. Savo paaiškinimą apie įvykį S. Dirda pateikė DELFI portalui, o ketvirtadienį LFTA viešai paskelbė teisėjo laišką. Pateikiame jo tekstą: „Aš, Saulius Dirda, noriu atsiprašyti futbolo bendruomenės, Lietuvos futbolo teisėjų asociacijos prezidento Sergejaus Slivos ir Lietuvos futbolo federacijos prezidento Tomo Danilevičiaus, kurio vardas buvo paminėtas dėl šio įvykio ir kuris sukėlė neigiamą reakciją Lietuvos futbolo pasaulyje. Man labai gėda ir gaila, jog taip atsitiko. Aš tai puikiai suprantu ir manau, jog futbolo teisėjas neturėtų taip elgtis, kaip aš pasielgiau per Lietuvos vaikų ir jaunių U-19 I lygos pirmenybių rungtynes Kaune, spalio 1 dieną. Manau, jog futbolo teisėjas, ar jis būtų ką tik pradėjęs teisėjauti ar sukaupęs didelę patirtį, negali taip elgtis rungtynių metu. Futbolo teisėjas privalo būti pavyzdys kitiems, laikytis garbingo žaidimo ir etikos taisyklių, o aš šią ribą gerokai peržengiau. Pripažįstu tai ir todėl nusprendžiau priimti sprendimą – baigti futbolo teisėjo karjerą. Taip pat norėčiau atsiprašyti savo kolegų teisėjų, nes dėl tokio mano poelgio buvo suterštas futbolo teisėjų vardas. Labai dėl to apgailestauju.“ LFTA prezidento Sergejaus Slivos sprendimu po šio konflikto S. Dirda buvo suspenduotas, atšaukti visi jo turėti teisėjo paskyrimai. Taip pat trečiadienį dieną gautas oficialus S. Dirdos prašymas anuliuoti jo teisėjo licenciją. Šis klausimas bus svarstomas artimiausiame LFTA prezidiumo posėdyje. Kauniečiui šį mėnesį sukaks 45-eri. Būtent iki tokio amžiaus anksčiau būdavo leidžiama teisėjauti tarptautinėse varžybose, bet prieš keletą metų limitas panaikintas.