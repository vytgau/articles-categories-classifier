Į „Jonavą“ iš Azerbaidžano atvykęs 26-erių metų vartų sargas išsaugojo savo vartus „sausus“ pergalingose rungtynėse su Klaipėdos „Atlantu“, o sekmadienį jam teko traukti tris Utenos „Utenio“ įvarčius. T. Simaitis su fkjonava.lt pasidalijo savo įžvalgomis prieš artėjančias rungtynes su Vilniaus „Žalgiriu“, kuriam šiame sezone jonaviškiams nepavyko pasipriešinti. Pirmame susitikime Vilniuje mažumoje likę čempionai pelnė du įvarčius, „Jonavos“ futbolininkai sugebėjo atsakyti vienu ir rungtynės baigėsi vilniečių pergale 2:1 (1:0). Vėliau jau Jonavoje raudonomis kortelėmis ir emocijomis pasibaigusiame susitikime vėl pergale 2:0 (2:0) džiaugėsi dabartinis A lygos lyderis „Žalgiris“. – Žaidei ir Lietuvoje, ir Rumunijoje, paskui dvejus metus praleidai Baku. Papasakok, kaip ten sekėsi ir kodėl vėl grįžai į Lietuvą? – Azerbaidžane praleidau dvejus metus. Pirmas sezonas man ir visai Gendžės „Kapaz“ komandai buvo puikus. Sužaidžiau visose rungtynėse, pasiekėme neblogų rezultatų ir patekome į Europos lygos atranką. To iš mūsų niekas nesitikėjo ir su kaupu išpildėme savo tikslus. Man sezonas buvo geras. Gerai atrodė ir visa komanda, buvome labai patenkinti. Antras sezonas buvo prastesnis, nes suprastėjo infrastruktūra, klubo finansinės galimybės, nors nežinau priežasčių, dėl ko taip atsitiko. Šiuo metu visas Azerbaidžano futbolas yra šiek tiek nusilpęs dėl finansinių priežasčių. Ten šiuo metu žaidžia 8 komandos, joms nereikia daug legionierių. Nusprendėme draugiškai išsiskirti. Savo buvusiam klubui linkiu tik sėkmės. Taigi, ieškojausi klubo, daugiausia užsienyje, ir sulaukiau trenerio Mindaugo Čepo pasiūlymo. Atvykau, pasižiūrėjau ir nusprendžiau likti čia iki sezono pabaigos. – Tikriausiai gimtinės ilgesys taip pat paskatino pasirinkti „Jonavos“ pasiūlymą? – Gimtinė yra gimtinė. Čia daug maloniau žaisti, čia turi daug draugų, čia daug maloniau praleisti savo karjerą negu klajojant po svetimas valstybes. Azerbaidžanas – visiškai kitokia šalis, visai kitas mentalitetas. Gyvenau Baku, man ten patiko ir buvo įdomu pagyventi, bet vietos mentalitetas visiškai skiriasi nuo europiečių. Aš tai priėmiau kaip vertingą gyvenimišką patirtį, bet likti ilgesniam gyvenimui ten man nebuvo patraukli vieta. – „Jonavos“ vartus gynei du kartus. Ar džiaugiesi suteiktu pasitikėjimu? – Buvo labai malonu grįžti pergalingai po pertraukos į Lietuvos čempionatą, ypatingai mano gimtajame mieste Klaipėdoje. Buvo smagu nepraleisti įvarčių ir iškovoti pergalę prieš „Atlantą“. Jonavoje su Utenos „Uteniu“ – apmaudus pralaimėjimas. Praleisti trys įvarčiai, o tai nėra smagu nė vienam vartininkui. Dėl to apmaudu, bet reikia žiūrėti į priekį ir kovoti dėl taškų likusiose rungtynėse. – Povilas Valinčius taip pat demonstruoja gerą formą. Konkurencija tikriausiai verčia abu pasitempti? – Konkurencija, manau, visada yra gerai. Kai šalia turi gerą kolegą, negali atsipalaiduoti nė vieną akimirką tiek rungtynėse, tiek treniruotėse. Tai tobulėjimo prasme tai yra labai gerai. Mes, manau, sudarome vieną iš stipriausių duetų Lietuvos futbole. – A lygos tvarkaraštis šiuo metu labai įtemptas. Laukia čempionas „Žalgiris“. Ar pavyks tinkamai pasiruošti? – Tvarkaraštis nėra dėkingas, bet jis lygiai toks pats ir kitoms komandoms. Jis yra toks, koks yra. Turime daug žaidėjų, todėl negalime skųstis ir privalome ruoštis. Turime žaidėjų, kurie visiškai gali pakeisti kitus, tad ruošiamės kovoti su „Žalgiriu“. Su juo rungtynės visada būna įdomios ir principinės, nes žaidžiant su čempionu visada yra dviguba motyvacija. Taigi, laukia įdomi kova. – Pačiam šį sezoną dar neteko žaisti su „Žalgiriu“. Kuo ypatingi tokie susitikimai? – Darėme vaizdo analizes ir galiu akcentuoti, kad mes neturime ko bijoti. Tai nėra superkomada, kurios negalima įveikti ir iškovoti taškų. Turime eiti drąsiai ir tikrai jie yra įveikiami. Visa komanda tai žino, todėl niekas galvų nenuleidžia. Pralaimėti „Uteniui“ yra apmaudžiau nei tam pačiam „Žalgiriui“ ar Marijampolės „Sūduvai“. Uteniškiai yra tiesioginiai mūsų konkurentai ir tai yra komanda, kurią tu turi įveikti. Su lyderiais iš dalies žaisti yra lengviau, nes nėra tokio didelio spaudimo kaip su kitomis komandomis. Vilniaus „Žalgirio“ ir „Jonavos“ XXII turo rungtynės Lietuvos futbolo federacijos (LFF) stadione rugpjūčio 16 d. prasidės 20.00 val.