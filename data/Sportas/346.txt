„Biathlon Mania“ žaidimas turi per tris milijonus registruotų žaidėjų, sparčiai auga bei yra prieinamas daugiau nei 30-ia pasaulio kalbų. Kuriant savo biatlonininko profilį galima išbandyti visų tipų treniruotes, varžybas, kurti klubus bei įvairią infrastruktūrą, kuri padėtų suprasti sporto šakos principą“, – paaiškino žaidimo idėjos autorius, buvęs Slovakijos biatlonininkas Dušanas Šimočka. Turino ir Vankuverio olimpinių žaidynių dalyvis džiaugėsi, kad interaktyvi pramoga kuriama padedant tiek esamiems, tiek karjerą baigusiems biatlonininkams. Savo profilius žaidime turi olimpiniai ir pasaulio čempionai, prizininkai švedai Ana Carin Olofsson Zidek, Carlas Johanas Bergmanas, rusė Jekaterina Jurlova-Percht, austras Simonas Ederis, italai Dorothea Wierer, Lukasas Hoferis, Dominikas Windishas ir kitos biatlono žvaigždės. Iš lietuvių žaidimo herojais tapo Diana Rasimovičiūtė, Natalija Kočergina, Gabrielė Leščinskaitė, Tomas Kaukėnas, Karolis Dombrovskis bei Rokas Suslavičius, o šiuo metu kuriamas ir Vytauto Strolios profilis. „Žinoma, kad malonu ir džiugu. Visada malonu prisidėti prie visko, kas populiarina biatloną. Visi – sportininkai ir aistruoliai – esame biatlono fanai, mes iš vidaus, o kiti mus stebėdami“, – džiaugėsi D. Rasimovičiūtė. Biatlonininkė nėra kompiuterinių žaidimų fanė, tuo tarpu Pjongčango olimpiadoje įspūdingai pasirodęs Tomas Kaukėnas išbandė šią interaktyvią pramogą. „Smagu, kad mus pripažįsta ir sutiko įtraukti į žaidimą. Manau, kad atsiras daugiau aistruolių, kurie sirgs už lietuvius, pamatys, kad yra tokie sportininkai, – sakė T. Kaukėnas. – Esu bandęs žaisti, kai tik šis žaidimas atsirado internete, tačiau tikrovėje biatlonas man labiau patinka nei internete (juokiasi).“ Didžiausiose pasaulio žiniasklaidos priemonėse, tokiose kaip „Eurosport“ televizija, reklamuojamo žaidimo kūrėjai tikisi, kad būtent T. Kaukėno pasirodymų įkvėpti lietuviai susidomės ir kompiuterine pramoga. „Kaip buvęs biatlonininkas pažįstu daugelį Lietuvos atletų asmeniškai. Praėjusiose žaidynėse jie pasirodė puikiai, ypač Tomas Kaukėnas su savo 17-a bei 13-a vietomis! Tikiuosi, kad tai taps nauja Lietuvos biatlono eros pradžia“, – vylėsi D. Šimočka. Išbandyti nemokamą žaidimą galima www.biathlonmania.com/g10625 bei socialiniame tinklapyje „Facebook“ – www.facebook.com/BiathlonMania/.