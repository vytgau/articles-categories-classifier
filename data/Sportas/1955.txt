Geriausiu 2017 metų Lietuvos rankininku antrus metus iš eilės išrinktas Čempionų lygoje rungtyniaujantis A. Malašinskas. Tiesa, internetiniame balsavime A. Malašinskas liko antras, į priekį praleisdamas Valdą Drabavičių, tačiau ekspertų balsai situaciją pakeitė kardinaliai. Ekspertai V. Drabavičiui skyrė tik ketvirtąją vietą ir bendroje įskaitoje jie kartu su Jonu Truchanovičiumi dalinasi 2-3 vietas. A. Malašinskas 2017 metais su Lietuvos rinktinės aprangą į aikštę išbėgo net devyneriose rungtynėse ir viso pelnė net 62 įvarčius. Įsimintiniausios jo rungtynes šiais metais buvo Belgijoje, kuomet į varžovų vartus kamuolį pasiuntė net 13 kartų ir taip ženkliai prisidėjo prie svarbios rinktinės pergalės. Moterų balsavime intrigos buvo dar daugiau ir viską nulėmė vos minimali balsų persvara. Didžiąją dalį laiko internetiniame balsavime tarp B. Ivanauskaitės ir Laimos Bernatavičiūtės buvo kelių balsų persvara, tačiau finišo tiesiojoje L. Bernatavičiūtė atitrūko ir šį balsavimą laimėjo. Vis tik, kaip ir praėjusiais taip ir šiais metais Laimai to nepakako. Nors ekspertų balsai pasiskirstė taipogi labai tolygiai, tačiau jie Laimai skyrė trečią vietą, o 1-2 vietas dalinosi po lygiai balsų surinkusios Brigita Ivanauskaitė ir Marija Gedroit. Susumavus visus rezultatus Brigita Ivanauskaitė puse taško aplenkė į Lietuvos čempionato viršūnę Garliavos ekipą atvedusią L. Bernatavičiūtė, o trečia liko nuo L. Bernatavičiūtės taipogi vos puse taško atsilikusi Vokietijoje rungtyniaujanti M. Gedroit. B. Ivanauskaitė geriausia šalies rankininke išrenkama jau antrą kartą. Tokį pat apdovanojimą ji buvo gavusi 2015 metais, pernai geriausia buvo išrinkta Diana Šatkauskaitė, kuri šiais metais liko ketvirta. Be tradicinių geriausio rankininko bei rankininkės rinkimų, šiemet papildomai buvo renkama geriausia metų komanda bei gražiausias epizodas. Metų komandos rinkimuose intrigos nebūta – tiek ekspertų, tiek internetiniame balsavime dominavo puikiai šiais metais atrodžiusi Lietuvos vyrų rinktinė. Antrąją vietą užėmė Klaipėdoje rungtyniavusi Lietuvos merginų (iki 17 metų) komanda, trečios liko Lietuvos moterys. Gražiausiu epizodu išrinktas Aideno Malašinsko bei Valdo Drabavičiaus derinys „žemė-oras“.  Geriausiems metų rankininkams LRF partneris „Hummel“ įteiks 200 eurų čekius. Viso internetiniame balsavime šiais metais savo nuomonę išreiškė netoli 800 rankinio mylėtojų.