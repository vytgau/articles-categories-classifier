Lietuvos rinktinę sudarys 23 sportininkai, 11 iš jų varžysis jaunimo (iki 20 metų) grupėse. Sprinto varžybos vyks Vilniaus Senamiestyje, ilga distancija – Verkių regioniniame parke, vidutinė –raižytame Antakalnio mikrorajono Sapieginės miške, bendro starto lenktynės ir estafetės – Salotės, Griovių ir Pasakų parko miškuose. Čempionate dalyvaus 248 kalnų dviratininkai iš 26 šalių. Praėjusių metų rudenį Kaune buvo surengtas finalinis pasaulio taurės etapas, tad organizatoriams tai buvo gera generalinė repeticija prieš surengiant pasaulio pirmenybes Lietuvos sostinėje. Šių metų rugpjūčio mėnesio pradžioje Lietuvos rinktinė grįžo iš Europos čempionato Prancūzijos, kur pasiekė puikių rezultatų. Po devynerių metų pertraukos Lietuvos moterų komanda, kurią sudarė Gabrielė Andrašiūnienė, Karolina Mickevičiūtė-Juodišienė ir Algirda Zaliauskaitė, tapo Europos vicečempionėmis. Jaunimo merginų trijulė – Viktorija Michnovič, Eglė Rubaževičiūtė ir Austėja Kalvaitytė – iškovojo bronzos medalius. Pasaulio čempionate Vilniuje Lietuvai atstovaus Jonas Maišelis, Regimantas Kavaliauskas, Donatas Mickus, Petras Andrašiūnas, Julius Juodišius, Šarūnas Dmukauskas, Vilius Stankevičius, A. Zaliauskaitė, G. Andrašiūnienė, K. Mickevičiūtė-Juodišienė, Patricija Babrauskaitė ir Asta Šimkonienė. Pasaulio jaunimo čempionate startuos Nojus Kalvaitis, Ignas Ambrazas, Ąžuolas Macijauskas, Martynas Jurgaitis, Kasparas Šulčys, Dovydas Šinkevičius, V. Michnovič, A. Kalvaitytė, E. Rubaževičiūtė, Karolina Špukaitė, Justė Umbrasaitė.  Iškilminga pasaulio čempionato atidarymo ceremonija sekmadienį vyks 16.30 val. Vilniaus Rotušės aikštėje. Kovą dėl medalių sportininkai pradės jau rugpjūčio 21 dieną. Pirmąją varžybų dieną orientacininkų laukia vidutinės trasos varžybos po ypač raižytą Sapieginės kalnų masyvą. Varžybų centras bus įsikūręs šalia Vilniaus universiteto bibliotekos Mokslinės komunikacijos ir informacijos centro (Saulėtekio g. 7). Pirmieji dalyviai startuos 9.30 val., o varžybų nugalėtojai bus apdovanoti 15.30 val. Rugpjūčio 22 dieną čempionatas tęsis bendro starto lenktynėmis raižytame miško masyve netoli Pilaitės mikrorajono – Salotės ir Pasakų parko miškuose. Renginio centras bus įrengtas šalia Salotės ežero paplūdimio. Varžybos prasidės 9.30 val., o apdovanojimų ceremonija finišo arenoje vyks 15.30 val. Rugpjūčio 23 dieną čempionatas ten pat tęsis estafetės rungtimi, kur realizuoti vietą ant apdovanojimų pakylos itin didelius šansus turi ir Lietuvos komandos. Praėjusiais metais pasaulio pirmenybėse Portugalijoje Lietuvos jaunimo merginų komanda – V. Michnovič, P. Babrauskaitė ir E. Rubaževičiūtė – iškovojo bronzos medalius. Varžybų pradžia bus 9.30 val., o čempionai ceremonijoje bus pagerbti finišo arenoje 15.30 val. Pati sudėtingiausia, ilgoji distancija, rugpjūčio 25 dieną drieksis aplink Žaliuosius ežerus, Verkių regioniniame parke. Siekiant iškovoti vietą starto sąraše į daugiausiai ištvermės reikalaujančią distanciją, reikia įveikti atrankos barjerą. Bus atsižvelgiama į praėjusių metų pirmenybių rezultatus, tarptautinį reitingą bei būsimus pasirodymus pasaulio čempionate Vilniuje – iš viso yra 60 starto vietų ilgoje distancijoje. Paskutinę varžybų, rugpjūčio 26-ąją, vyks sprinto varžybos. Varžybų centre, kuris bus Vilniaus Katedroje, ant scenos bus pastatytas didelis ekranas – žiūrovai galės stebėti tiesiogines vaizdo transliacijas iš miško ir stipriausiųjų sportininkų kovas dėl čempionų titulo sprinto distancijoje.