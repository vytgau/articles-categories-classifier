Lietuvos sportininkai šios rungties finale užėmė dvi aukščiausias vietas: M. Bilius iškovojo aukso medalį, o D. Dundzys pelnė sidabro apdovanojimą. Abu lengvaatlečiai į Lietuvą parsiveš po du medalius. Sekmadienį M. Bilius laimėjo aukso apdovanojimą disko metimo finale, kuriame D. Dundzys pelnė sidabro medalį. M. Bilius geriausią rezultatą pasiekė penkuoju bandymu – rutulys nuskriejo 14 m 70 cm. D. Dundziui sėkmingiausias buvo trečiasis mėginimas – 12 m 36 cm, o paskutiniai trys alytiškio bandymai buvo neįskaityti. Trečias rikiuotėje liko ir bronza pasipuošė kroatas Albinas Vidovičius. „Šiandien sektoriuje tikrai nepademonstravau visko, ką galiu. Bet toks nenuspėjamas yra sportas – čia nutinka visko. Pasirengimas žaidynėms šiemet nebuvo sklandus, nes Lietuvos parolimpinio komiteto prezidento pareigos reikalauja daug dėmesio ir sportui laiko lieka mažiau. Vis dėlto svarbiausia, kad aukso medalis keliauja į Lietuvą, ir tai man teikia be galo daug džiaugsmo. O džiaugsmas šįkart dvigubas, nes rutulio stūmime turime du medalius – auksą ir sidabrą. Donatas šaunuolis. Neapsakomai džiaugiuosi jo rezultatu“, – iškart po triumfo Portugalijoje sakė M. Bilius. M. Bilius ir D. Dundzys medaliais rutulio stūmimo rungtyje šį sezoną nudžiugino ir Londone vykusiame pasaulio neįgaliųjų lengvosios atletikos čempionate. M. Bilius Londone tapo čempionu, o pirmą kartą planetos pirmenybių prizininku tapęs D. Dundzys iškovojo bronzą. Paskutinę IWAS pasaulio žaidynių dieną Portugalijoje nudžiugino Ramūnas Verbavičius, kuris iškovojo sidabrą disko metimo rungtyje – 28 m 59 cm. Kitas Lietuvos lengvaatletis Kęstutis Skučas buvo antras vežimėlių 100 metrų lenktynėse, kur distanciją įveikė per 19,93 sek. Antrą vietą 100 metrų bėgimo rungtyje užėmė Ramunė Adomaitienė. Klaipėdietė nuotolį įveikė per 15,49 sek. Lietuvai IWAS pasaulio žaidynėse atstovavo šeši sportininkai, kurie iš viso iškovojo net 14 apdovanojimų. Ramunė Adomaitienė, Mindaugas Bilius, Donatas Dundzys, Kęstutis Skučas, Danas Sodaitis ir Ramūnas Verbavičius į Vilnių grįš trečiadienį 23.30 val. skrydžiu iš Frankfurto.