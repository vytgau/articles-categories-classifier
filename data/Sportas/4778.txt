Trečią kartą „Tour de France“ lenktynėse dalyvaujantis 25-erių metų A. Demare'as šiose varžybose šventė pirmą pergalę. Jis 207,5 km nuvažiavo per 4 val. 53 min. 54 sek. (vid. greitis – 42,361 km/h). Antras finišavo pasaulio ir Europos čempionas slovakas Peteris Saganas („Bora Hansgrohe“), tačiau vėliau už dviratininkų griūties sukėlimą netoli finišo jis buvo pašalintas iš varžybų. Antras klasifikuotas norvegas Alexanderis Kristoffas („Katiuša – Alpecin“), o trečias – vokietis Andre Greipelis („Lotto Soudal“). I. Konovalovui, kuris savo darbą baigė iki finišo likus apie 1,5 km, atiteko 135-oji vieta. „Nerealu. Nuotaika – pati geriausia. Sulaukiau labai daug sveikinimų žinučių. Toks jausmas, kad aš laimėjau etapą, o ne A. Demare'as. Smagu, kad prisidėjau prie pirmos jo pergalės „Tour de France“ lenktynėse. Ir dar jis taškų klasifikacijoje pakilo į pirmą vietą bei užsivilko žalius marškinėlius. Visa komanda darbą atliko puikiai, – sakė I. Konovalovas. – Pasigavau kažkokį virusą – išbėrė rankas ir kojas, kamuoja skausmas, bet, kai labiausiai reikėjo, susikaupiau ir padėjau, kiek galėjau. Pergalė – mūsų!“ Lyderiu išliko britas Geraintas Thomas („Sky“). Aukščiausią vietą iš FDJ komandos bendroje įskaitoje užima A. Demare'as (+33 sek.). Jis iš 17-os pozicijos pakilo į devintą. I. Konovalovas (+5.07) klasifikuotas 140-as. Iš 198-ių startavusių dviratininkų lenktynes tęsia 194. Lenktynės, kurias sudaro 21-as etapas, baigsis liepos 23 dieną Paryžiuje. 31-erių metų I. Konovalovas „Tour de France“ lenktynėse dalyvauja antrą kartą. Pirmąsyk jis šiose varžybose jėgas išbandė 2010-ais metais.