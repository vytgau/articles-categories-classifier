Jau trečią kartą iš eilės sporto žurnalistų badmintono turnyro čempionu tapo Maksimas Vojevodinas. „Viasat Sport Baltic“ komentatorius turnyre iškovojo visas aštuonias pergales ir įtikinamai apgynė čempiono titulą. Atkakliausios kovos čempiono laukė su turnyro prizininkais tapusiais varžovais. Lemiamoje kovoje dėl pirmos vietos, M. Vojevodinas vicečempionu tapusį radijo stoties „M-1“ sporto žurnalistą Rimą Mauricą įveikė 21:10, o trečią vietą užėmusį LSŽF prezidentą Tautvydą Vencevičių nugalėjo rezultatu 21:11. Kovoje dėl bronzos R. Mauricas iškovojo pergalę 21:12. Ketvirtą vietą užėmė DELFI sporto žurnalistas Aurimas Kuckailis, toliau išsirikiavo LSŽF prezidiumo nariai Andrius Čerškus ir Rytis Sabas. „Sporto žurnalistai ir patys noriai išbando įvairias sporto šakas ir kasmet organizuojame daugybės sporto šakų varžybas. Sporto žurnalistai varžėsi ne tik krepšinio ar futbolo aikštėse, bet ir kalnų slidinėjimo, šaudymo, stalo teniso, golfo, šiuolaikinės penkiakovės, paplūdimio tinklinio ir paplūdimio futbolo varžybose“, – sako LSŽF prezidentas T. Vencevičius. Badmintono turnyro čempionui atiteko nugalėtojo taurė, prizininkams medaliai, o visiems turnyro dalyviams įteiktos „SEB arenos“ dovanos.