Vasilijus Lendelis pasipuošė dviem aukso, Simona Krupeckaitė – vienu aukso ir vienu sidabro, Miglę Marozaitė dviem sidabro, o Svajūnas Jonauskas – dviem bronzos medaliais. V. Lendelis sprinto rungties (16 dalyvių) finale 2-0 įveikė kanadietį Stephan Ritter, o S. Jonauskas kovoje dėl bronzos taip pat 2-0 nugalėjo olandą Sam Ligtlee. Ketvirtfinalyje Vasilijus įveikė belgą Ayrton de Pauw, o Svajūnas – ispaną Juan Peralta. Pusfinalyje Lietuvos dviratininkai lenktyniavo tarpusavyje. Pergalę 2-1 iškovojo Vasilijus. Atrankoje V. Lendelis (10,085 sek.) buvo antras, o S. Jonauskas (10,187 sek.) – trečias. V. Lendelis laimėjo keirino (16 dalyvių) finalą. Antras finišavo S. Ligtlee, o trečias – S. Jonauskas. Pirmajame atrankos važiavime V. Lendelis buvo trečias, o trečiajame važiavime S. Jonauskas finišavo pirmas. Po to V. Lendelis laimėjo pirmąjį paguodos važiavimą ir pateko į pusfinalį. Jo pirmajame važiavime Vasilijus finišavo pirmas, o antrajame važiavime Svajūnas buvo trečias. Moterų sprinto (8 dalyvės) finale S. Krupeckaitė 2-0 įveikė M. Marozaitę. Trečią vietą užėmė 2015 metų Europos sprinto čempionė ir pasaulio vicečempionė olandė Elis Ligtlee. Ketvirtfinalyje S. Krupeckaitė nugalėjo kanadietę Tegan Cochrane, o M. Marozaitė – italę Gloria Manzoni. Pusfinalyje Simona 2-0 įveikė E. Ligtlee, o Miglė taip pat 2-0 – belgę Nicky Degrendele. Atrankoje M. Marozaitė (11,003 sek.) buvo pirma, o S. Krupeckaitė (11,038 sek.) – antra. Moterų keirino finalą laimėjo N. Degrendele. S. Krupeckaitė finišavo antra, o Rio de Žaneiro olimpinių žaidynių čempionė ir dukart Europos čempionė E. Ligtlee – trečia. M. Marozaitė užėmė šeštą vietą. Pirmajame pusfinalio važiavime M. Marozaitė buvo antra, o antrajame važiavime S. Krupeckaitė finišavo pirma. Moterų 500 m pavienio starto lenktynėse (6 dalyvės) M. Marozaitė (35,003 sek.) pelnė sidabro medalį. Auksą iškovojo E. Ligtlee (34,89 sek.), o bronzą – kanadietė Amelia Walsh (35,715 sek.). Vyrų 1 km pavienio starto lenktynėse (15 dalyvių) nugalėjo britas Daniel Bigham (1.02,466). V. Lendel (1.04,755) užėmė aštuntą, o S. Jonauskas (1.05,158) – devintą vietas. Moterų skrečo rungtyje (10 km, 40 ratų) Kristina Kazlauskaitė tarp 26 dalyvių buvo 14-a. Nugalėjo 2015 metų pasaulio čempionė olandė Kirsten Wild. Jaunimo (iki 23 metų) merginų grupinėse lenktynėse dėl taškų (20 km, 80 ratų, 15 dalyvių) K. Kazlauskaitė buvo devinta, o skrečo rungtyje (10 km, 40 ratų, 16 dalyvių) – 12-a. Kristina moterų daugiakovės (omniumo) nebaigė.