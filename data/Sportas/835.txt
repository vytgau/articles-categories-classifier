Aukštesnę vietą čempionate užėmusi „Baltija“ sezono pabaigoje dėl finansinių problemų ėmė buksuoti ir suteikė šansą jaunai „Geležinio vilko“ komandai. Vilniaus klubas puikiai išnaudojo pirmąją galimybę. Varžovus pagal metimus 37 – 19 pranokę vilniečiai Dominyko Bisturio (11:32, dauguma) ir Edvino Boroškos (15:46) įvarčiais pabėgo į priekį pirmajame kėlinyje. Antrojo pradžioje E. Boroška (22:52, dauguma) dar kartą nubaudė varžovus už pražangą, o „Baltijos“ veteranas Igoris Kuzminovas sugebėjo atsakyti įvarčiu mažumoje (25:39, mažuma). Tačiau „Geležinis vilkas“ toliau sumaniai žaidė ir Dmitrijus Rabčukas (30:20 dauguma, 33:07 dauguma) du kartus išnaudojo klaipėdiečių pražangas. „Geležinis vilkas“ serijoje iki 2 pergalių pirmauja 1:0. Antrasis susitikimas įvyks sekmadienį 11.20 val. Elektrėnuose. Sekmadienį 15.15 val. Vilniaus pramogų arenoje startuoja antrasis ketvirtfinalis, kuriame Vilniaus „Hockey Punks“ (3) kausis su Rokiškio „Rokiškiu“ (6).  