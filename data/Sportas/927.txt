Moterų varžybose didesnių staigmenų neįvyko, visų svorio kategorijų varžybas laimėjo favoritės, netikėtumais galima pavadinti tik dviejų klaipėdiečių užimtas antrąsias vietas. Taip Laura Pikturnaitė („Shodan“) tapo svorio kategorijos iki 70 kg vicečempione, o Rima Lisinskaitė („Okinava“) pasipuošė svorio kategorijos per 70 kg sidabro medaliu. Vyrų varžybose su didžiausiu nekantrumu laukta svorio kategorijos iki 85 kg kovų. Jose dėl apdovanojimų vieno rato sistema kovojo trys gerai žinomi kovotojai – 3 pastarųjų metų Europos čempionas Valdemaras Gudauskas (Vilniaus „Shin“), Europos ir pasaulio čempionatų prizininkas Vytautas Cėpla (Vilniaus „Saulės ženklas“) ir įvairių tarptautinių turnyrų prizininkas Justinas Kvietka (Kauno „Rifas“). Deja, ant tatamio neišvydome susirgusio Kęstučio Radvilos, o dar didesnę intrigą galėjęs sukelti Juras Sokolovas startavo aukštesnėje kategorijoje. Pirmosiose kovose V. Gudauskas ir V. Cėpla ne be vargo įrodė savo pranašumą prieš J. Kvietką, o lemiama kova dėl čempiono titulo vyko neįtikėtinai lygiai. Net ir po paskutinio papildomo pratęsimo, kai teisėjai jau privalėjo vieną ar kitą sportininką skelbti nugalėtoju, į viršų pakilo po dvi baltas ir raudonas vėliavėles. Tad vsų žiūrovų akys nukrypo į pagrindinį kovos teisėją, kuris lemiamą balsą atidavė V. Cėplai. „Smagu, kad pavyko laimėti. Abi kovos buvo labai sunkios, nes visi esame vienodo pajėgumo, - po pergalės sakė naujasis Lietuvos čempionas. – Kovos buvo ilgos su pratęsimais, abi – lyg finalai. Specialiai kovai su V. Gudausku nesirengiau, tiesiog po KWU pasaulio čempionato, kuris vyko gruodžio mėnesį, stengiausi neprarasti sportinės formos, judėti pirmyn, neapsileidau ir tai padėjo. Valdas – labai stiprus priešininkas, bet aš gal labiau norėjau už praeitus metus atsilyginti, kibau į atlapus ir tai pasiteisino.“ Tokios absoliučiai lygios kovos įvyksta ne itin dažnai, tačiau V. Cėplai tai nėra naujiena. „Kažkada su Orestu Procu lygiai taip pat kovodavome iki paskutiniųjų. Prieidavome iki sulaužytų lentelių kiekio, svorių skirtumo kol kuris nors pralaimėdavo. Vienodo lygio sportininkams pasitaiko tokios ilgos lygios kovos, bet po to Europos čempionatuose būna lengviau“, – sakė čempionas. Įspūdingų kovų Vilniuje buvo gerokai daugiau. Abu svorio kategorijos iki 65 kg pusfinaliai baigėsi anksčiau laiko, tačiau jų baigtis buvo absoliučiai skirtinga. Pirmajame pusfinalyje Mantas Chrapačas (Kauno „Osu“) puikiu smūgiu keliu į galvą įveikė Martyną Augą (Kauno „Rifas“). Antrajame pusfinalyje susitiko kur kas daugiau patirties sukaupęs M. Augos brolis Romualdas ir Vilius Lipnickas („Shodan“). Manyta, kad R. Auga įveiks jaunesnį varžovą ir finale turės galimybę atsilyginti už brolį. Vis dėlto įvykiai pasisuko netikėta linkme. Vienam epizode V. Lipnickas atliko tikslų smūgį varžovui į krūtinę ir tikriausiai būtų laimėjęs kovą, bet nesusilaikė ir iš karto po tikslaus smūgio, tęsdamas seriją smogė dar kartą. Smūgis ranka teko jau besitraukiančiam ir po pirmojo smūgio kiek sukniubusiam R. Augai į galvą. Kaunietis buvo nokautuotas ir nuo tatamio išgabentas neštuvais. Teisėjai netrukus paskelbė savo verdiktą: V. Lipnickui už tikslų smūgį skiriamas taškas, o už antrąjį smūgį – diskvalifikacija. Taip V. Lipnickas vietoje dalyvavimo turnyre finale liko tuščiomis rankomis, o M. Chrapačas tapo čempionu be kovos, nes R. Auga finale kovoti negalėjo. Įdomi situacija susiklostė ir svorio kategorijoje iki 90 kg, kurioje rato sistema kovojo J. Sokolovas (Panevėžio „Argus“), Orestas Abazorius (Vilniaus „Saulės ženklas“) ir Dominykas Juškevičius („Shodan“). Pirmosiose kovose J. Sokolovas įveikė O. Abazorių, o pastarasis – D. Juškevičių. Paskutinėje kovoje nominaliam favoritui J. Sokolovui prireikė pilnos pratęsimų serijos, kad palaužtų trečiojoje vietoje likusį D. Juškevičių. Pastarojo pergalės atveju teisėjams būtų reikėję skaičiuoti papildomus rodiklius, kad išaiškintų čempioną. Taip pat daug vargo kovose su gerokai jaunesniais varžovais svorio kategorijoje iki 70 kg turėjo patyręs vilnietis Jevgenijus Jurutas („Ippon“). Psufinalyje jis tik po dviejų pratęsimų palaužė jaunąjį Andrių Dubicką (Marijampolės „Tornadas“), o finale irgi tik per papildomą laiką įrodė savo pranašumą prieš Herkų Matiuką (Vilniaus „Saulės ženklas“). Po čempionato būtent A. Dubickui ir moterų svorio kategorijos iki 50 kg nugalėtojai Ivonai Koreckajai (Kauno „Osu“) buvo įteikti techniškiausių turnyro kovotojų prizai. „Įspūdžiai labai geri, viskas tiesiog super. Turime daug svorių kategorijų, tad visi turėjo galimybę pasirodyti ir parodyti save kaip kiokušin karatė kovotojus įvairiausiais atžvilgiais – ištvermės, greičio, technikos, sumanumo, – čempionatą apibendrino vienas Lietuvos rinktinės trenerių Gediminas Varkala. – Kažkokio stebuklingo atradimo šiame čempionate nepadarėme, bet buvo tikrai puikių kovų, taip pat gražu, kad matome prisijungiantį jaunimą, kuris sėkmingai pereina iš jaunių varžybų į suaugusiųjų čempionatus. Pamatėme gana rimtų paraiškų ateičiai. Visiems specialistams itin norėjosi pamatyti tarp suaugusiųjų kovojantį A. Dubicką. Jis, nežiūrėdamas į autoritetą, kovėsi kaip lygus su lygiu su tuo pačiu J. Jurutu ir tiktai paliko labai gerą įspūdį. Aišku, patirties dar trūksta, reikėtų padirbėti ne vienerius metus, bet pats faktas, kad jis dalyvavo vyrų čempionate, buvo trečias ir dar gavo specialų prizą, pasako daug.“   Kitas svarbus jėgų išbandymas pajėgiausių Lietuvos kiokušin karatė kovotojų laukia gegužę, kai Vroclave (Lenkija) vyks 2018 metų Europos čempionatas. 2018 m. Lietuvos kiokušin karatė čempionato prizininkai Moterys Iki 50 kg 1. Ivona Koreckaja (Kauno „Osu“) 2. Viktorija Dambrauskaitė (Kauno „Rifas“) 3. Aistė Jankauskaitė (Klaipėdos „Shodan“) 50-55 kg 1. Skaistė Venckutė (Klaipėdos „Shodan“) 2. Erika Žeburtovič (Kauno „Osu“) 3. Jūratė Milašiūtė (Klaipėdos „Shodan“) 55-60 kg 1. Inga Mikštaitė (Kauno „Kariai“) 2. Erika Rukšėnaitė (Klaipėdos „Shodan“) 3. Aistė Tatarūnaitė (Vilniaus „Budora“) 60-65 kg 1. Gabija Gudeliauskaitė (Kauno „Rifas“) 2. Aneta Meškauskienė (Anykščių „Takas“) 3. Rūta Dobilaitė (Vilniaus „Shin“) 65-70 kg 1. Monika Ryžkovaitė (Klaipėdos „Shodan“) 2. Laura Pikturnaitė (Klaipėdos „Shodan“) 3. Magdalena Gustaitytė (Vilniaus „Budora“) Virš 70 kg 1. Brigita Gustaitytė (Vilniaus „Budora“) 2. Rima Lisinskaitė (Klaipėdos „Okinava“) 3. Nora Vaznelytė (Kauno „Rifas“) Vyrai 1. Mantas Chrapačas (Kauno „Osu“) 2. Romualdas Auga (Kauno „Rifas“) 3. Martynas Auga (Kauno „Rifas“) 1. Jevgenijus Jurutas (Vilniaus „Ippon“) 2. Herkus Matiukas (Vilniaus „Saulės ženklas“) 3. Andrius Dubickas (Marijampolės „Tornadas“) 70-75 kg 1. Domas Sutkus (Kauno „Rifas“) 2. Gintas Gervelis (Kauno „Kariai“) 3. Žygimantas Šniaukas (Klaipėdos „Shodan“) 75-80 kg 1. Julius Urbonas (Klaipėdos „Shodan“) 2. Laurynas Vaičikauskas (Klaipėdos „Shodan“) 3. Vytautas Pabijūnas (Vilniaus „Shin“) 80-85 kg 1. Vytautas Cėpla (Vilniaus „Saulės ženklas“) 2. Valdemaras Gudauskas (Vilniaus „Shin“) 3. Justinas Kvietka (Kauno „Rifas“) 85-90 kg 1. Juras Sokolovas (Panevėžio „Argus“) 2. Orestas Abazorius (Vilniaus „Saulės ženklas“) 3. Dominykas Juškevičius (Klaipėdos „Shodan“) 90-95 kg 1. Edgardas Sečinskis (Vilniaus „Saulės ženklas“) 2. Benas Čekanavičius (Jonavos „Kumite“) Virš 95 kg 1. Eventas Gužauskas (Klaipėdos „Shodan“) 2. Justas Barkauskas (Kauno „Rifas“)