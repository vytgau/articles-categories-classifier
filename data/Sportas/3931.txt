Šiaulietės lemiamose rungtynėse Estijoje po sudėtingos kovos 1:0 (0:0) įveikė iki tol be pralaimėjimų žygiavusią Pernu komandą „Jalgpalli-klubi“. Rezultatas: „Jalgpalli-klubi“ 0 - 1 „Gintra-Universitetas“ 72' Jelena Čubrilo [0 – 1] Susitikimas prasidėjo abiejų komandų žvalgyba. Nei viena iš ekipų neturėjo realių progų pasižymėti, bet, sužaidus apie pusę kėlinio, kamuolio kontrolę akivaizdžiai perėmė šiaulietės ir tai davė savo vaisių. Po Tijanos Krstič perdavimo neblogą galimybę pasižymėti turėjo Zenatha Coleman, tačiau po pastarosios smūgio kamuolys prašvilpė greta virpsto. Neatidžiai sužaidus „Gintros-Universiteto“ gynėjoms, šeimininkes į priekį galėjo išvesti patyrusi „Jalgpalli-klubi“ žaidėja Anastasija Morkovkina, tačiau kamuolys praskriejo greta virpsto. Pirmas kėlinys baigėsi be įvarčių – 0:0. Prasidėjus antram kėliniui komandos ėmė demonstruoti atviresnį futbolą. 60-ą susitikimo minutę viršutinę vartų konstrukciją galingu smūgiu sudrebino Ana Alekperova. Varžovių gynybą pagaliau pavyko pralaužti 72-ą rungtynių minutę, kai technišku smūgiu Pernu klubo vartininkę nuginklavo Jelena Čubrilo – 1:0. Kaip paaiškėjo vėliau, tai ir buvo vienintelis ir lemiamas mačo įvartis, kuris „Gintrai-Universitetui“ garantavo pergalę – 1:0.