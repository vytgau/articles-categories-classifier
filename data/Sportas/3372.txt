Į Kauną A. Vasiljevas atvyko iš „Ufa“ klubo, tačiau prieš tai rungtyniavo Maskvos CSKA, „Enisey“, „Rostov“, „Sibir“, „Tyumen“ ir „Neftekhimik“ komandose. Didžiąją profesionalo karjeros dalį A. Vasiljevas buvo skolinamas tam, kad įgautų daugiau žaidybinės praktikos. „Kurį laiką praleidau Maskvos CSKA gretose, tačiau man buvo svarbu žaidybinė praktika, todėl nusprendžiau išeiti ir manau, kad tai buvo teisingas sprendimas. Nesedėjau vietoje, stengiausi tobulėti. Pavažinėjau po įvairius Rusijos klubus, gavau žaidimo minučių, o jaunam futbolininkui tai svarbiausia. Pastarąjį pusmetį dėl tam tikrų niuansų su buvusiu klubu nerungtyniavau, tad dabar esu laimingas tapęs „Stumbro“ dalimi“, – fcstumbras.lt kalbėjo A. Vasiljevas. Rusijos „Premier“ lygoje „Ufa“ sudėtyje talentingas rusas sužaidė devynis mačus, o aikštėje dažniausiai pasirodydavo po keitimo. Antroje pagal pajėgumą šalies lygoje jo sąskaitoje net 80 mačų, tačiau turbūt labiausiai A. Vasiljevui turėjo įsiminti 2010 m. ir debiutas UEFA Europos lygos grupių turnyre Maskvos CSKA sudėtyje. Tuomet talentingas jaunuolis išvykoje prieš „Lausanne-Sport“ aikštėje pasirodė 76-ąją minutę pakeitęs Zoraną Tosičių. CSKA tą akistatą laimėjo labiau nei užtikrintai net 5:1. Įdomus faktas, CSKA marškinėlius tuomet vilkėjo ir gynybos grandyje žaidęs Deividas Šemberas. „Taip, tos rungtynės vyko 2010 m. ir mane išleido pažaisti maždaug 20 minučių. Prisimenu, kad buvo labai šalta, kokie -20. Tai buvo Šveicarijos antros lygos komanda. Pačios rungtynės nepasakyčiau, kad labai įsiminė, tik į atmintį įsirėžė puikus gerbėjų palaikymas. Jie mane visada palaikė ir už tai jiems esu labai dėkingas. Kai į CSKA atėjo Leonidas Sluckis jis mane iš karto pakvietė treniruotis su pirma komanda, o ten tuo metu buvo ir Deividas Šemberas. Tai tikrai puikus vyras, draugiškas, visada padėdavo jei tik to reikėdavo ar kildavo klausimų. Žinojau, kad galiu į jį kreiptis. Tikrai paliko gerą įspūdį. Žinau, jog kurį laiką jis dirbo A lygoje. Būtų smagu susitikti“, – apie pažintį su Lietuvos futbolo legenda atviravo „Stumbro“ naujokas. 25 metų futbolininkas yra žaidęs beveik visų amžių Rusijos jaunimo rinktinėse, o U-21 rinktinės aprangą vilkėjo šešis kartus. Kartu su „Stumbro“ komanda A. Vasiljevas treniruojasi jau keletą savaičių ir dalyvavo draugiškose rungtynėse prieš Lietuvos U-21 rinktinę. Pastaruoju metu futbolininkas turėjo mažai žaidybinės praktikos, tad su nekantrumu laukia savojo debiuto „Stumbro“ sudėtyje. „Čia Kaune kolektyvas geras, vaikinai puikiai priėmė, jaučiuosi gerai. Gal kažkiek jaučiu kalbos barjerą, tačiau esu tikras, kad greitai pramoksiu lietuviškai. Su „Stumbru“ noriu iškovoti Lietuvos taurę ir užsitikrinti vietą UEFA Europos lygoje. Tai svarbiausias tikslas, kurio visi kartu ir sieksime. Kad ir prieš ką žaistum, šansų visada yra“, – pozityviai nusiteikęs buvo ekipos naujokas. „Stumbro“ ekipoje jis vilkės 17 numeriu pažymėtus marškinėlius. Jo debiutas gali įvykti jau šį vakarą A lygos rungtynėse Jonavoje, kurios prasidės 17 val.