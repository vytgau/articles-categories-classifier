Vyrų mažojo finalo antrosiose rungtynėse sekmadienį „Norvelita“ 3-1 (32:30, 25:14, 24:26, 25:13) nugalėjo praėjusių metų vicečempionę Šiaulių „Elgos-Master Idea-SM Dubysos“ komandą. Po dramatiško pirmojo seto į priekį išsiveržę raseiniškiai antrajame sete užtikrintai padidino pranašumą, bet trečiajame sete šiauliečiai sugebėjo atkurti intrigą. Visgi supykę „Norvelitos“ tinklininkai ketvirtajame sete pademonstravo savo tikrąją jėgą ir antrus metus iš eilės iškovojo Lietuvos pirmenybių bronzos medalius. Nugalėtojams 17 taškų pelnė Karolis Šlimas, 16 – Patrikas Stankevičius, 12 – Tadas Rasiukas. Šiaulių ekipoje 19 taškų surinko Arnas Rumševičius, 16 – Badris Nucubidzė. „Su Šiauliais šį sezoną jau daug kartų žaidėme, žinojome jų žaidimo schemas, o mums pavyko išpildyti savo žaidimo planą. Šaunuoliai vaikinai, kurie sugebėjo reabilituotis po sunkaus pusfinalio, atsistatyti tiek psichologiškai, tiek fiziškai, – kalbėjo „Norvelitos“ trenerio postą sezono viduryje perėmęs Saulius Matikonis. – Šis sezonas buvo kupinas iššūkių, o iššūkiai yra galimybės mokytis. Sugebėjome gerai sužaisti Baltijos čempionato pabaigą, žaidėjai buvo atsipalaidavę ir tai suteikė pozityvo Lietuvos čempionato finalams. Iš tiesų finale žaisiančios Marijampolės ir Kelmės komandos dominuoja savo patirtimi ir meistriškumu, o mums reikia iki to priaugti“. Pirmąsias rungtynes „Norvelita“ taip pat laimėjo 3-1. Moterų mažojo finalo antrosiose rungtynėse Jonavos „Achemos-KKSC“ tinklininkės 3-0 (25:11, 25:21, 25:17) nugalėjo Vilniaus universiteto (VU) ekipą ir taip pat pasidabino bronzos medaliais. Pirmą kartą tarp keturių stipriausių šalies komandų patekusi VU ekipa rimčiau varžovėms priešinosi tik antrajame sete. Kituose setuose aikštėje dominavo Baltijos lygos kovų užgrūdinta „Achemos-KKSC“ ekipa. „Achemai-KKSC“ 12 taškų pelnė Gabija Kasperavičiūtė, 11 – Valerija Sobol, 8 – komandos kapitonė Raminta Petrauskaitė. VU komandoje rezultatyviausiai žaidė Ingrida Takinaitė. Jos sąskaitoje-- 10 taškų. Pirmąjį finalo susitikimą Jonavos klubas taip pat laimėjo 3-0. „Žinojome, kaip žaidžia varžovės, todėl bandėme pademonstruoti gražų žaidimą. Manau, kad momentais tas pavyko. Trečiąja vieta džiaugiamės, bet, žinoma, tikėjomės žaisti finale. Sezono pradžioje turėjome tikrai stiprią komandą, bet dėl traumų sezono metu netekome poros svarbių žaidėjų ir tai įtakojo mūsų galutinę vietą. Kitais metais sieksime pakilti aukščiau“, – kalbėjo R. Petrauskaitė. Pertraukos metu buvo apdovanoti geriausi Lietuvos metų jaunimo treneriai. Dėl vyrų pirmenybių aukso Jonavos arenoje kovos Kelmės „Etovis“ ir Marijampolės „Sūduva“, o dėl moterų – Kauno „Kaunas-ASU“ ir Alytaus „Prekyba-Parama“.