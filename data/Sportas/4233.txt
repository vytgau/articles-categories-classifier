„Esu truputį nepatenkintas – norėjosi žymiai geriau. Manau, vakare plauksiu greičiau, nes ankstyvu metu sunku demonstruoti maksimalų tempą. O gal ir klaidų kokių padariau, pažiūrėsime vaizdo medžiagą“, – kalbėjo plaukikas. Ketvirtadienio rytą distanciją jis įveikė per 1 min. 56,67 sek. ir savo paties 2015 metais užfiksuotą nacionalinį rekordą pagerino 0,05 sek. Laimėjęs savo plaukimą lietuvis tarp visų 40 atrankos dalyvių užėmė trečią vietą. Greitesni buvo tik amerikietis Ryanas Murphy (1 min. 56,11 sek.) ir vengras Peteris Bernekas (1 min. 56,53 sek.). Prieš dvejus metus planetos pirmenybėse Kazanėje toks rezultatas D. Rapšiui būtų atvėręs vartus į finalą ir garantavęs aštuntą vietą. Kaip gali būti šįsyk? „Nežinau, visi žiauriai stiprūs“, – neskubėjo džiūgauti sportininkas. Primename, kad Budapešte D. Rapšys apšilo 200 m plaukimo laisvu stiliumi rungtyje, kurioje du kartus per vieną dieną pagerino Lietuvos rekordą (1 min. 46,56 sek.) ir užėmė 10-ą poziciją. Iki šiol vienintelį apdovanojimą jis laimėjo Europos pirmenybėse, kuomet pernai Londone (Didžioji Britanija) 200 m plaukimo nugara rungtyje iškovojo bronzą. 