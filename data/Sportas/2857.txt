Grįš vasario 16-ąją Senegalo Respublikoje startuosiantis A. Ardzijauskas 3448 kilometrus bėgs per Afriką ir 4537 kilometrus Europos žemyne. 2018 m. vasario 16-ąją, Lietuvai švenčiant valstybės atkūrimo šimtmetį, jis sugrįš į sostinę. „Startuosime Senegale, pasieksime Mauritaniją, Maroką, o tuomet persikelsime į Ispaniją. Vėliau pasuksime į Prancūziją, Monaką, Italiją. Alpes kirsti planuojame ties Italijos ir Austrijos siena, bet tai priklausys nuo oro sąlygų. Turiu ir atsarginį variantą, galbūt teks bėgti iš Italijos į Slovėniją, ir tik tuomet į Austriją. Jei žiema bus labai šalta, liksime Vengrijoje ir bėgsime iki Čekijos, o Austriją aplenksime. Tuomet jau būtų Čekija, Lenkija, ir, galiausiai, Lietuva. Jei dar bus likę laiko, darysime ratuką ir Lietuvoje“, – apie maršrutą, kuris priklausomai nuo oro sąlygų gali kisti, kalbėjo A. Ardzijauskas. Visi ugniagesio-gelbėtojo bėgimai yra nuoseklūs. Kaskart įveikiama vis ilgesnė distancija ir visi jie veda į vieną tikslą – svajonę vieną dieną apibėgti Žemės rutulį. „Pirmasis bėgimas buvo aplink Lietuvą, paskui – aplink Baltijos jūrą, vėliau – Amerikoje. Dabar – dar vienas žingsnis į priekį. Po truputį bandau didinti atstumus. Bėgant aplink Lietuvą nubėgau apie 1200 kilometrų, aplink Baltijos jūrą – daugiau nei tris tūkstančius kilometrų, Amerikoje įveikiau 5013, dabar skaičiuoju apie 8000“, – pasakojo A. Ardzijauskas. Prisiminęs bėgimą Amerikoje, Aidas pasvarstė ir apie įvairių incidentų riziką. Ryškiausi – du įvykiai, kurie vos nesibaigė nelaime. Vienas jų buvo susijęs su barškuolėmis. Vyrui tik paskutinę akimirką pavyko pastebėti po kojomis besirangančią gyvatę. Kito incidento metu A. Ardzijauskas vos nepakliuvo po automobilio ratais, jam pasisekė, kad buvo tik nesmarkiai nubrozdinta ranka. Ultramaratonininkas tikisi, kad šiame bėgime pavyks išvengti pavojingų situacijų, ir sako turįs prisiimti 110 procentų atsakomybės dėl savo saugumo. Būtent dėl šios priežasties ugniagesys-gelbėtojas bėgdamas neklauso muzikos, nes tai, anot jo, verstų „užsidaryti“ savyje. Vyrui būtina atidžiai stebėti aplinką, išgirsti artėjančius automobilius, kurių vairuotojai galbūt gali jo ir nepamatyti. Lydės patikimiausi Kartu su Aidu į ambicingą žygį pagrindinio rėmėjo JEEP visureigiu „Renegade“ leisis ir Dakaro ralio fotografas, dviračių sporto entuziastas Gedmantas Kropis, operatorius ir keliautojas Aidas Bubinas. Bėgimo metu prisijungs ir kitų palydovų iš Lietuvos, vienas jų – buvęs ugniagesys-gelbėtojas, įveikęs maršrutą Paryžius – Dakaras dviračiu, Saulius Ališauskas. Jis bus atsakingas už techninę dalį ir Aido saugumą. Vėliau tam tikruose etapuose prie A. Ardzijausko prisijungs ir dviračių sporto rinktinės narys, Lietuvos dviračių plento čempionato prizininkas Jonas Ališauskas, visuomenės sveikatos specialistas, Lietuvos sporto universiteto auklėtinis ir studentas Rokas Žeimys, Lietuvos sporto universiteto studentas Rapolas Žeimys, aukštalipys, užkietėjęs motociklininkas, kelionių ir ekstremalių iššūkių mėgėjas Adas Bernius. „Sužinoję apie Aido iššūkį ilgai nesvarstėme. Labai džiugu, kad buvome pakviesti prisidėti prie Lietuvos šimtmečiui skirtos įspūdingos dovanos. Aidui ir jo komandai suteiktas „JEEP Renegade“ visureigis puikiai pritaikytas tokioms ilgoms kelionėms. Jame neabejotinai tilps visa kelionei reikalinga manta, esant poreikiui jame patogu ilsėtis ir atsikvėpti. Tai, ko gero, pats patikimiausias automobilis, kurį galima pasirinkti tokiam nekasdieniam iššūkiui“, – ketvirtadienį Kaune, JEEP salone, vykusio renginio metu sakė JEEP pardavimo vadovas Baltijos šalyse Laurynas Boguševičius. Prieš bėgimą nesijaudina Pasiteiravus, ar prieš bėgimus nerimauja, A. Ardzijauskas sakė, jog bėgimas jam – vienas malonumas, tad ir prieš šį iššūkį jis didelio jaudulio nejaučiantis. „Labiau jaudinuosi dėl kitų komandos narių. Su manimi drauge važiuos septyni lietuviai, turėsime ir vietinį palydovą. Jis su mumis keliaus, kol pasieksime Maroką. Jaudinuosi, ar sklandžiai susiklostys visi skrydžiai, kaip komandos nariai jausis su manimi, kaip derinsimės vienas prie kito. Galutinis rezultatas priklausys nuo daugelio žmonių. Visa komanda yra gana didelė, galvoju apie visus“, – kalbėjo bėgikas. A. Ardzijauskas į Dakarą išvyks spalio 22 dienos vakarą. Kol kas nėra nuspręsta, kurioje vietoje bėgikas startuos. „Pasirinksime gražesnę vietą. Tai bus arba iškyšulys, arba simbolinė vieta – didysis paplūdimys, kur finišuodavo automobilių lenktynės“, – atskleidė Aidas. Klausiamas, ar užfiksuoja, kur bėga ir kas yra aplink, A. Ardzijauskas tikino, kad gražūs gamtos vaizdai padeda atsipalaiduoti. Dažniausiai jis juos pastebi. Ir šįkart vyras sakė maršrutą dėliojęs taip, kad būtų ką pamatyti. „Tačiau yra buvę, kad iš tam tikrų bėgimo etapų neprisimenu nieko. Pasąmonė tiesiog neužfiksavo“, – pasakojo jis ir pridūrė, kad per parą jis įprastai bėga apie 14-16 valandų, priklausomai nuo oro sąlygų. Aidas Ardzijauskas per parą yra nubėgęs 218 km. Jis yra perbėgęs JAV nuo Los Andželo iki Niujorko, apibėgęs visą Baltijos jūrą, laimėjęs 10 parų bėgimo ultramaratoną JAV. Vyro planuose ir dar ambicingesni tikslai – apibėgti visą Žemės rutulį.