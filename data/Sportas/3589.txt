Marijampolės ekipai du įvarčius pelnė Karolis Laukžemis (5 ir 82 min.), po vieną – Valdemaras Borovskis (17) ir Jeremy Manzorro (85). „Trakų“ komandoje pasižymėjo Arūnas Klimavičius (63). Per teisėjo pridėtą laiką (90+2 min.) iš aikštės buvo pašalintas antrą geltoną kortelę prieš save išvydęs „Trakų“ žaidėjas Vaidotas Šilėnas. Kitame ketvirtfinalyje Kauno „Stumbras“ išvykoje po pratęsimo 5:3 (0:2) nugalėjo „Jonavos“ ekipą. Po Tado Eliošiaus (4 min.) ir Maksimo Marusičiaus (39 min.) įvarčių „Jonava“ pirmavo 2:0. Toks rezultatas išsilaikė iki 88 minutės, kuomet Jarenas Jaisenas sušvelnino rezultatą sušvelnino, o Lucasas Villela antrą teisėjo pridėto laiko minutę sugebėjo išplėšti pratęsimą. Jo pradžioje iš aikštės buvo pašalintas „Jonavos“ žaidėjas Kirilas Siličius, o 102-ąją min. „Stumbrą“ į priekį išvedė Rhatete Segkota. Tas pats T. Eliošius 109-ąją min. sugebėjo vėl sugrąžinti pusiausvyrą, bet likusį pratęsimo laiką aikštėje dominavo kiekybinę persvarą turėję „Stumbro“ futbolininkai. Dar du L. Vilelos įvarčiai (113 ir 118 min.) lėmė „Stumbrui“ kelialapį į pusfinalį. Paskutiniame dienos ketvirtfinalyje savo jėgas išbandė dvi I lygos komandos. Vilniaus „Vytis“ išvykoje 1:0 (1:0) įveikė „Panevėžio“ komandą ir žengė į pusfinalį. Pergalingą įvartį 41-ą min. pelnė Arminas Vaskela. Šeštadienį kelialapį į pusfinalį iškovojo ir taurės savininkas Vilniaus „Žalgris“.