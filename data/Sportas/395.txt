„Norėjome atpirkti Aurimo nesėkmę“, – grįžęs iš Europos sunkiosios atletikos čempionato kalbėjo Lietuvos sunkiaatlečių vyriausiasis treneris Bronislovas Vyšniauskas, kuris pastaruoju metu nekantriai ir kankinamai ilgai laukia žinių iš Tarptautinės sunkiosios atletikos federacijos ((IWF): ji turi pranešti suspenduoto A. Didžbalio dopingo testo B mėginio tyrimo rezultatus. Be savo lyderio likusi rinktinė neliko tuščiomis Rumunijoje – trečią kartą Europos vicečempionu tapo Žygimantas Stanulis. Svorio kategorijos iki 94 kg dvikovėje lietuvis šeštadienį surinko 374 kg. Mūsiškis išrovė 172 kg sveriančią štangą ir pelnė mažąjį aukso medalį. Stūmimo rungtyje (202 kg) lietuvis buvo antras. Europos čempionu tapo rumunas Nicolae Onica (381 kg – rovimas 171 kg/stūmimas 210), o bronza atiteko lenkui Lukaszui Grelai (357 kg). Latvis Vadimas Kazevnikovas (352 kg) liko ketvirtas. Ž. Stanulis pakartojo 2013 ir 2016 metų pasiekimus. „Galėjome būti ir pirmi. Į Rumuniją keliavome tikėdamiesi medalio, fortūna buvo mūsų pusėje. Toje svorio kategorijoje pirmieji šeši atletai yra panašaus pajėgumo, buvo sunku prognozuoti konkrečias pozicijas. Žygimantas buvo gana gerai pasiruošęs. Iš dalies mums nepasisekė, nespėjome perrašyti štangos svorio, būtų gal ir dėl aukso kovojęs. Nors reikia pripažinti, kad auksą iškovojęs rumunas Nicolae Onica išties labai stiprus“, – DELFI teigė auklėtinio treneris B. Vyšniauskas. Jis džiaugėsi ne tik medaliu, bet ir užimta 7-a vieta komandinėje įskaitoje. „Suaugusiųjų čempionatuose dar niekada nebuvome patekę į dešimtuką“, – džiūgavo B. Vyšniauskas. Prie šio pasiekimo prisidėjo 6-ą vietą iškovojęs Arnas Šidiškis (svorio kategorija iki 105 kg), toje pačioje svorio kategorijoje 7-as likęs Sergejus Lichovojus, 9-ąsias vietas užėmę Irmantas Kačinskas (iki 85 kg) ir Tomas Ličinchai (iki 94 kg). Europos čempionate nesivaržė diskvalifikuotų šalių – Rusijos, Armėnijos, Turkijos, Moldovos, Ukrainos, Baltarusijos ir Azerbaidžano – sunkiaatlečiai, tačiau pasak trenerio, tai nepalengvino sportininkams užduočių. „Žinote, juk jei vienų nėra, kiti atsiranda, kaip sakoma, gera vieta tuščia nebūna. Matote, auksą iškovojęs rumunas – niekur negirdėtas, iššovė netikėtai. Tikėjomės gerų rezultatų iš lenko, bet nemanėme, kad vietinis rumunas gali kovoti dėl aukso“, – teigė B. Vyšniauskas. Laukia atsakymų „Norėjome aukso, norėjome atpirkti Aurimo nesėkmę. Esame nežinioje, gyvename baisia laukimo nuotaika. Kasdien ieškome informacijos, tikriname sunkiosios atletikos federacijos naujienas, ji turi informuoti apie rezultatus“, – kalbėjo B. Vyšniauskas. „Mes norime aiškumo, tvarkos. Per mano darbo karjerą – tai pirmas toks nesuvokiamas dalykas. Jau net nebesinori apie tai kalbėti ir kartotis. Prieš šventes buvome parašę laišką į tarptautinę federaciją, atrašė – laukite. Galvojate, mums malonu? Kai tik turėsime informaciją, iškart tą pačią minutę bus paskelbta“, – apie laikinai suspenduoto A. Didžbalio atvejį kalbėjo B. Vyšniauskas. Primename, kad dar sausio antroje pusėje dopingo šešėlis aptemdė tituluoto Lietuvos sunkiaatlečio 27 metų A. Didžbalio karjerą. Tarptautinė sunkiosios atletikos federacija (IWF) pranešė, kad praėjusių metų pasaulio vicečempiono, Rio de Žaneiro olimpiados bronzos medalio laimėtojo A. Didžbalio organizme rasta draudžiama medžiaga. Sunkiaatletis įtariamas vartojęs draudžiamą preparatą SARM S-22, kuris padeda didinti raumenų masę. Tačiau neįprastai ilgai užtruko dopingo testo B mėginio tyrimas, kuris turi būti atliktas Kanadoje. Dabar pajėgiausių šalies sunkiaatlečių dėmesys bus nukreiptas į rudenį Turkmėnistane vyksiantį pasaulio čempionatą. Be to, šiemet prasideda atranka į 2020 metų Tokijo olimpines žaidynes. „Dar tiksliai nežinome atrankos kriterijų. Anksčiau, kad gautum kelialapį į olimpiadą, reikėjo komandiniame rinktinių pasaulio reitinge pakliūti tarp 24-ių šalių, dabar keičiasi taisyklės. Kalbama, kad sportininkai gali būti atrenkami pagal individualų sunkiaatlečių reitingą. Tai galbūt mums yra palankiau, galbūt daugiau mūsų sunkiaatlečių turės šansų pakliūti į olimpines žaidynes. Balandį vyks tarptautinės sunkiosios atletikos federacijos Vykdomojo komiteto posėdis, kuriame bus patvirtintos atrankos taisyklės“, – kalbėjo B. Vyšniauskas.