Po romantiško pasivažinėjimo vandenyno pakrante į kanjonus ir kopas pasukusiems sportininkams prireikė maksimalios koncentracijos – aukštos kopos ir pavojingi skardžiai gaudė sportininkus vieną po kito. Tuo tarpu lietuvis Antanas Juknevičius susidūrė su kitomis problemomis – patekęs į sunkvežimio dulkes, ekipažas vieno metu prakirto net tris padangas, o tęsdamas lenktynes paliko dar du. Laimei, tautietį iš bėdos išgelbėjo Vaidoto Žalos ir Sauliaus Jurgelėno ekipažas, paskolinęs du atsarginius ratus. „Daugiau nei 10 metų Dakare, bet pirmą kartą į finišą atvažiuoju ant dviejų ratų. Išlindo prieš mus sunkvežimis ir kaip kalėm – vienu metu tris padangas palikom, po to dar du. Ačiū labai Vaidui su Sauliumi, kad sustojo, pasidalino savo atsarginiais ratais“, – net ir po košmariškos etapo pabaigos šypsodamasis pasakojo Antanas Juknevičius. „Sprogus dar dviems ratams galvojome stovėti, palaukti pagalbos, bet nusprendėm, kad reikia atropoti iki finišo. Dar ir neblogas rezultatas kaip be dviejų ratų.“ „CRAFT Bearings“ komanda ketvirtajame etape užėmė 31-ą vietą. Lenktynininkai Dakare jau įveikė beveik 1500 km, o rytoj jų laukia paskutinė diena Peru. Maratonas kelsis į Boliviją, kur sportininkų lauks dar vienas iššūkis – aukštikalnės. Vienu metu Dakaro ralio trasos kils net virš 3000 m aukštį, o dalyviams tai reiškia deguonies trūkumą ir galvos skausmą.