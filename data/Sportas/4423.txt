Egzaminus Astanoje laikė dar trys lietuviai. Ketvirto dano meistru tapo buvęs Europos čempionas Dmitrijus Aleksandrovas, trečio vilnietis Aivaras Dadura, o antro kaunietis Justas Laužinskas. „Aš šį egzaminą vykau laikyti ne tik dėl savęs, bet ir dėl savo klubo bei mokinių, kad jiems būtų motyvacija stengtis, kad jie žinotų, kad ir aš stengiuosi tobulėti“, - tvirtino trečiu 5 dano meistru Lietuvoje tapęs V. Rudys. Marijampolietis egzaminą laikė ne tik su trim lietuviais, bet su dideliu būriu meistrų iš viso pasaulio. Iš viso egzaminus laikė 80 asmenų. 15 jų siekė 5-o dano, 25 – 4-o, 12 – 3-io, 15 – 2-o ir 13 – 1-o. Tuo pačiu metu net 197 karatė meistrai dalyvavo dideliame tarptautiniame seminare. „Mano įspūdžiai apie seminarą ir egzaminą yra puikūs. Tai buvo aukščiausias pasaulinis lygis, reikėjo viską atlikti tiksliai, visa jėga, pademonstruoti maksimaliai gerą techniką. Egzaminų komisijos pirmininkas buvo Pasaulio karatė organizacijos (WKO) prezidentas, 8 dano meistras Kenji Midori“, - įspūdžiais dalinosi V. Rudys. Kartu su K. Midori egzamino dalyvius vertino autoritetinga komisija, kurioje buvo dar du 8-o dano meistrai (švedai Brianas Fitkinas ir Howardas Collinsas) ir keturi 7-o (vengras Furko Kalmanas, japonai Isao Kobayashi, Keiji Sampei ir Fujihara Yasuharu). „Buvau aštuntasis numeris, todėl buvau pirmoje eilėje. Turėjau pasistengti, nes pirmos eilės labiausiai matosi“, - šypsojosi egzaminą prisimindamas marijampolietis. V. Rudys yra pirmas pasaulio čempionės Margaritos Čiuplytės ir daugkartinio Europos čempionatų prizininko Vytauto Cėplos treneris, o naujausia jo išugdyta žvaigždutė Raminta Makackaitė 2016-ais susišlavusi visus įmanomus titulus Europos jaunių čempionate Tbilisyje. Vis dėlto patyręs treneris po egzamino džiaugėsi gauta kito trenerio – savo sūnaus – pagalba. Mat egzamino metu 56-erių metų karatė meistrui teko padaryti 100 atsispaudimų ir 100 šuoliukų iš pritūpimo. Visas egzaminas vyko apie 4 valandas – apie 2,5 val. vyko technikos demonstravimas ir dar teko dalyvauti 10 kovų. „Pasitikrinau save, gavau daug žinių ir įspūdžių, - aiškino meistras. - Aš niekam nieko nenorėjau įrodinėti, norėjau įrodyti tik sau, kad galiu. Labai naudingos fiziniam pasirengimui buvo mano sūnaus Karolio funkcinės treniruotės, todėl įvykdžiau visus normatyvus.“ Aukštesniųjų danų egzaminai, be varžybų, nebuvo vieninteliai su karatė pasauliu susiję įvykiai Astanoje. Kazachstano sostinėje buvo surengtas ir WKO kongresas. Jo metu nuspręsta, kad 2020 metais prieš Tokijo olimpines žaidynes Japonijos sostinėje bus surengtas pirmas viso kontakto karatė pasaulio čempionatas. Olimpinėje programoje 2020-ais bus nekontaktinė karatė, tad bus siekiama panašiu metu plačiau pristatyti ir viso kontakto karatė. Taip pat buvo pranešta, kad WKO susitarė su Oyamų šeima dėl viso kontakto karatė stiliaus kūrėjo Masutatsu Oyamos vardo ir atvaizdo naudojimo teisių populiarinant karatė. Oyamų šeimai už šias teises kasmet bus mokamas 24 mln. jenų mokestis.