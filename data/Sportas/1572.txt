Su išvykstančiu Alexiu Sanchezu atsisveikinanti Londono „Arsenal“ ekipa miesto derbyje 4-1 susitvarkė su „Crystal Palace“ vienuolike. „Kanonieriai“ viską išsprendė per pirmąsias 22 minutes, po kurių rezultatas jau buvo 4-0. Įvarčius mušė Nacho Monrealis, Granitas Xhaka, Alexas Iwobi ir Laurentas Koscielny. Edenas Hazardas pelnė 100-ąjį karjeros įvartį nacionaliniuose čempionatuose ir nukalė lengvą Londono „Chelsea“ pergalę 4-0 prieš „Brighton and Hove Albion“. Belgas pasižymėjo dukart – 3-ąją ir 77-ąją minutėmis. 89-ąją minutę mušė Victoras Mosesas, o 6-ąją minutę gražiausią mačo įvartį pelnė įspūdingos komandinės atakos smaigalyje atsidūręs Willianas. Nesudėtingai triumfavo ir į pergalių kelią po nesėkmės Liverpulyje sugrįžę „Manchester City“ futbolininkai, kurie namuose 3-1 pranoko „Newcastle“. Pergalę Pepo Guardiola auklėtiniams dovanojo Sergio Aguero. Tris kartus varžovų vartininką nuginklavęs argentinietis įvarčius mušė 34-ąją, 63-ąją ir 83-ąją minutėmis. Negana to, S. Aguero pasižymėjo vadinamuoju „tobulu hattricku“, kuris fiksuojamas, kai žaidėjas pelno po įvartį dešine koja, kaire koja ir galva. Paskutinį kartą toks „hattrickas“ Anglijoje buvo užfiksuotas 2015 metų spalį. Įdomiausia, jog tuomet, prieš pusantrų metų, tai padarė tas pats S. Aguero prieš tą pačią „Newcastle“ ekipą. Pergalės dėka „miestiečiai“ išlaikė 12 taškų atotrūkį prieš artimiausius persekiotojus. Antrąją vietą užimančiam „Manchester United“ klubui sekėsi kiek sunkiau. Jose Mourinho kariauna išvykoje minimaliu rezultatu 1-0 palaužė „Burnley“. Pergalingu tapo Anthony Martialio tikslus smūgis po Romelu Lukaku perdavimo. Prancūzas pelnė įvartį jau trečiame mače iš eilės. Kiti rezultatai: „Everton“ 1 – 1 „West Bromwich Albion“ „Leicester City“ 2 – 0 „Watford“ „Stoke City“ 2 – 0 „Huddersfield Town“ „West Ham United“ 1 – 1 „AFC Bournemouth“ Turnyrinė lentelė: (vieta, komanda, rungtynės, pergalės, lygiosios, pralaimėjimai, įvarčių santykis, taškai) 