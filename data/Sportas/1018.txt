Kovo 17 dieną Vilniaus „Siemens“ arenoje tarptautinio turnyro „Bushido KOK 2018 Vilnius“ ringe „Jasiūnas Team“ nario laukia įtempta kova su daugkartiniu Latvijos čempionu. „Pasiruošimą šiai kovai pradėjau tik prasidėjus šiems metams, – perspėjo tarptautinių Muay Thai turnyrų prizininkas M. Jasiūnas. – Šiomis dienomis lankiausi Baltarusijoje, kur turėjau bendrų treniruočių su geriausiais šios šalies kovotojais. Likęs mėnuo iki turnyro bus taip pat darbingas“. M. Jasiūnas teigė, kad sulig kiekviena kova jis įgauna vis daugiau patirties. „Tad šįkart aš būsiu dar išmintingesnis ir, manau, publikai įdomesnis. Kaip baigsis kova? Vieno iš dviejų pergale, – juokavo dvidešimtmetis kovotojas. – Manau, kad pergalė bus mano, nes tam labai rimtai ruošiuosi. Priešininkui noriu palinkėti visa ko geriausio, nes jis, visų pirma, žmogus, kaip ir aš“. Kovotojas priminė, kad kiekvienas sportininkas nori turėti labai gerą trenerį. „Aš tokį turiu, – pabrėžė Martynas, kurį nuo mažumės treniruoja tėtis Žydrūnas. – Kiekvienas sūnus nori turėti patį geriausią tėtį, aš tokį turiu. Tėtis, treneris – kai viską sudedame į vieną, mes tampame super komanda – „Jasiūnas Team“. 