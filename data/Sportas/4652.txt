Pirmieji čempionato medaliai bus išdalyti antradienį Vazgaikiemyje įsikūrusiame Harmonizavimo parke, kur vyks TempO rungties kvalifikacinės ir finalinės varžybos. Ketvirtadienį Rumšiškėse vyks PreO rungties pirmoji diena, penktadienį Sostinių golfo klube – estafetės, o šeštadienį Aukštadvaryje – PreO rungties antroji varžybų diena. Čempionate užsiregistravo dalyvauti 132 sportininkai iš 25 pasaulio šalių, o varžybas padės rengti per 30 savanorių komanda. Iš jų - 8 kroatai, jau turintys Pasaulio čempionatų organizavimo patirties. Andrius Jovaiša, varžybų organizatorius ir trasų autorius: „Idėja surengti Pasaulio orientavimosi sporto takais čempionatą Lietuvoje gimė 2014 metais. Tais pačiais metais Tarptautinė orientavimosi sporto federacija suteikė mums teisę rengti šį čempionatą. Darbas prasidėjo nuo vietovės, kur bus rengiamos varžybos, paieškos. Pagrindinė problema buvo surasti vietą, kur būtų galima apgyvendinti kelias dešimtis neįgaliųjų sportininkų su vežimėliais. Bene vienintele tinkama vieta pasirodė Birštonas. Varžybos vyks nuostabiose vietose - Liaudies buities muziejuje Rumšiškėse, Harmonizavimo parke, Sostinių golfo klube. Vietovės gal ne tiek techniškai sudėtingos orientuotis, bet puikiai reprezentuojančios šalį.“ Nors pastaraisiais metais lietuviai negali pasigirti itin aukštais rezultatais orientavimosi sporto takais čempionatuose, tikimasi, kad namų sienos padės pagerinti iki šiol pasiektus rezultatus. Robertas Stankevič, pernai Europos čempionate užėmęs 6 vietą PreO rungtyje: „Ruošdamasis Pasaulio čempionatui dalyvavau kitose aukšto lygio varžybose – Europos taurės etapuose. Iki čempionato dalyvavau trijuose jų. Dalyvaudamas ten gali pamatyti savo pasirengimo lygį, pasinerti į varžybų atmosferą – tai geriausios treniruotės prieš svarbiausius startus. Čempionate ketinu dalyvauti visose rungtyse. Abi rungtys – TempO ir PreO – man yra vienodai svarbios ir įdomios. Čempionate norisi parodyti gerą rezultatą, bet jį iš tiesų sunku prognozuoti. Mūsų sporto šakoje yra daug faktorių - ir žemėlapio sudarymo braižas, ir trasos planavimo pobūdis, kita. Tikiuosi pagerinti iki šiol geriausiais buvusius rezultatus – 6 vietą PreO rungtyje pernai Europos čempionate ir, berods, 19 vietą TempO rungtyje 2015 metais Kroatijoje.“ TempO rungtyje nugalėtojas nustatomas pagal užduočių atlikimo laiką. Užduotis – atsakyti, kuris iš vietovėje įrengtų 5-6 kontrolinių punktų atitinką pažymėtą žemėlapyje. TempO rungties metu atliekamos bent 25 užduotys. Už kiekvieną neteisingą atsakymą skiriama 30 sek. bauda, o nugali per trumpiausią laiką visas užduotis išsprendęs sportininkas. Šioje rungtyje dėl medalių kartu varžosi tiek neįgalieji, tiek sveikieji sportininkai, o taip pat nėra atskiros moterų ir vyrų įskaitos. PreO rungties čempionai paaiškės susumavus dviejų dienų rezultatus. Šioje rungtyje bus išdalinti du medalių komplektai: Paralympic grupėje varžysis neįgalieji sportininkai, o Open – visi likusieji. PreO rungtyje nugalėtoją lemia ne laikas, o teisingai išspręstų užduočių skaičius. Kiekvieną PreO rungties dieną bus atliekama ir po vieną užduotį laikui. Šių užduočių atlikimo laikas nulems sportininkų užimtą vietą surinkus vienodą teisingų atsakymų skaičių. Pasaulio orientavimosi sporto takais čempionatai kasmet rengiami nuo 2004 metų. Rugpjūčio pabaigoje Vilniuje vyks pasaulio orientavimosi sporto kalnų dviračiais čempionatas.