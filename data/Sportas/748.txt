Po įspūdingo starto (5 taško iš 5) gabiausias Lietuvos moksleivis 17-metis Paulius Pultinevičius iš Marijampolės ėmė lėtinti greitį lygiųjų serija. Tačiau tik po pirmenybių VIII rato taškais su P. Pultinevičiumi pavyko susilyginti Rokui Klabiui iš Šiaulių, veržlia ataka įveikusiam tarptautinį meistrą Tomą Laurušą iš Kauno bei čempiono titulą Kaune nuo jaunimo bandžiusiam apsaugoti ilgamečiam Lietuvos rinktinės atstovui, didmeistriui Vidmantui Mališauskui, kuris VIII rate juodosiomis figūromis įveikė Andrių Brazdžionį. Paskutiniajame pirmenybių rate ketvirtadienio rytą prie pirmojo stalo žaidė V. Mališauskas (6,5 tšk.) prieš R. Klabį (6,5 tšk.), o prie antrojo - patyręs tarpt. meistras V. Sakalauskas (5,5 tšk.) iš Vilniaus prieš P. Pultinevičių (6,5 tšk.). Nepaisant rimto V. Sakalausko spaudimo ir įgytos pėstininko persvaros, P. Pultinevičiui pavyko išlyginti žaidimą ir baigti partiją lygiosiomis. Tuo tarpu baltaisiais žaidusiam V. Mališauskui, norint išsaugoti Lietuvos čempiono titulą, žūtbūt buvo reikalinga pergalė prieš 23-ejų metų šaulietį R. Klabį. Partija prie lyderių stalo tęsėsi daugiau nei 6 valandas ir baigėsi paskutiniąja čempionate. Ilgas valandas labai sunkiai gynęsis nepalankioje padėtyje, R. Klabis padarė lemiamą klaidą 129-u ėjimu, kuomet iki išsigelbėjimo buvo telikę vos keli ėjimai. Dramatiška čempionato atomazga lėmė R. Klabiui (6,5 tšk.) bronzą vietoj sidabro, P. Pultinevičiui (7 tšk.) – sidabrą vietoj aukso, o prasčiausius papildomus rodiklius turėjusiam V. Mališauskui (7,5 tšk.) – auksą vietoj bronzos. Tai jau 9-as Lietuvos šachmatų čempiono titulas 54 metų Vilniaus didmeistrio karjeroje. Nei P. Pultinevičius, nei R. Klabis Lietuvos čempionais dar nėra buvę. Šalia vykusiame Lietuvos moterų čempionate nuskambėjo plungiškės Ievos Žalimaitės pavardė. Dar niekada medalių šalies moterų čempionatuose nepelniusi mergina nelabai sėkmingai pradėjo čempionatą Kaune (0,5 taško iš 2), tačiau III rate pradėjo įspūdingą, čempionato žiūrovus sužavėjusią 5 pergalių iš eilės seriją, iš kurių svarbiausioji buvo pasiekta paskutiniajame VII rate, atmušus labai pavojingą kėdainietės Viktorijos Savickienės antpuolį. Tiek pat taškų (5,5) surinko ir kita plungiškė, ilgametė Lietuvos olimpinės moterų rinktinės atstovė WFM Daiva Batytė, tačiau dėl geresnių papildomų rodiklių 2018 metų Lietuvos moterų čempionės titulas atiteko I. Žalimaitei, o D. Batytė turėjo tenkintis sidabru. Bronzos medalis atiteko labai gabiai 17-metei Kauno moksleivei Guodai Perminaitei (5 tšk.), buvusiai vienvalde lydere prieš paskutinįjį pirmenybių ratą, tačiau ketvirtadienio rytą ilgoje partijoje nusileidusiai patyrusiai D. Batytei.