GOC – tai sportinių šokių čempionatas, kuriame dalyvauja profesionalų poros iš daugiau nei 46 šalių. Šis čempionatas yra didelis iššūkis jo dalyviams. Dažnai, net ir labai stiprios poros, pasirenka jame nedalyvauti, kadangi yra didelė tikimybė, jog nepasirodys taip gerai, kaip kitose varžybose, nes tenka varžytis su ypač stipriomis poromis. Varžybose teisėjauja savo srities profesionalai iš įvairių šalių, todėl nei viena klaida neprasprūsta jiems pro akis. GOC vyksta nuo 1987 metų. Lietuvos „Juniors II“ grupės atstovai Neda Elena Šalugaitė (14-os metų) ir Augustinas Trinkus (15-os metų) čempionate užėmė 17-ą vietą. Pora aplenkė visus latvių, estų ir ukrainiečių atstovus ir užėmė pirmą vietą tarp Lietuvos atstovų šioje grupėje. Iš viso šioje grupėje, kurioje varžėsi Neda ir Augustinas, buvo apie 160 dalyvių, tad 17-a vieta yra iš ties puikus pasiekimas. N. E. Šalugaitė ir A. Trinkus kartu poroje treniruojasi vos du mėnesius. Jauna ir talentinga pora buvo treniruojama „Kandela“ šokių studijoje, vadovaujama Andriaus Kandelio ir Beatričės Skabickienės. Šokių pasaulyje tai yra itin trumpas laiko tarpas, dažnai poros per tokį trumpą laiką net nespėja kartu susišokti. „Šios varžybos vyko Vokietijos Štutgarto mieste ir yra svarbesnės net už pasaulio čempionatą, kadangi iš vienos šalies gali atvažiuoti tiek porų, kiek tik nori. Įtampa ir konkurencija buvo milžiniška. Rezultatas, kurio pavyko pasiekti yra daug daugiau nei geras. Esu labai patenkintas, kad Neda ir Augustinas pasirodė taip gerai, žinant, kiek laiko turėjome pasiruošti varžyboms. Manau, kad Lietuva yra išties laiminga šalis turėdama tokius stiprius sportininkus. Dabar ir toliau tęsime intensyvias treniruotes. Pora turi labai didelį potencialą, todėl laukiame kitų sportinių šokių varžybų ir čempionatų, kuriuose planuojame pasirodyti dar geriau“, – jaunos šokėjų poros pasiekimais džiaugėsi treneris A. Kandelis.