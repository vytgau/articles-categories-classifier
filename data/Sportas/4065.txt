Jau pirmuoju bandymu A. Gudžius įrankį nuskraidino 67,52 m. Lietuvio rezultatą antruoju mėginimu pagerino švedas D. Stahlis (69,19 m), tačiau mūsų šalies lengvaatletis atsakė žaibiškai gerindamas savo asmeninį rezultatą – 69,21 m. Trečias bandymas nebuvo toks sėkmingas – vos 63,43 m, tačiau ir artimiausi varžovai „neblizgėjo“. Po trijų mėginimų iki 8 disko metikų „apkirptas“ finalas tęsėsi pirmaujant lietuviui. Jo sąskaitoje buvo auksinių dviejų centimetrų pranašumas prieš švedą. Per likusius tris bandymus rikiuotė nepasikeitė. A. Gudžius antru mėginimu, turėdamas vos 2 cm persvarą garantavo sau pasaulio čempiono titulą. „Galvojau, kad to metimo turėtų užtekti medaliui, bet iki paskutinio Danielio metimo nebuvau užtikrintas, – komentavo A. Gudžius. – Koks skirtumas – vienas, du centimetrai ar 10 metrų. Jaučiuosi nuostabiai. Kaip galima jaustis, kai dirbi visus metus, ari ir galiausiai – „yra“! Paskutinį kartą medalį pasaulio lengvosios atletikos čempionate Lietuvai dovanojo Virgilijus Alekna. 2005 metais jis Helsinkyje diską švystelėjo 70,17 m ir tapo pasaulio čempionu. Jo trofėjų kolekcijoje puikuojasi iš viso du aukso (2003 ir 2005) ir du sidabro medaliai (1997 ir 2001) medaliai, iškovoti planetos pirmenybėse. Per visą nepriklausomos Lietuvos istoriją iki šiol yra iškovoti penki medaliai. Dar vieną – bronzos – 1997 metais laimėjo septynkovininkė Remigija Nazarovienė. „Dar negalvojau, kaip dėliojasi istoriškai. Neplanavau jokios medalio spalvos, neplanavau ir medalio, bet tikėjausi. Dar pačiam reikia suprasti, kas čia atsitiko. Be galo džiaugiuosi, kad bendras darbas mano, trenerio, kineziterapeuto, visos federacijos ir bendruomenės, žmonių, kurie padėjo, atsipirko“, – komentavo A. Gudžius.  Sukdamas garbės ratą su sidabrą laimėjusiu švedu D. Stahliu ir bronzą – amerikiečiu Masonu Finley, lietuvis spėjo su jais ir pakalbėti. „Kalbėjome, kad labai sudėtingos varžybos buvo. Šalta, bet stebuklingų sąlygų ir nesitikėjau. Kūnas vargo, antru bandymu dariau viską kaip iš vadovėlio. Trečiuoju mėginau pagerinti rezultatą, bet kadangi šalta buvo, stipriai suskaudo kelį, raumuo suspazmavo, – pasakojo pasaulio čempionas. –Per likusius bandymus koja taip ir neatsigavo. Tik paskutiniame mėginime gal ir emocijos padėjo. Žvėriškai buvo sudėtinga padaryti geriausius techninius ir fizinius dalykus“. Žmonai pirmiausiai skambinti žadėjęs A. Gudžius tvirtino, kad finale labiausiai nustebino M. Finley: „Kvalifikacijoje metė 64 m, o finale pasiekė asmeninį rekordą. Galvojau, kad medalininkai bus Piotras Malachovskis arba Fedrickas Dacres“. Pasaulio čempiono titulą gynęs Piotras Malachowskis su geriausiu 65,24 m rezultatu liko penktas, o buvęs planetos čempionas estas Gerdas Kanteris – paskutinis, dvyliktas. „Tai nieko nereiškia. Negalima jų vadinti „nueinančia“ karta. Kitą dieną gal viskas būtų kitaip susiklostę“, – tikino trenerio Vaclovo Kydiko auklėtinis. Pirmadienį į Lietuvą grįžtantis disko metikas ilgai nesiilsės – rugsėjo 1-ą dieną Briuselyje jo laukia Deimantinės lygos finalo varžybos. „Tai bus kaip penktasis pasaulio čempionatas šiais metais. Su tais pačiais varžovais grūmiausi trijuose Deimantinės lygos etapuose Stokholme, Osle ir Londone. Tai suteikė man pasitikėjimo“, – sakė jis. Buvęs pasaulio jaunių ir Europos jaunimo čempionas A. Gudžius pasaulio čempionate dalyvavo antrą kartą. Praėjusiame planetos čempionate 2015 metais Pekine (Kinija) jis liko 14-as, o 2016 metų Rio de Žaneiro olimpinėse žaidynėse užėmė 12-ą vietą. Primename, kad šiame sezone A. Gudžius kelis kartus gerino asmeninį rekordą ir pasiekė didmeistrišką 68,61 m rezultatą. Pasaulio čempionato medalių lentelėje Lietuva po antros dienos užima ketvirtą vietą. Pirmauja JAV, Etiopija ir Pietų Afrikos Respublika: