Pergalė itin „saldi, žinant, kad Lenkijos pulo mokykla laikoma viena iš „stipriųjų rato“, jos komanda yra kviečiama dalyvauti prestižinėse „World Cup“ varžybose. Lenkai nuolat būna ant arba netoli įvairių tarptautinių varžybų pakylos. Dar niekad lietuviams nebuvo pavykę patekti net į POL TOUR etapo pusfinalį, nekalbant apie pergalę. Pirmąją savaitgalio staigmeną Pijus pateikė dar prieš prasidedant pulo kovoms. „Apšilimui“ jis laimėjo atvirąjį Lenkijos karambolio čempionatą. Tai „prancūziška“ bilijardo rūšis, kai žaidžiama ant stalo be kišenių, tik trimis rutuliais ir smūgiuojant reikia palietus vieną rutulį kitą paliesti bent nuo trijų (ar daugiau) bortų. Įdomu tai, kad nė vienoje Lietuvos bilijardinėje nėra karambolio stalo, užtat Lietuvoje turime Lenkijos čempioną. Pats Pijus savo pasiekimu džiaugėsi, bet kaip visada išliko kuklus: „Turnyro lygis buvo labai aukštas, visi žaidė labai kokybišką pulą. TOP 16 etape reikėjo itin susikaupti, nes laimėti titulą tikrai galėjo bet kuris žaidėjas. Arba renki serijas, arba renka priešininkas. Sekėsi išmušimas, tas suteikė pasitikėjimo „kabintis“ į kiekvieną progą. Tai leido susitvarkyti su jauduliu, žaisti užtikrintai ir tuo pačiu mėgaujantis žaidimu, o tada viskas ir sekasi. Prieš vykdamas nesitikėjau laimėti, nes Lenkijoje visuomet būna itin sunku, tuo labiau sezono pradžioje buvo nedidelė duobelė žaidime. Laimėtas „Poltur“ etapas tikrai pridės daug pasitikėjimo kituose sezono turnyruose. Na, o laimėtas karambolio titulas itin netikėtas, nes jį žaidžiau tik antrą kartą gyvenime.“