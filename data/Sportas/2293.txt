Už 2018-ų metų pasaulio futbolo čempionato burtų ceremonijos vedėjo darbą G. Linekeris gaus apie 22,6 tūkst. eurų. Apie tokį atlygį Anglijos futbolo legendai iki renginio likus dienai skalambijo britų ir rusų naujienų portalai. Burtų traukimo ceremonija vyks penktadienį, 17 val. Kremliuje. Prie dviejų vedėjų prisidės ir aštuoni asistentai – Diego Maradona, Kafu, Fabio Cannavaro, Carlesas Puyolis, Diego Forlanas, Laurent'as Blancas, Gordonas Banksas ir Rusijos futbolo federacijos viceprezidentas Nikita Simonianas. Pagrindinį trofėjų – čempionų taurę – įnešti bus patikėta rezultatyviausiam planetos pirmenybių žaidėjui vokiečiui Miroslavui Klose. Maskvoje viešintis ir repeticijose dalyvaujantis buvęs Anglijos rinktinės puolėjas įspūdžiais pasidalijo su savo gerbėjais socialiniuose tinkluose. My dressing room at the Kremlin is like Donald Trump’s lift. 🤔 A post shared by Gary Lineker (@garylineker) on Nov 28, 2017 at 11:11pm PST Jis įsiamžino rūbine paverstoje patalpoje ir sulygino ją su Donaldo Trumpo liftu, o kitoje nuotraukoje pasirodė su didžiausiu pasaulyje varpu. World’s biggest bell*** A post shared by Gary Lineker (@garylineker) on Nov 29, 2017 at 2:32am PST Rusijos žiniasklaidoje G. Linekerio sprendimas vesti FIFA renginį buvo priimtas dviprasmiškai. Jis netgi buvo pavadintas veidmainiu. Mat nuo 2010 metų, kai Angliją aplenkdama Rusija laimėjo teisę rengti 2018-ųjų pasaulio čempionatą, buvęs futbolininkas negailėjo aštrios kritikos FIFA organizacijai ir kvietė ignoruoti šias planetos pirmenybes. Tačiau gavęs pasiūlymą vesti burtų traukimo ceremoniją Maskvoje G. Linekeris daugelio nuostabai nedvejodamas sutiko. „Aš ir toliau kritikuosiu FIFA, jei to reikės. Sutikau vesti burtų traukimo ceremoniją, nes visą gyvenimą žiūriu pasaulio čempionatus, dukart šiuose turnyruose dalyvavau, laimėjau „Auksinį batelį“. Ir šeštą kartą gyvenime dirbsiu planetos pirmenybėse kartu su BBC. Iki šiol noriu žaisti pasaulio čempionate“, – į kritiką atsakė britas. Praėjusio šimtmečio 9-ame ir 10-ame dešimtmečiais G. Linekeris buvo vienas pajėgiausių britų futbolininkų. Vartininkų siaubu vadintas puolėjas vilkėjo „Everton“, „Barcelonos“, „Tottenham Hotspur“ marškinėlius, atstovavo Anglijos rinktinei ir tapo rezultatyviausiu 1986 metų planetos pirmenybių žaidėju. Baigęs profesionalo karjerą jis tapo itin populiariu televizijos vedėju. „Leicester City“ klubui laimėjus „Premier“ lygą G. Linekeris BBC eteryje pasirodė su trumpikėmis, pažymėtomis čempionų klubo emblema. 2018 metų pasaulio čempionatas vyks Rusijoje birželio 14 – liepos 15 dienomis.