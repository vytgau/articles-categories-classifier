Tarp jų buvo ir dabartinis pasaulio čempionas Lioras Soferas, ir vicečempionas, „Red Bull“ atletas, Dominikas Guehrsas, ir kiti panašaus lygio vandenlenčių meistrai. Vyrų kategorijoje auksą nuskynė Liamas Peacockas, o moterų – Melissa Colborne. „Red Bull Wake2el”, kaip jau galima suprasti iš pavadinimo, vyksta dvikovų principu. Starto poros paaiškėja traukiant burtus. Kiekvienos dvikovos dalyviams paskiriama raudona ir mėlyna spalvos, tada jie važiuoja du ratus, rodydami viską, ką moka. Galiausiai trys teisėjai Davidas Vervenne'as, Wesas Gumpelis ir Philipas Thiele – kėlė kortelę su jiems labiau patikusio atleto spalva. Taip iškart paaiškėjo, kas pateks į kitą etapą. Iš lietuvių vyrų kategorijoje geriausiai pasirodė Jonas Skernevičius, tačiau antrame etape jis neatsilaikė prieš L. Peacocką. Antrame etape įvyko ir dvikova identiška vandenlenčių pasaulio čempionato finalui. vokietis D. Guehrsas susikovė su Izraelio atstovu Lioru Soferiu. Pasaulio čempionate šį susidūrimą laimėjo Lioras, tačiau šįkart nugalėtoju tapo Dominikas. Pusfinalyje jis įveikė olandą Sam De Haaną ir pateko į finalą. Įveikęs prancūzą Jules'į Charraud, į finalą pateko ir L. Peacockas. Finalo dvikovoje parodęs itin retai matomų triukų, L. Peacockas ne tik susilaukė itin stipraus gyvos transliacijos žiūrovų palaikymo, bet ir tapo čempionu.  Moterų kategorijos dvikovose taip pat netrūko aistrų, ypač, kai finale susigrūmė lietuvė Dagnė Baniukštytė ir Pietų Afrikos Respublikos atstovė Melissa Colborne. Pastaroji ir tapo „Red Bull Wake2el“ moterų čempione. „Yra tiesiog neįtikėtina ir tuo pat metu labai džiugu, kad Lietuvoje pavyko suorganizuoti tokio masto tarptautinį renginį. Nekalbant apie pasaulio čempioną ir vicečempioną, iš viso pasaulio čia susirinko visa vandenlenčių sporto grietinėlė – Pedro Caldasas, Millesas Tolleris, Szebasztianas Szolathas, S. De Haanas, M. Colborne ir daugybė kitų. Nors ir skambėsiu pagyrūniškai, bet „Red Bull Wake2el“ tapo istoriniu Lietuvos vandenlenčių sporto įvykiu”, – pasakojo viena renginio organizatorių Agnė Šimanskytė. Vyrų TOP-3: 1. Liam Peacok 2. Dominik Guehrs 3. Sam De Haan Moterų TOP-3: 1. Melissa Colborne 2. Dagnė Baniukštytė 3. Živilė Einikytė