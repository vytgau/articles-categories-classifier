Psichologė dirbo mėnesį Kiek akys užmato – nė mažiausio šešėlio. Kazachstano stepės, kurių viduryje buvusios Sovietų Sąjungos respublikos prezidentas Nursultanas Nazarbajevas prieš 20 metų nusprendė įkurti naują šalies sostinę, yra bekraštės kaip vandenynas. Bet Lietuvos karatė meistrams kasdieniu kraštovaizdžiu pastarąją savaitę buvo ne ši neaprėpiama begalybė, o futuristinė Astanos panorama. Taupydami jėgas sportininkai dar neturėjo progos pasižvalgyti po birželį čia prasidėjusios „Expo 2017“ parodos paviljonus, per kuriuos keliaujant per dieną galima sukarti ir dešimt, ir daugiau kilometrų. Neragavo jie ir europiečių skrandžiams neįprastų nacionalinio kazachų valgiaraščio atributų: arklienos ar kumyso – rauginto kumelės pieno. Rinktinės režimas – treniruotės, valgis ir poilsis, tarp kurių įsiterpia trumpi pasivaikščiojimai ir motyvaciniai užsiėmimai. Sporto psichologė Aistė Žemaitytė kiokušin karatė komandos atstovams ruoštis svarbiausiam metų startui padeda nuo prieš mėnesį Druskininkuose vykusios stovyklos. Astanoje su kovotojais ji dirba ne tik individualiai, bet ir grupėmis. Vienas tokių užsiėmimų buvo skirtas sportininkų mokymosi ir prisitaikymo įgūdžiams lavinti – atletai bandė prisijaukinti indoeuropiečių kalbos rašmenis. Bet svarbiausia – išlaikyti įtampą ir neprarasti vidinės pusiausvyros. „Patarimų labiausiai reikia tiems, kurie dar nėra dalyvavę dvi dienas trunkančiame pasaulio čempionate“, – DELFI sakė A. Žemaitytė. Tarp psichologės pasiūlytų būdų, kaip teisingai sudėlioti mintis prieš varžybas, yra ir kinematografija. Įkvėpimo atletai turi pasisemti iš filmų sporto tematika, pavyzdžiui, „Baggerio Vance'o legenda“ ir „Karys“. Kazachų pagalba Tuo metu pramankštinti raumenis 13 Lietuvos kovotojų padeda geri ryšiai su pasaulio pirmenybių šeimininkais. Treniruotes lietuviai rengia privačiame karatė klube, įsikūrusiame viename Astanos miegamųjų rajonų. Valstybės klubui dovanotame pastate įrengtos ne tik keturios sporto salės su tatamiais, bet ir kavinė, nedidelis viešbutis. Čia Lietuvos kovotojai gali sportuoti be šurmulio ir pašalinių akių. „Nuo ketvirtadienio sportininkai dirba visu pajėgumu, kaip namuose. Sąlygos pakankamai geros, oras – labai panašus į mūsų. Yra trijų valandų laiko skirtumas, bet manau, kad viską padarėme tinkamai, jog per varžybas to nebejaustume“, – DELFI sakė vienas rinktinės trenerių Paulius Klapatauskas, 2001 metais Budapešte (Vengrija) pats tapęs planetos čempionu vidutinio svorio kategorijoje. Gyvena lietuviai taip pat atskirai nuo kitų šalių delegacijų: nepaisant kuklesnių kambarių, keltis į keturių žvaigždučių oficialų pirmenybių viešbutį Astanos centre komandos atstovai nenorėjo.  Keturi favoritai Penktadienį vyko oficialūs svėrimai, o kova dėl medalių prasidės šeštadienį ir tęsis iki sekmadienio. Pasaulinės karatė organizacijos (WKO) organizuojamos planetos pirmenybės pastarąjį kartą buvo surengtos Vilniuje ir lietuviams atnešė didžiausią medalių kraitį per visą istoriją. 2013 metais „Siemens“ arenoje šeimininkai susižėrė aštuonis apdovanojimus iš 24 (tiek vyrai, tiek moterys buvo suskirstyti į tris svorio kategorijas). Turnyre triumfavo Orestas Procas ir Margarita Čiuplytė, Lukas Kubilius tapo vicečempionu, bronzą pelnė Andrius Miseckas, Diana Balsytė, Gabija Gudeliauskaitė, Diana Mačiūtė ir Rita Pivoriūnaitė. Nors surinkti tokį pat derlių Kazachstane neatrodo realu, P. Klapatauskas kartelės nuleisti neskuba. „Turime gerus, motyvuotus sportininkus, gerai pasiruošėme varžyboms. Ar medalių bus daugiau, ar mažiau, sunku pasakyti. Ir prieš ketverius metus namų sienos vieniems padėjo, o kitiems pakišo koją. Tikrai nesijaučiame silpnesni nei tada. Mes ir dabar norime geriausių rezultatų“, – sakė specialistas. Bet konkurentų netrūks. Jei Japonijos rinktinė – kaip banginis, stambiausi kiokušin karatė rykliai – Rusija, Kazachstanas ir Lietuva. Būtent šių keturių šalių atstovai turėtų išsidalinti didžiąją medalių dalį. „Kazachai yra vieni pasaulio lyderių, namuose jie norės įrodyti savo jėgą. Rusai kaip visada atsiuntė labai stiprią rinktinę, o japonai – pagrindiniai favoritai. Daugumai mūsų sportininkų jei ne pirmame, tai antrame rate teks susitikti su šių šalių kovotojais. Tik vienam kitam teks Pietų Amerikos ar Afrikos atstovas. Tad iššūkiai bus didžiuliai jau nuo pat pradžių“, – prognozavo P. Klapatauskas. WKO planetos pirmenybės, kuriose kovojama pasidalinus į svorio kategorijas, kas ketverius metus rengiamos nuo 1997-ųjų. Ketvirtadienį nuspręsta kitą pasaulio čempionatą 2021 metais patikėti Lenkijai, nukonkuravusiai Braziliją.  Lietuvos rinktinės sudėtis Moterys: Iki 50 kg: Justina Šišaitė, Daiva Kriščiūnienė; Iki 55 kg: – Iki 60 kg: Inga Mikštaitė, Rūta Brazdžionytė, Gabija Gudeliauskaitė; Per 60 kg: Nora Vaznelytė, Monika Ryžkovaitė. Vyrai: Iki 65 kg: – Iki 75 kg: Andrius Miseckas; Iki 85 kg: Valdemaras Gudauskas, Vytautas Cėpla; Per 85 kg: Lukas Kubilius, Edgardas Sečinskis, Eventas Gužauskas.