Namuose dominavusi „Sevilla“ taip ir nesugebėjo įveikti fantastiškai savo darbą atlikusio „Manchester United“ vartininko Davido de Gea'os – lygiosios 0:0 (0:0). Šeimininkai prieš pat didžiąją pertrauką buvo labai arti to, kad išsiveržtų į priekį, bet po Luiso Murielio smūgio galva vos iš kelių metrų D. de Gea pademonstravo fantastišką reakciją ir refleksus bei atmušė kamuolį. Dvikovos pabaigoje kiek atkurto ir anglai. 83 min. pasižymėti pavyko svečių puolėjui Romelu Lukaku, tačiau teisėjas Clementas Turpinas užfiksavo žaidimą ranka ir įvarčio neįskaitė. Paskutinėmis minutėmis dvi pusproges turėjo Marcusas Rashfordas, bet abusyk spyrė pro šalį. Visgi gerokai aktyvesni buvo Sevilijos futbolininkai, kurie iš viso į varžovų vartų pusę smūgiavo net 25-is kartus ir privertė D. de Gea aštuonis sykius gelbėti „Man United“ kailį. Statistika: „Sevilla“ – „Man United“: Kamuolio kontrolė: 54 proc. – 46 proc. Smūgiai: 25 – 6 Smūgiai į vartų plotą: 8 – 1 Kampiniai: 12 – 4 Pražangos: 12 – 22  Tuo metu du nuostabūs Donecko „Šachtar“ legionierių iš Pietų Amerikos įvarčiai leido Ukrainos čempionams 2:1 (0:1) įveikti AS „Roma“ ekipą iš Italijos. 20-metis Cengizas Underis 41 min. nuginklavo Alissoną ir AS „Roma“ džiaugėsi pasiekusi svarbų tikslą – įvartį išvykoje. 45 min. Donecko klubas liko be gynėjo Sergejaus Kryvcovo, kuris patyrė sunkią čiurnos traumą ir iš aikštės buvo išgabentas ant neštuvų. Nepaisant to, antrame kėlinyje „Šachtar“ pakeitė rungtynių eigą ir įmušė du kartus. Iš pradžių, 52 min., tikslus buvo argentinietis Facundo Ferreyra, o 71 min. įspūdingu tolimu baudos smūgiu nuo skersinio pergalę saviškiams padovanojo brazilas Fredas. Jau per pridėtą teisėjo laiką F. Ferreyra galėjo ir trečią kartą nubausti „Romą“, tik šįsyk gynėjai paskutinę akimirką sugebėjo blokuoti kilusį pavojų. Statistika: „Šachtar“ – AS „Roma“: Kamuolio kontrolė: 52 proc. – 48 proc. Smūgiai: 14 – 14 Smūgiai į vartų plotą: 8 – 8 Kampiniai: 8 – 9 Pražangos: 11 – 9  Atsakomieji šių porų mačai vyks po trijų savaičių, kovo 13 d., atitinkamai Mančesteryje ir Romoje. UEFA Čempionų lygos finalas šiemet numatytas gegužės 26 d. Kijevo Olimpiniame stadione. 