Iškart po finalinio švilpuko jis treneriui pareiškė, kad kitąkart geriau žais viena koja nei tokią dramą stebės iš šono. Vis tik, įvarčius štampuojantis M. Maksimovas sekmadienį su komandos draugais į Klaipėdą nevyko, o saviškių pergalę A lygos rungtynėse prieš „Atlantą“ stebėjo kompiuterio ekrane. „Kol Makso koja nėra išgijusi visu šimtu procentų, nematėme prasmės jo varginti. Aišku, tikimės, kad ketvirtadienį jis žais, bet sveikata yra sveikata. Niekada negali žinoti“, – sakė „Trakų“ vyriausiojo trenerio asistentas Gintaras Rimkus. Ketvirtadienį „Trakai“ pratęs savo žygį UEFA Europos lygoje. Pirmąsyk į trečiąjį atrankos etapą patekę riteriai susikaus su Tetovo „Shkendia“ klubu iš Makedonijos. „Iki vakar visą dėmesį skyrėme rungtynėms su „Atlantu“, o šiandien yra ta diena, kai analizuojame varžovų stipriąsias ir silpnąsias puses. Galiu pasakyti tik tiek, kad tai yra komanda visiškai nepanaši nei į „St.Johnstone“, nei į „Norrkoping“, tačiau mes su ja galime ir privalome žaisti“, – sakė vyriausiasis treneris Olegas Vasilenka. „Shkendia“, lyginant su mūsų buvusiais varžovais Europos lygoje, labiau akcentuoja ne komandinį, o individualiais veiksmais paremtą žaidimą. Tačiau mums pirmiausia reikia žiūrėti ne į varžovus, o į save. Jei žaisime savo žaidimą, viskas bus gerai“, – kalbėjo O.Vasilenka. „Trakai“ – „Shkendia“ – šį ketvirtadienį 19.30 val. sostinės LFF stadione. Šis etapas priešpaskutinis žengiant į UEFA Europos lygos grupių turnyrą.