Mačo favoritu laikytas 26-erių metų lietuvis Laurynas Grigelis (ATP 251) 3:6, 6:1, 3:6 turėjo pripažinti beveik dvigubai žemiau ATP reitinge esančio 28-erių metų suomio Harrio Heliovaaros (ATP 453) pranašumą. Dvikova truko 1 val. 47 min. L. Grigelis atliko dešimt neatremiamų padavimų, o jo varžovas - 11. Lietuvos tenisininkas teigė, kad, jo nuomone, varžovo padavimas buvo pagrindinis ginklas, leidęs jam iškovoti pergalę. „Varžovas šiandien labai gerai servavo, o man nepavyko susidoroti su jo padavimu. Kai man pavykdavo gražinti kamuoliuką į kortą, dažniau laimėdavau tašką, tačiau buvo nemažai geimų, kuomet po jo padavimų į žaidimą grąžindavau vieną ar du taškus. Akivaizdu, kad pergalei to yra gerokai per maža“, – po susitikimo kalbėjo L. Grigelis. H. Heliovaara po mačo teigė esąs patenkintas savo žaidimu: „Gerai žaidžiau pirmame ir trečiame sete. Buvau agresyvus, gerai padaviau. Antro seto pradžioje turėjau galimybių laimėti varžovo padavimą, tačiau jomis nepasinaudojau. Tuomet L. Grigelis smarkiai pagerino savo žaidimą, o aš sumažinau apsukas. Džiaugiuosi, kad trečiame man pavyko dar sykį perimti iniciatyvą ir iškovoti labai svarbią pergalę“. Antrojoje dvikovoje taip pat šeštadienį susitinka Lietuvos rinktinės lyderis 27-erių metų Ričardas Berankis (ATP 84) ir 19-metis suomis Emilis Ruusuvuoris (ATP 592). Sekmadienį vyks dvejetų mačas ir dar du vienetų susitikimai, jei jų prireiks.  