Vokietis pirmavo čempionate iki Italijos GP. Vėliau viskas apvirto aukštyn kojomis. Į F-1 lenktynes Meksikoje S. Vettelis atvyko nuo čempionato lyderio L. Hamiltono atsilikdamas 66 taškais. Abu sportininkai neišvengė kontakto pirmame varžybų rate ir po priverstinių sustojimų nusirito į rikiuotės galą. S. Vetteliui vėliau pavyko pakilti iki ketvirtos vietos, o L. Hamiltonui iki devintos. „Nesvarbu, kas nutiko lenktynėse. Svarbu, ką Lewisui pavyko padaryti šį sezoną. Jis puikiai padirbėjo ir nusipelnė čempiono titulo. Tad sveikinimai jam“, – po lenktynių sakė kovą dėl čempiono titulo pralaimėjęs S. Vettelis. „Man patinka su juo kovoti. Gaila, kad ši kova baigėsi anksčiau nei norėjau. Galų gale šiemet jie buvo geresni už mus.“ Paklaustas ar dėl ko nors gailisi, vokietis atsakė trumpai: „Argi dabar tai svarbu?“ Iki oficialios sezono pabaigos likus dviems etapams čempionu tapęs L. Hamiltonas turi 333 taškus, o antroje vietoje esantis S. Vettelis – 277 taškus. Vokiečiui ant kulnų mina suomis Valtteri Bottas, kuris savo sąskaitoje turi 262 taškus. Daugiau F-1 naujienų skaitykite čia.