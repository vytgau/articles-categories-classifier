Praėjusį sezoną 35 metų futbolininkas svariai prisidėjo prie to, jog marijampoliečiai pirmą kartą klubo istorijoje iškovotų A lygos auksą. Čempionate jis sužaidė 27 mačus ir įmušė vieną įvartį. Kapitonas buvo ir įspūdingo „Sūduvos“ žygio iki Europos lygos ketvirto atrankos etapo dalimi bei įmušė pergalingą įvartį dvikovoje su „Šachtior“. „Sūduva“ šiuo metu naujam sezonui ruošiasi stovykloje Turkijoje, o jau vasario 17 dieną Marijampolėje vyksiančioje Supertaurės dvikovoje susitiks su Kauno „Stumbru“. Savo kolekcijoje iš viso 12 titulų (4 A lygos, 4 LFF taurės, 4 LFF Supertaurės) turintis A. Jankauskas lff.lt svetainei papasakojo apie savo patirtį Suvalkijos klube bei aptarė ateinančio sezono tikslus. – Algi, visų pirma, kokios nuotaikos „Sūduvos“ stovykloje? Ar komandoje vis dar jaučiasi pakili atmosfera po istorinio komandos triumfo A lygoje? – Praėjo nemažai laiko po iškovoto titulo ir euforija jau yra praeityje, bet, aišku, atmosfera komandoje yra tikrai gera. Dabar vyksta pasiruošimas naujam sezonui ir gyvename darbinėmis nuotaikomis. – Naują sezoną „Sūduva“ pasitinka pasikeitusi, o ką Vladimiras Čeburinas pasakė komandai susirinkus į pratybas ir kokie iškelti tikslai šiam sezonui? – Nesutikčiau su tuo, kad „Sūduva“ labai pasikeitė – taip, išėjo keli žaidėjai, bet komandos „stuburas“ liko. Treneris akcentavo, jog šiemet bus sunkiau, nes visos komandos norės įgelti čempionams. Apie sezono tikslus dar nebuvo kalbėta, bet ir taip yra aišku, jog jie bus patys aukščiausi – sieksime apginti čempionų titulą ir kovoti dėl kitų trofėjų. – Su „Sūduva“ iškovojote jau ketvirtą karjeroje A lygos titulą. Ar jis buvo sunkiausias ir kaip apibūdintumėte kelią link šio trofėjaus? Kuo tai skyrėsi nuo tų laikų, kai triumfavote su „Žalgiriu“? – Galiu drąsiai sakyti, kad šis čempionų titulas visomis prasmėmis man buvo sunkiausias. Mažai kas tikėjo, kad mes galime laimėti ir iki pat rudens net nebuvo ženklų, jog galime pavyti „Žalgirį“. Visgi po žygio Europos lygoje mes įgavome pagreitį A lygoje ir išlaikėme tempą iki sezono galo bei pirmą kartą istorijoje kėlėme čempionų taurę. Lyginant su „Žalgiryje“ iškovotais trofėjais, ten komanda buvo ryškūs favoritai ir privalėjo laimėti, tuo tarpu jausmas tikrai yra kitoks, kai „Sūduvoje“ neturėjome favoritų statuso. – Sezoną pradėsite LFF Supertaurės dvikova. Kaip svarbu pradėti sezoną pergale ir kaip rimtai žiūrite į šias rungtynes? – Į šias rungtynes žiūrime labai rimtai, nes Supertaurės laimėjimas būtų teigiamas impulsas A lygos pradžiai ir tuo pačiu dar vienas trofėjus klubo istorijoje. – Jūsų oponentas – LFF taurėje praėjusiais metais triumfavęs „Stumbras“. Kokios tikitės dvikovos ir ką galite pasakyti apie varžovus? Atsižvelgiant į praeitą sezoną, „Stumbro“ komanda yra kovinga, turinti individualiai stiprius ir techniškus žaidėjus, ypač atakose. Manau, kad aikštėje laukia bekompromisinė kova. Kadangi tai bus pirmos oficialios sezono rungtynės, sezono startas, o titulo laimėtoją nulems vienintelis mačas, favoritų čia nėra. – LFF Supertaurę laimėjote keturis kartus. Kuris iš jų buvo įsimintiniausias ir kodėl? – Įsimintiniausias Supertaurės laimėjimas man yra pasiekimas 2003 metais. Triumfas buvo ne tik saldus dėl pirmojo trofėjaus mano karjeroje, bet ir dėl to, kad laimėjome prieš FBK „Kauno“ klubą, kuris tuo metu karaliavo Lietuvos futbole.Taip pat įsimintina ir 2013 metų pergalė, kai tik po pratęsimo sugebėjome palaužti „Ekraną“. – Trofėjų lentynoje turite nė vieną titulą ir galite pasigirti turininga karjera. Ką dar norėtumėte įgyvendinti iki jos galo? – Lietuvoje jau esu laimėjęs visus įmanomus trofėjus ir padariau tai nė kartą, todėl norėčiau su „Sūduvos“ komanda pasiekti kažką Europos taurių varžybose. Šiais metais tai būtų patekimas į UEFA Europos lygos grupių etapą. Šio sezono dvikova bus žaidžiama vasario 17 dieną, šeštadienį, pradžia – 12 valandą. Bilietai platinami internetu „TicketMarket.lt” arba „PayPost” skyriuose. Rungtynes tiesiogiai transliuos TV6 televizija ir TV3 Play portalas.