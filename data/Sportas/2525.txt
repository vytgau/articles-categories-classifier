Paskutiniosiose rungtynėse sekmadienį Lietuvos rinktinė po atkaklios kovos 3:2 pranoko Ukrainos dvidešimtmečių rinktinę. Tai buvo antroji lietuvių pergalę. Pirmosiose rungtynėse jie nukovė estus, o antrosiose neprilygo latviams. Jau ketvirtąją mačo minutę po Dariaus Kasparaičio perdavimo šeimininkus į priekį išvedė Emilijus Krakauskas. Kiek vėliau du kartus pasižymėjo Arnoldas Bosas, todėl prieš trečiąjį kėlinį lietuviai užtikrintai pirmavo 3:0. Visgi ukrainiečiai nepasidavė ir lemiamame kėlinyje įmušę du įvarčius (2:3) spaudė lietuvius iki pat finalinės sirenos. Ukrainos ledo ritulininkai atsigriebė parodomojoje baudinių serijoje, kurią jie laimėjo 1:0. Turnyro čempionais tapo latviai, kurie paskutiniosiose rungtynėse net 13:0 sutriuškino trečioje vietoje likusius estus. Rugpjūtį vykusiame analogiškame turnyre Taline triumfavo Latvijos klubų rinktinė, o lietuviai tada neiškovojo nei vienos pergalės ir liko paskutiniai. Paskutinis „CROWNS Baltic Challenge Cup 2017“ turnyras vyks vasario mėnesį Latvijoje.