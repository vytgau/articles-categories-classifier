Lenktynės Kauno mariose vyks jau gegužės 26-27 dienomis. Planuojama, kad į laikinąją sostinę atvyks pilotai iš visos Europos, JAV, Australijos, Jungtinių Arabų Emiratų (JAE). Čempionate dalyvaus ir kaunietis Edgaras Riabko. Kartu su F2 vandens formulių lenktynėmis vyks ir gliserių „FR-1000” Europos čempionato pirmasis etapas, kuriame dalyvaus ir lietuvis Tomas Marcinkus. Rimti ketinimai Naujame čempionate debiutuos JAV pilotas Brentas Dillardas. Tiesa, į Europą amerikietis žengia labai rimtai pasiruošęs. „Tai bus pirmas kartas, kai lenktyniausiu Europoje. Prieš naująjį sezoną gerokai atsinaujinome, o pagrindinis pirkinys – nauja formulė. Laivą įsigijome iš Lundinų šeimos. Pierre'as Lundinas šia formule lenktyniavo praėjusių metų čempionate“, - pasakoja B. Dillardas. Jau netrukus amerikiečiai pasiruošimą sezonui pradės Europoje. „Mes būsime pirmoji JAV komanda čempionate ir labai didžiuojamės reprezentuodami savo šalį. Be manęs komandoje darbuosis mano tėvas Steve'as Dillardas, Brendanas Poweris, Billas Ruckeris ir Christianas Lundinas. Jau netrukus išvyksime į Švediją, kur bus atliekami testai. Tai viena iš pasirengimo naujajam sezonui dalių“, - sako Brentas. Dillardų šeima puikiai žinoma JAV sporto mėgėjams. Dabar savo pajėgumą amerikiečiai sieks įrodyti ir už Atlanto. „Sudėtinga pasakyti, kaip Europoje atrodys žinomas JAV pilotas. Aišku tiek, kad jo technika bus viena iš geriausių. Manau, kad ši komanda turėtų būti aukštose pozicijose. JAV komanda įsigijo F2 legendos Pierre'o Lundino techniką bei nuomojasi paslaugas. Taip kad tai bus labai rimti varžovai“, - sako E. Riabko. Atėjo metas sugrįžti Kaune bus ir italas Ivanas Brigada. Ne vienerius metus Italijos pilotas testavo gamyklinių komandų laivus, dalyvavo F1 pasaulio čempionate, buvo tapęs F2 Europos čempionu. „Tiesą pasakius dabar yra labai įtemptas laikas – šešias dienas per savaitę praleidžiu bandydamas lenktyninius automobilius, o tuo pačiu derinu ir treniruotes dviračiu. Taip pat didelį dėmesį skiriu mitybai. Matote, mano amžius yra mano pranašumas. Tuo tarpu kiti pilotai kaip pranašumą gali laikyti savo svorį“, - juokiasi 38 metų sportininkas. Patyręs pilotas šį sezoną atstovaus „Gordon Cook Racing“ ekipai. „Jei taip galima pasakyti, tai mūsų komandoje nauja yra viskas. „Gordon Cook Racing“ komadą papildė keli nauji nariai, nauji pilotai ir nauja F2 vizija. Tiesa, mūsų laivas nėra naujas,tačiau esu tikras, kad „Baba Racing“ bus labai greita formulė. Aš pats asmeniškai jau dvejus metus stebėjau lenktynes nuo kranto, o dabar atėjo metas sugrįžti. Daug kas priklausys nuo psichologijos – kuo greičiau man pavyks susitvarkyti su psichologija, tuo greičiau galėsiu kovoti dėl vietos ant podiumo“, - sako I. Brigada. Dideli ispano lūkesčiai Hectoras Sanzas praėjusiame čempionate liko tik 16-as. Naują sezoną ispanas pradeda su visiškai nauja strategija ir įspūdingu biudžetu. „Neslėpsiu – šiam sezonui ruošiuosi su ypatinga energija ir aistra. Bet kokiu atveju, nusimato sudėtingas sezonas – F2 turėsime ne vieną naują pilotą, todėl labai sudėtinga prognozuoti, koks bus komandų pajėgumas. Manau, kad tai pamatysime būtent Kaune“, - sako H. Sanzas. Kad ispanų komandos ketinimai labai rimti įrodo jų pirkinių sąrašas. „Prieš naujo sezono startą atlikome dideles investicijas. Visų pirma investavome į naują laivą. Norėjome išspręsti problemas, kurios mus kamavo praėjusiame sezone. Be jokios abejonės, investicijomis į techniką neapsiribosime. Šiemet turime visiškai naują vairavimo strategiją. Matysme, ar naujovės pasiteisins. Mūsų tikslas labai aiškus – norime būti geriausiųjų penketuke ir kuo dažniau lipti ant podiumo“, - sako H. Sanzas. Kai pilotų sąraše tiek naujokų ispanas nesiryžo prognozuoti, kas bus 2018 metų sezono favoritai. „Labai sudėtingas klausimas. Šiemet pilotų rikiuotėje labai daug pasikeitimų – atėjo daug naujokų, tuo pačiu iš F2 pasitraukė gerų, patyrusių lenktynininkų. Jei reikėtų išvardinti geriausiųjų penketuką, tikrai nesiryžčiau prognozuoti, nes mažiausiai 10 pilotų yra lygiaverčiai varžovai, galintys visose lenktynės kopti ant podiumo“, - sako H. Sanzas. „Hectoras nusipirko labai gerą, greitą laivą. Sunku prognozuoti, kaip jam seksis jį pilotuoti. Ispanas į F2 atėjo pernai ir pilotavo kitą laivą, kuris buvo pagamintas per sunkus. Tačiau ir su tokiu sunkiu laivu jis plaukė labai neblogai, tada dabar turėdamas geresnę techniką jis gali labai stipriai šauti į viršų“, - sako E.Riabko. Nenurašo ir lietuvių E. Riabko praėjusių metų čempionate su 15 taškų užėmė 9-ąją vietą. Beje, tiek pat taškų surinko net keturi pilotai. Pasaulio čempionu tapo JAE atstovas Rashedas Al Qemzi (41 tšk.). „Mano manymu, šių metų favoritas bus nugalėtojo titulą ginantis Rashedas. Antras jų komandos pilotas nėra toks stiprus, tačiau Rashedas ir šiais metais bus labai pajėgus. Beje, pernai jis laimėjo tik Kauno etapą, bet to pakako, kad taptų čempionu, nes kituose etapuose važiavo stabiliai ir finišavo aukštose pozicijoje. Manau, šiemet jis bus dar labiau patobulėjęs“, - sako E. Riabko. Pats JAE sportininkas taip pat neslepia, kad sieks apginti nugalėtojo titulą. „Prieš naujo sezono startą labai daug treniravomės. Be to, dalyvausime F2 ištvermės lenktynėse. Šį sezoną pasitinkame turėdami du visiškai naujus laivus. Šį sezoną kartu su manimi plauks Rashedas Al Tayeris, kuris pakeitė Mohamedą al Mohairbi. Neslėpsiu, kad tikslą turiu tik vieną – apginti čempiono titulą. Čempionate dalyvauja tikri savo srities profesionaliai, nekantrauju vėl išbandyti jėgas. Labai laukiu čempionato starto ir linkiu visiems dalyviams kuo didžiausios sėkmės“, - teigė nugalėtojo titulą ginsiantis R. al Qemzi. „Be jokios abejonės Rashedas bus ir naujojo sezono favoritas. Rashedas yra puikus vairuotojas, kuriam už nugaros stovi labai stipri, bene labiausiai patyrusi ir turtingiausia komanda. Jie tikrai bus lentelės viršuje, bet esu tikras, kad ten būti nori ne tik jie. B. Dillardas atvyksta iš JAV. Ten jis jau įrodė, kad yra labai greitas pilotas, o dabar jis gavo ir Lundinų komandos palaikymą. Esu tikras, kad jis atvyksta kovoti, o ne būti stebėtoju. Yra ir kitų pilotų, kurie gali bet kada iššauti. Tai Alberto Comparato, E. Riabko, mano geras draugas Uvis Slakteris. Tikrai nemažai pilotų šiemet gali pademonstruot puikius rezultatus. Visiems patariu stenėti šių metų čempionatą – esu tikras, kad bus daug fejerverkų, o aš pažadu, kad mes kovosime iki pat paskutinės akimirkos“, - sako I. Brigada. Pernai savo namų etape E. Riabko finišavo trečias. Tai geriausias kauniečio pasiekimas 2017 metų pasaulio čempionate. „Jei nebus techninių problemų ir mes šiemet turėtume būti greiti. Turime 30 dalyvių todėl labai sunku prognozuoti – pusė pilotų naujų, pusė senbuvių. Bet kuris pilotas gali iššauti“, - sako E. Riabko. Pernai Kaune labai nepasisekė latviui Uviui Slakteriui. Tačiau šis kaimynas šiemet gali nustebinti. „Jau visai netrukus pradėsime treniruočių stovyklą Jūrmaloje. Tuomet laukia lenktynės Vokietijoje. Tai bus dar vienas pasiruošimo čempionatui etapas. Iš esmės komandoje naujienų nėra daug ir pagrindas išliko tas pats, plauksime tuo pačiu laivu. Laukia labai sunkus sezonas. Labai įdomu, ką parodys naujokai, todėl prognozuoti rezultatus labai sudėtingas reikalas. Manau, į pirmas pozicijas gali pretenduoti net 15 pilotų“, - įsitikinęs U. Slakteris. Priekaištų nebuvo F2 lenktynės Kauno mariose pernai vyko pirmą kartą. „Pernai pasitaikė vaikiškų klaidų, kurios gali būti tik pirmą kartą organizuojant lenktynes naujojoje vietoje. Šiemet reikės geriau pasirūpinti žiūrovų automobilių statymu. Suderinta, jog automobilius bus galima parkuoti T. Masiulio gatvėje, iš abiejų pusių pirmoje eismo juostoje lygiagrečiai. Belieka sugalvoti kitus sprendimus, kurie padės jaustis smagiau - žiūrovai su vaikais galės pramogauti specialiai varžybų teritorijoje įrengtame batutų ir atrakcionų parke, planuojamos kitos smagios pramogos. Dėkojame Kūno kultūros ir sporto rėmimo fondui (Kūno kultūros ir sporto departamentui prie LR Vyriausybės), Kauno miesto savivaldybei, visiems rėmėjams už pasitikėjimą ir skirtą finansavimą“, - teigia lenktynių organizatorius Mindaugas Mačiulaitis. Pernai F2 čempionatą organizuojanti Tarptautinei Motorlaivių Federacijų Sąjunga (Union Internationale Motonautique) jokių priekaištų lietuviams neturėjo. Šiemet be vandens formulių lenktynių vėl veiks įvairios pramogos žiūrovams, kurie turės galimybę ir patys išbandyti vandens formulę. Be to, šiemet bilietai į lenktynes bus gerokai pigesni – vienos dienos bilietas kainuos 7 Eur, dviejų dienų – 12 Eur. Vaikai iki 10 metų su suaugusiais bus įleidžiami nemokamai.  