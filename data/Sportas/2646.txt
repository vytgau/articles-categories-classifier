Pietų Afrikos aukščiausias apeliacinis teismas penktadienį prokuratūros prašymu tarėsi dėl griežtesnės bausmės už nužudymą nuteistam sportininkui. Prokurorė Andrea Johnson šešerių metų laisvės atėmimo bausmę pavadino „šokiruojančiai švelnia“. Ji pabrėžė, kad O. Pistorius po mirtinų šūvių į savo draugę Reevą Steenkamp nerodė „tikro gailesčio“. Neįgalus sportininkas, be to, neįvardijo įtikinamo motyvo, kodėl paleido iš viso keturis šūvius, argumentavo prokurorė. Bausmė, atsižvelgiant į nusikaltimo sunkumą, esą nėra derama. A. Johnson priminė, kad už tyčinį nužudymą paprastai skiriama minimali 15 metų kalėjimo bausmė. O. Pistorius 2013 metų vasarį nušovė savo merginą per uždarytas namų tualeto duris. Jis tikino palaikęs modelį nusikaltėliu ir šaudęs apimtas panikos. 2014 metų spalį buvusiam sportininkui pradžioje dėl netyčinio nužudymo buvo skirta penkerių metų laisvės atėmimo bausmė. Po metų jam skirtas namų areštas. Visgi apeliacinis teismas 2015-ųjų gruodį pripažino O. Pistorių kaltu dėl tyčinės žmogžudystės, nes jis esą turėjo suprasti, kad savo šūviais gali nužudyti žmogų. 2016 metų liepą O. Pitorius galiausiai nuteistas kalėti šešerius metus. Prokuratūra šį nuosprendį apskundė.