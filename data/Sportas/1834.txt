10 km sprinte lietuvis užėmė 48 vietą (šaudymas 0+1), o 12,5 km persekiojimo rungtyje – 42-ą (1+0+1+2). T. Kaukėnas tapo antruoju Lietuvos biatlonininku po Vytauto Strolios, šį sezoną iškovojusiu teisę startuoti persekiojime. „Tarp švenčių planus reikėjo šiek tiek pakeisti dėl ne visai geros savijautos. Vietoje suplanuotų aukštikalnių važiavau į stovyklą Latvijoje, bet ten nepasisekė su oru ir teko pervažiuoti į Estiją, kur sniego buvo šiek tiek daugiau. Manau, kad priimtas sprendimas buvo labai geras, o varžybos parodė, kad viskas neblogai“, – pasakojo T. Kaukėnas. Rengti treniruočių stovyklą aukštikalnėse po ligos yra rizikinga, o sportininkas sveikatos problemomis skundėsi prieš Kalėdas Prancūzijoje vykusiame pasaulio taurės etape. Tuo tarpu visi kiti A komandos nariai švenčių laikotarpį praleido Alpėse esančiame Obertiliacho (Austrija) miestelyje. Pasaulio taurės etapas Oberhofe tradiciškai pasižymi sudėtingomis oro sąlygomis – uraganiniu vėju bei sniego trūkumu. Šioje trasoje geriausią lietuvių rezultatą istorijoje yra užfiksavusi Diana Rasimovičiūtė (2012-aisiais – 9 vieta), geriausius karjeros rezultatus pasiekė Natalija Kočergina, tačiau vyrų komandos nariams etapas nebūdavo sėkmingas. „Visą laiką galvojau, kad prastos sąlygos man nėra blogai, nes kenkia ir kitiems – gal man nusišypsos laimė, nesutrukdys vėjas ir tada tikrai galima užimti aukštesnę vietą. Pati vietovė nemaloni, nes visą laika lyja, šąla rankos ir greitai sušlampi. Trasa, nors vokiečiai ir stengiasi gerai paruošti, nebūna gera. Ne visai mielas etapas“, – paaiškino T. Kaukėnas. Šįkart biatlonininką nudžiugino ne tiek gerėjanti fizinė forma, kiek padidėjęs šaudymo taiklumas. „Šaudymas yra tikrai neblogas, atsiranda pasitikėjimas savimi. Matyt tas yra susiję, kad pagerėjus fizinei formai lengviau yra ir šaudyti. Labiau pailsiu prieš šaudyklą, atsikvėpuoju, gal su tuo ir susiję, – spėliojo biatlonininkas. – Kažkokių ypatingų šaudymo treniruočių nedariau, tiesiog pailsėjau ir dabar pradedu gerinti fizinę formą. Labiausiai džiaugiuosi dėl šaudymo, nes jis visą laiką buvo didelė problema, o su „važiavimu“ paprasčiau – labiau save jaučiu ir sugebu pasiruošti kada reikia.“ T. Kaukėnas vylėsi iškovoti ir pirmuosius įskaitinius sezono taškus, tačiau taktinės klaidos šaudykloje persekiojimo rungtyje mūsiškį bloškė už 40-uko ribos. Paskutinį šaudymo ruožą lietuvis pasiekė 35-as, tačiau jame dukart suklydo. Sekmadienį lietuviai varžysis vyrų estafečių varžybose, kur komanda startuos neįprasta sudėtimi. T. Kaukėnas į trasą įšliuoš ketvirtame etape, kuris mūsiškiams dažniausiai tampa trumpiausiu – komanda pavejama ratu. Be to, greta jo, Karolio Dombrovskio ir V. Strolios tokio rango varžybose debiutuos 19-metis Linas Banys. „Startuosiu ketvirtas dėl to, kad ne visai gera mano savijauta. Galvojome, kad mane dar reikia patausoti, žiūrint į priekį – į olimpines žaidynes. Be to, tai bus šansas Linui pasireikšti, galbūt jis atsivers pasaulio taurėje, parodys, ką gali“, – paaiškino T. Kaukėnas. Tuo tarpu kitą savaitę Rūpoldinge (Vokietija) lietuvių laukia ilgiausia biatlono rungtis – 20 km asmeninės lenktynės, kurias dauguma mūsiškių įvardija kaip mėgstamiausią. „Individuali ir buvo, ir yra mėgstamiausia rungtis, nors ji ilgiausia, o šaudymas daugiausiai lemia. Iš tikrųjų ten yra didžiausia galimybė padaryti geriausią rezultatą, žiūrint į mano asmeninius bruožus. Kažko labai nesitikėsiu, dėmesį skirsiu šaudymui ir pasižiūrėsiu, kokia dabar yra mano fizinė forma“, – teigė Sočio olimpiadoje būtent šioje rungtyje sužibėjęs biatlonininkas. Vyrų estafetės rungties pradžia sekmadienį – 15.30 val.