17-metis lietuvis šiemet sėkmingai įsitvirtino vyrų futbole ir vilkėdamas „Stumbro B“ marškinėlius antroje pagal pajėgumą šalies lygoje sužaidė 20 rungtynių bei iš viso aikštėje praleido 1784 minutes. Vidurio gynėjo ir atraminio saugo pozicijose galintis rungtyniauti V. Armalas per šį laiką įmušė tris įvarčius. Jis taip pat ne kartą rungtyniavo ir „Stumbro U-19“ komandos gretose, buvo nuolat registruojamas A lygos mačams. Praėjęs sezonas jaunajam talentui buvo itin sėkmingas. Jo tobulėjimas neliko nepastebėtas ir jis po dvi savaites praleido Portugalijos aukščiausios lygos „Maritimo“ bei Prancūzijos „Bordeaux“ klubų stovyklose. Dabar jis turės galimybę įrodyti savo vertę dalyvaudamas „Braga“ stovykloje. „Tai labai talentingas vaikinas, kuris sparčiai auga ir tobulėja. Darbas su jaunais žaidėjais yra mūsų prioritetas ir labai džiaugiuosi, kad Vilius turės dar vieną puikią galimybę pasisemti tokios neįkainojamos patirties viename stipriausių Portugalijos futbolo klubų“, – fcstumbras.lt kalbėjo vyriausiasis „Stumbro“ treneris Mariano Barreto. Į Portugaliją V. Armalas išskris jau šį sekmadienį ir saulėtoje šalyje praleis 15 dienų. – Viliau, kaip reagavai sužinojęs apie atsiradusią galimybę?, – fcstumbras.lt pasiteiravo V. Armalo. – Tikrai apsidžiaugiau, nes visada laukiu tokių galimybių. Stengsiuosi atsiradusią progą išnaudoti kuo geriau. Tai visoje Europoje žinomas klubas, kuris prieš septynerius metus žaidė UEFA Europos lygos finale. Atiduosiu visą save, nes noriu pabuvęs 15 dienų vėliau grįžti ten kur kas ilgesniam laikui. – Šiemet turėjai galimybę pasisemti patirties užsienio „Maritimo“ ir „Bordeaux“ klubuose. Ar šios patirtys prideda daugiau pasitikėjimo savimi prieš laukiančią kelionę? – Vienareikšmiškai, tikrai prideda, nes jau žinau ko tikėtis, ko laukti, galų gale ir jaudulio nebus tiek daug. Žinoma, kažkoks jaudulys išlieka, tačiau bus lengviau. Apie „Braga“ ekipą nereikėjo ieškoti daug informacijos, nes daug ką ir taip žinau. Tai žinomas klubas. Tik labiau pasidomėjau jų akademija ir antra komanda. Viskas palieka puikų įspūdį. – Kaip asmeniškai įvertintum šį sezoną? Panašu, kad perėjimas iš vaikų futbolo į vyrų vyksta sėkmingai. – Treniruotės ir rungtynės su vyrais užgrūdina ir leidžia jaustis tvirtesniam aikštėje, galų gale ir pats kūnas per šiuos metus sustiprėjo. Vyrų futbolas sezono gale jau tapo nesvetimas, džiaugiuosi gavęs tiek žaidybinio laiko Pirmoje lygoje. – Nors sezonas pasibaigė, tačiau turbūt vis dar esi pakankamai geros sportinės formos? – Man dar nėra atostogų, treniruojuosi su mūsų jaunimo komanda. Nors grafikas ir ne toks intensyvus, tačiau manau, kad sportinės formos ir fizinės ištvermės tikrai nepraradau. Sezonas baigėsi visai neseniai, tad į Portugaliją išskrisiu tam pasiruošęs.