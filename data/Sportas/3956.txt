Kauniečiai 19-ą min. pirmavo po prancūzo Alexandre'o Kore'o įvarčio, o 50-ą min. ispanas Guillermo Smitarello santykį išlygino. Uteniškiai, kurie mačą baigė dešimtyje be 85-ą min. iš aikštės išvyto prancūzo Diedie Traore, su 22 taškais rikiuojasi penktoje turnyro lentelės vietoje. Kauniečiai turi 17 taškų ir turnyro lentelėje yra septinti. Rezultatas: Utenos „Utenis“ 1 – 1 Kauno „Stumbras“ 19' Alexandre Kore [0 - 1] 50' Guillermo Smitarello [1 - 1] 85' Diedie Traore („Utenis“) – raudona kortelė  Nors pirmame kėlinyje daugiau kamuolį valdė aikštės šeimininkai, jiems patikrinti Rodrigo Josviakio meistriškumo nepavyko, tuo metu už varžovų klaidas perduodant kamuolį, kauniečiai baudė pavojingais greitais išpuoliais. Pirmas progą įmušti turėjo iššokęs prieš vartus A. Kore'as, bet to padaryti jam neleido po kojomis kritęs vartininkas Lukas Paukštė. 19-a minutę „Stumbro“ puolėjas savo įvartį įmušė. Levanas Matčarašvilis perėmė kamuolį šalia varžovų baudos aikštelės ir atidavė A. Kore'ui, kuris pažeme mušė tiksliai. Kėlinio viduryje atakos smaigalyje atsidūrė ir pats legionierius iš Gruzijos. Greito išpuolio metu jis galva apmaudžiai iš kelių metrų mušė netiksliai. Vėliau po dar vieno gero perdavimo iš krašto kamuolio nepasiekė A. Kore'as. Kėlinio pabaigoje traumą patyrė Dominykas Galkevičius, todėl per pertrauką „Stumbrui“ teko atlikti priverstinį keitimą. Du naujus futbolininkui nuo solo pakėlė ir „Utenio“ trenerių štabas, nepatenkintas rungtynių eiga. Jie pagyvino šeimininkų atakas, perdavimai iš kraštų aštrėjo, o rezultatą Utenos komanda išlygino 50-a minutę po standartinės situacijos, kai kamuolį į vartus pasiuntė aukščiau už varžovą iššokęs G. Smitarello. Laimėti norėjo abi komandos, tačiau prapliupęs lietus nutraukė gana atvirą komandų futbolą, padaugėjo broko, žaidėjai slidinėjo, todėl žaidimo tempas sumažėjo. Sužaidus daugiau nei valandą plojimų susilaukė Ali Radjelis Cheikhas. Saugas gražiu reidu įsiveržė į kauniečių baudos aikštelę, bet mušė per aukštai. Johnas Hernandezas prie rezultatyvų perdavimą galėjo papildyti ir puikiu įvarčiu, kai tolimu „šūviu“ pasiuntė kamuolį visai šalia virpsto, priversdamas R. Josviakį šuoliu palydėti kamuolį. Po to už galvos griebėsi G. Smitarello, kampinio metu visiškai laisvas nepataikęs į vartus. 80-ą minutę į „Utenio“ vartus krito įvartis, kai L. Paukštė neišlaikė kamuolio po kontakto su L. Matčarašviliu, o to laukė šalia buvęs Erickas Kassi. Tačiau arbitras užfiksavo gruzino pražangą prieš vartininką. „Stumbro“ komanda lengviau atsikvėpė, nes arbitras skyrė baudos smūgį, o ne baudinį, kai prasiveržusį varžovą ant baudos aikštelės linijos nugriovė Dominykas Barauskas, o su tokiu sprendimu nesutiko visa „Utenio“ komanda. J. Hernandezo bandymą blokavo masyvi gyvatvorė. Aistros pasiekė apogėjų 85-ą minutę, kai šeimininkų gynėjas D. Traore šiurkščiai nugriovė Kgaogelo Sekgotą ir prieš save išvydo raudoną kortelę, o aikštėje kilo žaidėjų susistumdymas, kurį numalšinti pavyko tik per porą minučių. Per likusį laiką išnaudoti kiekybinio pranašumo svečiams nepavyko. Negana to, G. Smitarello galėjo tapti rungtynių didvyriu jau per pridėtą laiką, kai standartinės situacijos metu visiškai laisvas atsidūręs prieš vartus galva mušė šalia virpsto. Turnyro lentelė:  