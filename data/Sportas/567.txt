Klubo trenerių štabui I. Sory puikų įspūdį paliko treniruočių stovykloje Turkijoje. Tiesa, sugrįžimas į „Stumbro“ gretas saugui kiek užtruko dėl dokumentų tvarkymo, tačiau visus formalumus galop pavyko išspręsti ir futbolininkas Lietuvoje yra jau antrą savaitę. Į Lietuvą žaidėjas atvyko iš Armėnijos „Lori Vanadzor“ ekipos, kur praėjusiame sezone antroje šalies lygoje sužaidė septynis mačus. Kauno ekipoje jis vilkės 38 numeriu pažymėtus marškinėlius. „Stumbro“ naujokas yra nuolat kviečiamas į Gvinėjos U-20 futbolo rinktinę, su kuria praėjusiais metais dalyvavo Pasaulio futbolo čempionato finaliniame turnyre. Grupių etape Gvinėja sužaidė lygiosiomis 1:1 su Anglija, tačiau 0:3 nusileido Pietų Korėjai ir 0:5 Argentinai bei į kitą etapą nepateko. Su Pietų Korėja I. Sory rungtyniavo visas 90 minučių, o dvikovose prieš Angliją ir Argentiną kilo nuo atsarginių žaidėjų suolo. Iš viso U-20 rinktinės gretose jo sąskaitoje septynerios rungtynės. Be Pasaulio čempionato jis yra rungtyniavęs ir Afrikos Nacijų U-20 taurės turnyro finaliniame turnyre. Čia Gvinėjai sekėsi puikiai – mažajame finale 2:1 palaužę Pietų Afriką jie pasidabino bronzos medaliais. Tiek pusfinalyje prieš Senegalą (0:1), tiek mūšyje dėl bronzos I. Sory žaidė be keitimų.