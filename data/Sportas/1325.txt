Prieš išvykstančią į Pjongčango žiemos olimpines žaidynes LTOK prezidentę Dainą Gudzinevičiūtę aplankė ir tūkstantį „Neregėtos Lietuvos“ egzempliorių olimpiečiams padovanojo pats knygos autorius Marius Jovaiša. „Ši knyga egzistuoja jau dešimt metų ir iki šiol yra populiari. Ji žinoma, atpažįstama, perkama. Ji nesensta, nes yra apie Lietuvos kraštovaizdį. Sugalvojau padaryti gerą darbą, padovanoti dalį knygų olimpiečiams. Sportas yra vienas labiausiai šalį pasaulyje garsinančių veiksnių. Šios knygos – mūsų visų padėka sportininkams už nuveiktus darbus,“- susitikimo metu kalbėjo žinomas fotografas. „Šis Mariaus Jovaišos gestas – labai malonus sporto bendruomenei. Džiaugiamės, kad autorius pasirinko būtent mus, sportininkus. Knygos pasieks ne tik olimpiečius, bet ir federacijas, garbiausius Lietuvos tautinio olimpinio komiteto svečius. Dvi iš padovanotų knygų jau rado vietą mano lagamine ir keliauja į Pjongčangą,“- sakė D. Gudzinevičiūtė. Į olimpines žiemos žaidynes D. Gudzinevičiūtė išvyks vasario 7 dieną. Pietų Korėjoje Lietuvos delegacijos vadovės lauks devyni šalies sportininkai – biatlonininkai Diana Rasimovičiūtė, Natalija Kočergina, Tomas Kaukėnas ir Vytautas Strolia, slidininkai Marija Kaznačenko, Mantas Strolia ir Modestas Vaičiulis bei kalnų slidininkai Ieva Januškevičiūtė ir Andrejus Drukarovas. Pjongčango olimpinės žaidynės vyks vasario 9-25 dienomis.