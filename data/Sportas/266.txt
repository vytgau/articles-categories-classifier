9 – tiek gynėjų rinktinės stovykloje kovoja dėl vietos nacionalinėje ekipoje pasaulio čempionate Kaune. Pastaraisiais metais žaidėjų trūkumą jautusioje Lietuvos rinktinės gynėjų grandyje šiemet galima matyti gerokai didesnę konkurenciją. Sulaukusi solidaus papildymo lyginant su praėjusiais metais, Lietuvos rinktinė savo kandidatų stovykloje turi devynis dėl vietos rinktinėje planetos pirmenybėse plušančius gynėjus. Rinktinės kandidatų stovykloje ir vėl matome puikiai pažįstamus veteranus: Artūrą Katulį, Mindaugą Kierą ir Rolandą Aliukonį. Šie trys žaidėjai kartu yra vykę jau į 51 pasaulio čempionatą, o visi jie sezoną praleido gimtinėje. M. Kieras žaidė „Hockey Punks“ klube, o R. Aliukonis su A. Katuliu atstovaudami Elektrėnų „Energijai“ iškovojo šalies čempionų titulą. Tuo tarpu tarp rinktinę papildžiusių žaidėjų neabejotinai garsiausias yra Darius Kasparaitis. Ilgametis NHL žaidėjas yra sukaupęs daugybę patirties, tačiau 45-erių metų žaidėjui tai bus pirmasis čempionatas atstovaujant Lietuvos rinktinei, o paskutinį pilną profesionalų sezoną jis sužaidė jau prieš devynis metus. Galimybės žaisti Lietuvos rinktinėje D. Kasparaitis siekė keletą metų, o šiemet gavęs leidimą dalyvauti pirmenybėse jis visus metus treniravosi siekdamas kaip įmanoma geriau pasiruošti būsimam iššūkiui pasaulio čempionato IB divizione. Nepaisant to, kad Nerijus Ališauskas savo karjeroje dar nėra pasiekęs tokių aukštumų kaip D. Kasparaitis, galima neabejoti, jog būtent jis bus svarbiausias žaidėjas rinktinės gynybos grandyje. 26-erių metų ledo ritulininkas jau anksčiau ne kartą buvo įrodęs, kad gali būti savo grandies lyderiu nacionalinėje ekipoje, o pernai negalėjęs atvykti į čempionatą dėl žaidimo klube, šiemet jis į rinktinę atvyksta žengęs didžiulį žingsnį į priekį savo karjeroje. Po puikaus 2016-2017 metų sezono Rusijos aukščiausioje lygoje (VHL), į N. Ališauską dėmesį atkreipė pajėgiausias Latvijos klubas – Rygos „Dinamo“, kuris žaidžia stipriausioje Europos lygoje – KHL. Gavęs progą parodyti savo sugebėjimus šios ekipos treneriams gynėjas iš Lietuvos ne tik išsikovojo sutartį su šia komanda, tačiau ir sužaidė 51 mačą KHL čempionate. Nors lietuvis šioje komandoje turėjo labiau gynybines užduotis ir puolime neišsiskyrė (3 rezultatyvūs perdavimai), galima neabejoti, jog aukščiausio lygio patirties įgavęs gynėjas Lietuvos rinktinėje bus pastebimas tiek ginant savo vartus, tiek konstruojant savo komandos atakas. Kartu su kitais žaidėjais čempionatui besiruošiantis A. Katulis neabejoja, kad su šiais žaidėjais šiemet rinktinės gynybos grandis bus pajėgiausia šalies istorijoje. Pats aukšto lygio pirmenybėse per savo karjerą žaidęs gynėjas viliasi, jog jo pozicijos žaidėjai savo lygį įrodys ir pasaulio čempionate. „Tikrai taip – tai geriausia gynybos linija per mano metus rinktinėje. Gynėjų grandis pagal patirtį ir lygį atrodo solidžiai. Prisiminus ir mano patirtį aukščiausioje Suomijos lygoje – „SM Liiga“, galima teigti, jog gynėjai yra tikrai neprasti (šypsosi). Beliks visą tai įrodyti praktikoje“, - hockey.lt mintimis apie rinktinės gynėjų grandį dalijosi nacionalinės ekipos veteranas. Konkurenciją patyrusiems žaidėjams bandys sudaryti ir vis tobulėjantis jaunimas. Galima pastebėti, jog visi keturi kandidatų stovykloje esantys jaunieji gynėjai šiemet savo karjeroje žengė žingsnius į priekį. Daugiausiai patirties rinktinėje iš jų turi Jaunius Jasinevičius. 21-erių metų gynėjas dalyvavo jau trejose planetos pirmenybėse, o šiemet po penkių metų Švedijoje jis persikėlė į Norvegiją. Antros šalies lygos „Comet“ ekipoje lietuvis buvo vienas svarbiausių komandos žaidėjų, o pagal rezultatyvumą jis visoje lygoje tarp savo grandies žaidėjų užėmė trečiąją poziciją (6 įvarčiai, 16 rezultatyvių perdavimų – 22 taškai). Svarbų žingsnį karjeroje į priekį žengė ir pernai pasaulio čempionate debiutavęs Domantas Čypas. Po trejų metų Amerikos jaunimo lygose, šiemet jis pradėjo profesionalo karjerą ir pasirašė kontraktą su Kazachstano „Gorniak“ klubu, tačiau jo sezonas nebuvo toks, kokio jis pats tikėjosi. Sužaidęs vos devynis mačus (1 rezultatyvus perdavimas), gynėjas paliko šią komandą ir sezoną buvo priverstas užbaigti Vokietijos „Bad Kissingen“ ekipoje, su kuria jis triumfavo „Landesliga“ pirmenybėse. Kitas pernai pirmą kartą rinktinės marškinėlius užsivilkęs gynėjas – Edgaras Protčenka šį sezoną taip pat išbandė save aukštesniame lygyje. 20-metis išvyko į „Kitzbuheler EC“ su kuria kovojo jungtinėje Alpių ledo ritulio lygoje, kurioje varžosi Slovėnijos, Italijos bei Austrijos klubai. Nors su komanda patekti į atkrintamąsias varžybas E. Protčenko nepavyko, jis per 35 sužaistus mačus ne tik įgijo naujos patirties, tačiau ir pasižymėjo 8 taškais (2 įvarčiai, 6 rezultatyvūs perdavimai). Jauniausias gynėjas rinktinės kandidatų sąraše – Kostas Gusevas, taip pat šiame sezone pasiekė naujas aukštumas. Sezono viduryje į „Karhu-Kissat“ jaunimo ekipą persikėlęs lietuvis išbandė savo jėgas ir aukščiausioje Suomijos jaunimo iki 20 metų lygoje. Tiesa, sezonas gynėjui ir jo komandai baigėsi ne itin sėkmingai – pats žaidėjas dėl traumos kurį laiką nežaidė, o jo klubas nesugebėjo išsikovoti vietos kito sezono aukščiausioje Suomijos jaunimo lygoje, kurioje 18-metis šiemet sužaidė 7 mačus (1 rezultatyvus perdavimas). Nepaisant nuolatos tobulėjančio jaunimo, ilgametis rinktinės gynėjas A. Katulis atskleidė, jog Lietuvos rinktinės veteranams netrūksta pasitikėjimo savo jėgomis, o jaunimui išstumti juos iš sudėties bus tikrai nepaprasta. „Man asmeniškai, kol kas, tikrai nesijaučia konkurencijos gynėjų pozicijoje. Jaučiuosi net labai užtikrintas ir pasitikintis tiek savimi, tiek ir kitais šiuo metu rinktinėje esančiais gynėjais – veteranais“ (šypsosi), - apie konkurenciją su jaunimu kalbėjo A. Katulis. Jei rinktinės treneriai šiemet rinksis įprastą žaidėjų pasirinkimo modelį (13 puolėjų ir 7 gynėjai), su nacionaline ekipa iki čempionato Kaune dar turės atsisveikinti du gynybos grandies žaidėjai. Visgi, galima neabejoti, jog į „mūsų svajonių komandą“ patekę gynėjai atiduos visas jėgas ir sieks darbais įrodyti, jog stipriausia visų laikų Lietuvos rinktinė turi ir stipriausią visų laikų gynybos liniją. Pasaulio čempionato IB diviziono kovose Kauno „Žalgirio“ arenoje balandžio 22-28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus į visas čempionato kovas galima įsigyti bilietai.lt puslapyje.