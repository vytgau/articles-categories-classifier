Dvikova buvo permaininga: slovėnai diktavo madas du kėlinius, bet paskutiniame lietuviams atsivėrė galimybė perkelti kovą į pratęsimą. Tačiau laiko išlyginti rezultatą buvo likę per mažai. Lietuvos ekipos gretose pasižymėjo puolėjai Markas Kaleinikovas, pelnęs antrą įvartį čempionate, Lukas Washco, kuriam rezultatyvius perdavimus atliko Dominykas Bogdziulis ir Dino Mukovozas, bei Ignotas Ragas, kuriam asistavo D. Bogdziulis ir Lukas Žukauskas. Beje, M. Kaleinikovui prieš rungtynes grėsė diskvalifikacija dėl pirmame ture gautos pražangos už žaidimą kūnu į varžovo galvą, bet griežtos bausmės vienas komandos lyderių išvengė. Pirmame kėlinyje Mindaugo Kiero auklėtiniai buvo priversti nuolat gintis: jie smūgiavo tik kartą, o Elvino Karlos saugomų vartų link ritulys skriejo 13 sykių. Slovėnai turėjo bent keturias progas, kol 17-ą min. pasinaudojo pirma žaidėjo persvara ant ledo – kombinaciją taikliu metimu užbaigė komandos kapitonas Jaka Sodja. Po pauzės Lietuvos komanda trumpam ištiesė nugarą ir ėmė kur kas dažniau organizuoti atsakomąsias atakas. 25-ą min. vieną jų rezultatyviai užbaigė iš oponento ritulį perėmęs M. Kaleinikovas. Bet jau 30-ą min. gražiai prasiveržęs pro kelis žaidėjus status quo grąžino kitas Slovėnijos ekipos lyderis, puolėjas Janas Drozgas, šią vasarą NHL naujokų biržoje 152 šaukimu pakviestas Pitsburgo „Penguins“. 34-ą min. lietuvių reikalus komplikavo antras pašalinimas dviem minutėms. Nors pasiaukojančiai griūdami prieš ritulį Lietuvos žaidėjai atlaikė ilgą varžovų smūgių krušą, Jaka Šturmas galiausiai rado plyšelį gynybos sienoje. Po 5 min. pasikartojo analogiška situacija: vėl ant nubaustųjų suolelio pasodintas lietuvis – vėl slovėnų įvartis, šįkart įkritęs į Eriko Svetinos taupyklę. Per antrą rungtynių atkarpą Slovėnijos komanda atliko net 21 smūgį. Paskutiniame kėlinyje E. Karlą vartuose pakeitusiam Laurynui Lubiui tiek iššūkių nebekilo: lietuviai išlygino žaidimą, o 47-ą minutę patys pavertė pirmąjį varžovų pašalinimą įvarčiu, kurio autorius – L. Washco. Mačo pabaigoje M. Kieras rizikavo ir vartininką pakeitė šeštu aikštės žaidėju. Toks žingsnis pasiteisino: 59-ą min. intrigą atkūrė I. Ragas. Lietuvos rinktinė iki paskutinių sekundžių naudojo tą pačią taktiką, tikėdamasi išlyginti santykį, bet pati vos nepraleido dar vieno įvarčio. Per visas rungtynes lietuviai smūgiavo 10 kartų, slovėnai atliko 38 smūgius. Geriausiu Lietuvos ekipos žaidėju pripažintas vieną rezultatyvų perdavimą atlikęs puolėjas D. Mukovozas.  Lietuvos ir Slovėnijos ekipos prieš čempionato startą susitiko draugiškose rungtynėse, kuriose rezultatu 2:0 pranašesni buvo M. Kiero auklėtiniai. Tiesa, pirmenybėms slovėnai užregistravo aštuonis naujus žaidėjus. Šeštadienį lietuviai Bledo ledo rūmuose startavo pralaimėjimu Norvegijai 1:4, šeimininkai 3:1 nugalėjo Ukrainą. Kita dvikova Lietuvos rinktinės laukia antradienį, nuo 21 val. Lietuvos laiku, kuomet priešingoje aikštės pusėje išsirikiuos Italijos komanda. Pastaroji pirmosiose sekmadienio rungtynėse 0:4 pralaimėjo norvegams. Paskutinėje antro turo akistatoje Lenkija 3:2 palaužė Ukrainą. Trečiame pagal pajėgumą pasaulio čempionato pirmo diviziono B grupės turnyre kovojama dėl 17-22-os vietų. Geriausia grupės komanda kitais metais pakils į A grupę, paskutinė liksianti ekipa smuks į antrą divizioną. Primename, kad Lietuvos rinktinė pernai laimėjo antro diviziono A grupės turnyrą Taline (Estija) ir po šešerių metų pertraukos grįžo į aukštesnį lygmenį. Slovėnai pernai IB grupėje užėmė trečią vietą.