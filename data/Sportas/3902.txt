184, 188, 192 cm aukštį įveikusi A. Palšytė sustojo ties 195 cm. Visi trys bandymai buvo nesėkmingi ir lietuvė baigė savo pasirodymą Londone septintą vietą pasidalinusi su bulgare Mirela Demireva. „Pirmas bandymas buvo tikrai geras, buvau užsivedusi ir tikėjau, kad pavyks. Galbūt atsispyrimo vieta buvo šiek tiek per toli. Gaila. Stengiausi susikaupti antram mėginimui, šis buvo gal kiek prastesnis. Aišku, 195 cm būtų garantavę aukštesnę vietą“, – komentavo A. Palšytė. Europos uždarų patalpų čempionė Londone iškovojo aukščiausią vietą pasaulio čempionatuose. 2013 metais Maskvoje ji buvo 12-a, o 2015 metais Pekine – 14-a. „Patekti į aštuonetą stipriausių pasaulio šuolininkių į aukštį tikrai geras rezultatas, įvertinant visas aplinkybes. Neturėjau tokio didžiulio įdirbio dėl traumos, gal man buvo šiek tiek sunkoka. Viskas buvo daryta, kad pasveikčiau, bet tikėtis per daug irgi nelabai realu. Neturiu dėl ko labai verkti. Šiandien parodžiau, ką galėjau. Galbūt buvau ne tiek gyvybinga, šviežia, bet galėjau šokinėti“, – kalbėjo A. Palšytė.  Jei pasaulio čempionate lietuvė būtų iškovojusi medalį, būtų gavusi šaukimą dar į Deimantinės lygos finalą. „Dabar lieka Universiados varžybos. Po jo lauks poilsis ir visas pasirengimas žiemos uždarų patalpų čempionatui. Tikiuosi, kad ateinantį sezoną bus mažiau traumų“, – kalbėjo ji. Lietuvos rekordininkė ir čempionė atskleidė, kad prieš kiekvieną šuolį sukalba tam tikrą mantrą: „Tai techniniai elementai, kurie sudėlioja viską į vietas, ką turėčiau atlikti. Tai tarsi sakinys, akcentuojantis esminius šuolio elementus, suderintus su trenere ir su kitais. Kartoju jį, kad būtų lengviau įvykdyti šuolį“. Po nesėkmingų bandymų A. Palšytė šnekučiavosi su olimpine čempione Ruth Beitia, o ši lietuvei pirmajai atskleidė didžiąją naujieną. „Žinia, kurią ji pasakė sektoriuje, netrukus bus paskelbta pasaulyje – ispanė baigia savo karjerą. Ji pasidžiaugė, kad man uždarose patalpose pavyko laimėti Europos aukso medalį ir pasiekti asmeninį rekordą. Pakalbėjome ir apie ne itin sėkmingą vasarą“, – atskleidė mūsų šalies lengvaatletė. Ispanė liko paskutinė finale – neįveikė 192 cm aukščio. Pasaulio čempionato aukso medalį iškovojo vienintelė 203 cm aukštį įveikusi „neutrali“ rusė Maria Lasickienė. Dar šį pavasarį už lietuvių kilmės rusų žurnalisto Vlado Lasicko ištekėjusi lengvaatletė šuolių į aukštį sektoriuje buvo neįveikiama – laimėjo visas oficialias 15-a varžybų. Sidabro medalį iškovojo ukrainietė Julija Levčenka, o bronza atiteko lenkei Kamilai Licwinko. M. Lasickienė dar mėgino šturmuoti 208 cm aukštį, tačiau visi trys bandymai buvo nesėkmingi. Tai bus pirmas kartas šiose planetos pirmenybėse, kai vietoje Rusijos, apdovanojant M. Lasickienę, skambės Tarptautinės lengvosios atletikos federacijos (IAAF) himnas. 