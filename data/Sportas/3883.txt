Tris taškus į savo sąskaitą įsidėję uteniškiai neleido atitrūkti sekmadienį taip pat laimėjusiam Klaipėdos „Atlantui“. Iniciatyvą į savo rankas nuo pirmųjų minučių paėmęs „Utenis“ į vartų stačiakampį pataikė tik kėlinio viduryje, tačiau ši ataka virto įvarčiu. Standartinės situacijos metu Ikero Berruezo galva smūgiuoto kamuolio rankose neišlaikė Tadas Simaitis, leisdamas pakartotiniu smūgiu pasižymėti Guillermo Smitarello. Nuo gynybos žaidusi ir progų greitoms atakos laukusi „Jonava“ jau po kelių minučių išlygino rezultatą. Žaibiško išpuolio metu Mindaugas Grigaravičius nepagailėjo perdavimo Tadui Eliošiui. Kapitonas kiek per toli atleido kamuolį, bet, bandydamas nutraukti ataką, gynėjas Asieras Goni jį nukreipė į jonaviškio koją, padėdamas įmušti įvartį. 35-ą minutę aikštės šeimininkų komanda reikalavo baudinio, kai, įsiveržęs į baudos aikštelę, po kontakto su A.Goni krito įvarčio autorius Td.Eliošius. Kiek pagalvojęs arbitras nusprendė pražangos neskirti. Įsiaudrinusį „Jonavos“ trenerių štabą mačo arbitrui teko nuraminti į tribūnas išsiunčiant Mindaugo Čepo asistentą Eisviną Utyrą. Vėliau „Utenis“ surengė aštrų išpuolį, kai A.Goni puikiu reidu įsiveržė į varžovų baudos aikštelę, bet jo smūgį pažeme T.Simaitis sugavo. Prieš pertrauką dusyk pasižymėti galėjo šeimininkai. Kampinio metu į Martyno Dapkaus link vartų nestipriai pamuštą kamuolį nepataikė Borja Aizpunas. Jo laimei, kamuolys atsitrenkė į virpstą. Vėliau M.Grigaravičius iššoko prieš vartus, bet bandydamas perkelti kamuolį per Luką Paukštę į vartus nepataikė. Antrajame kėlinyje iniciatyva vėl priklausė „Uteniui“, bet pavojingų epizodų sukurti svečiams nesisekė. Didžiausią grėsmę varžovų vartams jie kėlė standartinėmis situacijomis. Sužaidus valandą, du kartus svečiams grasino M.Grigaravičius. Iš pradžių, perėmęs kamuolį, jis smūgiavo netiksliai iš toli. Po to, įsiveržęs į baudos aikštelę jis vėl mušė šalia virpsto. Penkių minučių užteko Yassine’ui Kharbouchui dar sykį išversti „Utenį“ į priekį. Po keitimo aikštėje pasirodęs puolėjas „uždarė“ Johno Hernandezo perdavimą 67-ą minutę. Uteniškis Lukas Paukštė išgelbėjo svečius po Artiomo Osipovo baudos smūgio. Vartininkas šuoliu nukreipė kamuolį į virpstą, o gynėjai pavojų likvidavo. Pavojingiau atakavęs „Utenis“ vėl įmušė 83-ą minutę. Prieš tai smūgiu į vartus patikrinęs T.Simaičio reakciją, J.Hernandezas kitu savo šūviu varžovų vartininkui nepaliko jokių šansų. Į šturmą pakilusi „Jonava“ sukūrė porą momentų, bet rezultato nesušvelnino. Pro šalį mušė Klaudijus Upstas, baudos smūgiu į vartus nepataikė M.Grigaravičius. „Jonava“ – Utenos „Utenis“ 1:3 (1:1) „Jonava“: T. Simaitis, A. Tručinskas, A. Osipovas, L. Peričius, E. Ževnerovas, M. Dapkus, K. Šilkaitis, Tv. Eliošius (80 min. A. Paškevičius), M. Grigaravičius, Td. Eliošius (74 min. K. Upstas), M. Marusičius (64 min. L. Stonkus). „Utenis“: L. Paukštė, G. Smitarello, I. Berruezo, B. Aizpunas, A. Goni (79 min. F. Amara), C. Carrasco, P. Roca, J. Hernandezas, J. Ruzas P. Navasas (72 min. A. Lopezas), A. Cheikhas (62 min. Y. Kharbouchas). Įvarčiai: Td.Eliošius (29); G.Smitarello (25), Y.Kharbouchas (67), J.Hernandezas (83). Geltonos kortelės: Td.Eliošius (12), Tv.Eliošius (19) ), A.Paškevičius (90+5); I.Berruezo (12), P.Roca (33), Y.Kharbouchas (69), J.Ruzas (81). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): Rezultatyviausi čempionato žaidėjai: D. Šermas („Žalgiris“) – 13, A. Paniukovas („Atlantas“) – 11, Elivelto („Žalgiris“) – 10, M. Maksimovas („Trakai“) – 9 įvarčiai.