Pirmą galimybę pasižymėti šiame mače sukūrė „Atlantas“. 4-ą minutę po Dmitrijaus Germano pakelto baudos smūgio galva į vartus mušė Vytas Gašpuitis, tačiau „Utenio“ vartų sargas Francisco Ramirezas buvo savo vietoje ir pavojų neutralizavo. Po kelių minučių jau Utenos komanda atsakė pavojingu išpuoliu. Klaipėdiečių gynėjai leido prisitaikyti ir smūgiuoti Carlosui Carrasco, vis tik kamuolį atrėmė vartininkas Deividas Mikelionis. Vėliau kurį laiką iniciatyva priklausė aikštės šeimininkams, o 20-ą minutę buvo užfiksuota pražanga, nulėmusi tolesnę dvikovos eigą. „Atlanto“ gynėjas Markas Beneta nespėjo paskui varžovą Aleksandrą Levšiną, ir, nenorėdamas leisti jam pabėgti į priekį, pargriovė. Teisėjas Manfredas Lukjančiukas tai traktavo kaip paskutinės vilties pražangą ir M. Benetą nubaudė raudonąja kortele bei išsiuntė iš aikštės. Iš baudos smūgio uteniškiai nieko nepešė, tačiau įgyta kiekybinė persvara leido tvirtai perimti iniciatyvą. „Atlantas“ atsitraukė atgal ir tolimais perdavimais ieškojo galimybių kontratakuoti, bet prie savų vartų klaipėdiečių gynėjų veiksmuose nuolat tvyrojo įtampa. 33-ą minutę „Utenis“ nepasinaudojo puikia proga išsiveržti į priekį. Ali Radjelis suklaidino vartininką D. Mikelionį ir galėjo įmušti į tuščius vartus. Tačiau smūgis buvo nestiprus ir kamuolį spėjęs pavyti V. Gašpuitis išgelbėjo savo komandą. Igorio Pankratjevo treniruojamas „Atlantas“ po pertraukos dar sutankino gynybą. Vis tik atsilaikyti Klaipėdos komandai pavyko neilgai. 59-ą minutę Pablo Roca paleido klastingą smūgį iš 20 metrų atstumo, kamuolys prieš pat vartininką D. Mikelionį atsimušė į žemę ir atsidūrė vartuose – 0:1. Tai buvo pirmasis 19-mečio ispano P. Rocos įvartis A lygoje. Pelnytas įvartis nuramino „Utenio“ futbolininkus, jie ėmė žaisti lėčiau ir branginti kamuolį. Tuo metu padriki „Atlanto“ komandos bandymai išsigelbėti naudos neatnešė. „Utenis“ išsaugojo minimalią persvarą ir su 29 taškais pakilo į ketvirtąją vietą. „Atlantas“ turi 26 taškus, bet yra sužaidęs vienomis rungtynėmis mažiau.  Klaipėdos „Atlantas“ – Utenos „Utenis“ 0:1 (0:0) „Atlantas“: D. Mikelionis, V. Gašpuitis, M. Beneta, M. Fridrikas, I. Kalpačiukas, S. Rakauskas, D. Virkšas (46 min. J. Raziūnas), D. Andronikas (88 min. D. Šimkus), D. Germanas, D. Mazalevskis, T. Labukas (88 min. A. Čofu). „Utenis“: F. Ramirezas, A. Radjelis (82 min. M. Biteghe), G. Smitarello, A. Levšinas, I. Berruezo, J. Villalobosas, J. Ruzas (71 min. A. Fofana), P. Roca, D. Traore, J. Hernandezas (58 min. B. Aizpunas), C. Carrasco. Įvartis: P. Roca (59). Geltonos kortelės: S. Rakauskas (58), J. Rziūnas (69), V. Gašpuitis (88); P. Roca (73). Raudona kortelė: M. Beneta (20). Rezultatyviausi čempionato žaidėjai: D. Šernas („Žalgiris“) – 14, A. Paniukovas („Atlantas“) – 11, Elivelto („Žalgiris“) – 10, M. Maksimovas („Trakai“) – 10, K. Laukžemis („Sūduva“) – 7