IBSF išplatintame pareiškime teigiama, kad komisija suteikė sportininkams teisę į bylos nagrinėjimą ir panaikino jiems skirtą diskvalifikaciją. Komisija taip pat nurodė, kad laukia daugiau įrodymų iš Tarptautinio olimpinio komiteto (IOC). Pareiškime teigiama, kad IBSF nepritaria tokiam komisijos sprendimui, bet jį gerbia. Pasak IBSF viceprezidento Andreaso Trautvetterio, IOC drausmės komisijos pateiktų dokumentų neužtenka skirti diskvalifikaciją. Po šio sprendimo sportininkai galės dalyvauti pasaulio taurės varžybose, o A. Trautvetteris pareiškė, kad mažai tikėtina, jog IBSF kreipsis į Sporto arbitražo teismą (CAS). Tarp atletų, kuriems IOC skyrė diskvalifikaciją, – du aukso medalius 2014 metų Sočio olimpinėse žaidynėse iškovojęs bobslėjininkas Aleksandras Žubkovas, šiuo metu vadovaujantis Rusijos bobslėjaus federacijai, ir rogučių sporto atstovas Aleksandras Tretjakovas. IOC visam gyvenimui uždraudė dalyvauti olimpinėse žaidynėse devyniems Rusijos sportininkams, kurie buvo minimi Pasaulinės antidopingo agentūros (WADA) tyrėjo Richardo McLareno paskelbtoje ataskaitoje. Joje teigiama, jog Sočio olimpinėse žaidynėse buvo sistemingai pažeidžiamos dopingo tyrimo procedūros.