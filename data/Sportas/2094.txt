Pirmąją varžybų Kopenhagoje dieną bronzą 200 m nugara rungtyje laimėjęs D. Rapšys yra rimtas pretendentas į aukščiausią apdovanojimą ketvirtadienį vakare vyksiančiame 200 m laisvu stiliumi finale. Lietuvos rekordą pagerinęs lietuvis kvalifikacijoje nuotolį įveikė per 1 min. 41,89 sek. Antras buvo britas Duncanas Scottas (1:43,16), trečias – airis Jordanas Sloanas (1:43,26). „Lengvai visai. Labai gražiai, lengvai praėjo. Laiką gerą padariau. Nesitikėjau, kad taip praplauksiu. Reikės vakare dar gerinti, – kalbėjo D. Rapšys. „Bronzinis Danas Danijoje“ pravardę pakeisti pretenduojantis panevėžietis sakė, kad ketvirtas – lyderio – takelis įpareigoja, čia ir atsakomybės daugiau. Po bronzinio finišo trečiadienį plaukikas gerai pailsėjo, jo neblaškė ir plaukiantys sveikinimai iš Lietuvos: „Anksti užmigau, pailsėjau gerai. Esu paprastas žmogus, kas čia tas medalis (juokiasi). Čia tik pirma diena, o plaukti dar daug. Kas buvo vakar, tas buvo – paliekame. Žiūrėsime, kas šiandien“. D. Rapšys trečiadienį buvo patekęs į keblią situaciją, kai po finalo nerado savo kelnių, tad į apdovanojimų ceremoniją jam teko eiti su paskubomis pasiskolintomis trenerės Inos Paipelienės sportinėmis kelnėmis. „Vėliau atsirado, viskas gerai. Daugiau gal nereikės su trenerės kelnėmis eiti“, – juokėsi Danas. 200 m laisvu stiliumi finalas vyks ketvirtadienį, 18.08 val. Lietuvos laiku. Tuo metu 200 m plaukimo nugara kvalifikacijoje Giedrius Titenis taip pat pagerino Lietuvos rekordą. 28-erių metų anykštėnas distanciją įveikė 2 min. 06,92 sek., tačiau to neužteko, kad prasibrautų į finalą. „Pritrūko. Buvo neblogai. Lietuvos rekordas. Nelabai tikėjausi, bet matyt reikės 200 m plaukti. Norėjau 50 ir 100 m nuotolių, bet kuo daugiau kalbame su treneriu, kad ir kaip noriu būti sprinteris, vis dėlto esu daugiau stajeris“, – šyptelėjęs ir paskutinius lašus nuo plaukų nukratęs kalbėjo G. Titenis. Iš 33 dalyvių 11-ą vietą užėmęs lietuvis pasakojo, kad prastas trečiadienio startas 50 m krūtine rungtyje privertė susimąstyti: „Per savo karjerą esu dukart nuplaukęs gerai 50 m – Izraelyje ir Berlyne. Du gyvenimo startai. Negaliu sakyti, kad tai buvo atsitikimas. Žiūrėsime, kaip bus su 100 m“. Anot jo, 200 m rungtyje yra sunkiau – reikia daugiau dirbti. „Bet pradedu vėl įsimylėti 200 m. Slinkimas malonus. Matysime. Gaila nepatekau. Norėjau plaukti finale. Vakare būtų plaukti geriau. Nežinau, ar išnaudojau visas jėgas. Neturėjome nei taktikos, nei nieko. Visai neblogai“. G. Titenis tvirtino, kad veikiausiai ateityje imsis ne 100 ir 50 m rungčių, o 100 ir 200 m. Pasak anykštėno, jo laukia įdomūs metai. Kitas šioje distancijoje plaukęs lietuvis Andrius Šidlauskas nuotolį įveikė per 2 min. 08,96 sek. ir liko 21-as. „Visai neblogai, nes nelabai ruošiausi 200 m. Po treniruočių aukštikalnėse visada prasčiau plaukiu. Trenerės planas buvo pamėginti. Nelabai pasisekė, bet ateityje bus geriau. Gerai išsimiegojau, pailsėjau, nusiteikiau gerai, bet kaip išėjo, taip išėjo“, – vertino savo pasirodymą jis. Lietuvos plaukimo rinktinės kraityje po pirmos dienos – du medaliai. D. Rapšys iškovojo bronzą 200 m nugara rungtyje, o Rūta Meilutytė – auksą 50 m krūtine rungtyje. Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). Lietuvos plaukikų planuojami startai ir rezultatai Europos čempionate Kopenhagoje: Rūta Meilutytė: 50 (29,36 sek. – 1 vieta), 100, 200 m krūtine; Giedrius Titenis: 50 (26,90 – 18 vieta),100, 200 m (2:06.92 NR – 11 vieta) krūtine; Andrius Šidlauskas: 50 (27,31 – 35 vieta), 100, 200 m (2.08,96 – 21 vieta) krūtine; Danas Rapšys: 200 m nugara (1.49,06 NR – 3 vieta), 100, 200 m laisvu stiliumi, 200 m peteliške; Gytis Stankevičius: 50,100 (53,10 PB – 34 vieta), 200 (1.55,97 PB – 21 vieta) m nugara; Simonas Bilis: 50, 100 m laisvu stiliumi; Povilas Strazdas: 100, 200 m laisvu stiliumi, 100, 200 m kompleksiniu plaukimu; Deividas Margevičius: 50,100 (51,83 PB – 25 vieta), 200 m peteliške; Tadas Duškinas: 100 (52,03 – 27-28 vieta), 50 m peteliške, 50 m laisvu stiliumi Ugnė Mažutaitytė: 100 (1.01,52 – 39 vieta) ir 200 m nugara; Vyrų estafetė: 4x50 kompleksiniu plaukimu; * NR - Lietuvos rekordas, PB - asmeninis rekordas 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.