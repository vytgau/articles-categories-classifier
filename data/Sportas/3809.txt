„Mes turėjome būti pasirengę jau UEFA Supertaurės rungtynėms (rugpjūčio 8-ą d. su „Manchester United“, 2:1 – DELFI). Nuo tada mes iškovojome du svarbius trofėjus. Mes labai gerai pradėjome sezoną, bet didžioji jo dalis dar priešaky. Mums nebus lengva, bet dabar mes esame laimini. Ypač džiaugiuosi tuo žaidimu, kurį demonstravome. Pirmas kėlinys buvo įspūdingas. Žaidimas buvo intensyvus, mes taikėme aukštą presingą ir ilgiau kontroliavome kamuolį. Antrame kėlinyje buvo daug sunkiau. Varžovas sukūrė mums problemų. (Marco) Asensio? Esmė ne tik jame. Visi žaidė gerai ir visi pildė mano reikalavimus“, – Z. Zidane'o, kuriam tai buvo jau septintas trofėjus su „Real“ klubu, žodžius cituoja „Football Espana“. Madridiečiai pirmą mačą laimėjo 3:1, šventė pergalę bendru rezultatu 5:1 ir iškovojo antrą trofėjų naujame sezone. 4-ą minutę Marco Asensio gražiu smūgiu išvedė šeimininkus į priekį (1:0), o 39-ą minutę pranašumą įtvirtino Karimas Benzema (2:0). „Real“, kuris Ispanijos Supertaurę iškovojo dešimtą kartą karjeroje, dominavo beveik visas rungtynes, nors nežaidė komandos lyderis Cristiano Ronaldo, kuris yra diskvalifikuotas penkerioms rungtynėms.   Rungtynių metu įvyko incidentas tarp Sergio Ramoso ir Lionelio Messi. Argentinietis kamuolio jam nedavusį varžovą išvadino „kalės vaiku“. 