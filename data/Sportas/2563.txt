Tris dienas (penktadienį, šeštadienį ir sekmadienį) vyksiantis keturių nacionalinių komandų ledo ritulio turnyras „CROWNS Baltic Challenge cup 2017“ tampa dar patrauklesnis, nes Lietuvos rinktinės marškinėlius pirmą kartą per visą profesionalo karjerą užsivilks vienas tituluočiausių Lietuvos ledo ritulininkų Darius Kasparaitis. „Labai malonu būti Lietuvoje ir žaisti už savo gimtosios šalies rinktinę. Malonu čiuožti ant ledo su jaunimu. Pats jaučiuosi labai jaunai, tačiau visgi matosi iškart, kad skirtumas yra. Ne tie metai... Man jau nebe dvidešimt... Tačiau bandysiu žaisti, kaip tik galiu geriausiai. Lietuvos komanda labai linksma, vyrai labai energingi, gerai nusiteikę, tik dabar tas emocijas reikia perkelti ant ledo į rungtynes“, – sakė visų trijų spalvų olimpinių medalių savininkas ir dabartinis Lietuvos rinktinės kapitonas D. Kasparaitis. Pasiteiravus apie turnyrui keliamus tikslus, jis atsakė: „Manau, kad Lietuvos komanda yra labai gera. Visi mes norime laimėti, bet reikia susižaisti ir pažiūrėti, kokio lygio mes esame. Juk tai pasiruošimas kitų metų balandžio mėnesį Kaune vyksiančiam pasaulio ledo ritulio čempionatui. Pažiūrėsime, kas gali ir kas negali žaisti. Šis turnyras viską parodys“, – teigė D. Kasparaitis. Šis 45-erių gynėjo pozicijoje rungtyniaujantis žaidėjas, atstovaudamas Rusijos rinktinei iškovojo visų spalvų olimpinius medalius – 1992 metais Albervilyje (Prancūzija) pelnė auksą, 1998 metais Nagane (Japonija) – sidabrą, o 2002 metais Solt Leik Sityje (JAV) – bronzą. Jis didžiąją savo karjeros dalį rungtyniavo stipriausioje pasaulio ledo ritulio lygoje NHL ir pagarsėjo dėl kieto žaidimo stiliaus. 1992 metais D. Kasparaitį 5 numeriu naujokų biržoje pasirinko Niujorko „Islanders“ klubas. NHL lygoje praleido 14 sezonų ir be „Islanders“ dar vilkėjo Niujorko „Rangers“, Kolorado „Avalanche“ ir Pitsburgo „Penguins“ klubų marškinėlius. Iš Elektrėnų kilęs žaidėjas gimtąją Lietuvą paliko, kai jam buvo 14 metų. Būdamas 16 metų jau žaidė Tarybų Sąjungos aukščiausiosios lygos Maskvos „Dinamo“ komandoje. D. Kasparaitis turi ne tik Lietuvos, bet ir JAV pilietybę bei pastaraisiais metais gyvena Majamyje. Tačiau D. Kasparaitis savo gimtinės niekada nepamiršta ir, pasitaikius progai, su malonumu čia grįžta bei itin padeda jauniesiems ledo ritulininkams. D. Kasparaitis ledo ritulininko karjerą baigė 2010 metais, tačiau visada svajojo apsivilkti Lietuvos ledo ritulio marškinėlius oficialiose rungtynėse ir tai jau ketina padaryti penktadienį, kai „Švyturio“ arenoje lietuviai susikaus su estais. Rungtynių pradžia – 20 val. Lietuvos ledo ritulio vyr. trenerio asistenatas Šarūnas Kuliešius pasidžiaugė, kad Klaipėdoje ledo ritulio perspektyvos yra geros. „Klaipėda turi stiprias vaikų ledo ritulio komandas, taip pat vyrų dvikovos sutraukia daug žmonių. Mes potencialo išties turime daug. Kalbant apie dabartinę Lietuvos rinktinę, svarbu, kad ji susižaistų, pajustų tarpusavio ryšius. Juk mūsų pagrindinis tikslas – pasiruošti pasaulio čempionatui ir ten jau pademonstruoti savo geriausią sportinę formą“, – akcentavo Š. Kuliešius. Jam antrino Elektrėnų „Energijos“ žaidėjas Lukas Jonuška. „Netikėjau, kad kadanors Klaipėdoje vyks tokio lygio ledo ritulio turnyras. Šiandien nuotaikos – puikios, o rytoj jau prasidės rimtos kovos. Rimčiausi šio turnyro varžovai – latviai. Norint juos įveikti, reikės labai didelio susikaupimo, užsivedimo ir kautis, negailint savo jėgų“, – kalbėjo L. Jonuška. Tris dienas Klaipėdoje vyksiančiame ledo ritulio turnyre netrūks debiutų ir netikėtų pasirodymų. Ant „Švyturio“ arenos ledo iščiuoš ir 26-erių puolėjas Tadas Kumeliauskas. Po septynerių metų pertraukos į Lietuvos rinktinę grįžtantis T. Kumeliauskas su pertraukomis tris sezonus žaidė Suomijos aukščiausioje lygoje ir buvo vienas geriausių šalies puolėjų. Dėl traumų pristabdęs karjerą, T. Kumeliauskas prieš mėnesį grįžo ant ledo ir veržiasi į aikštelę. „Tikiuosi būti naudingas komandai ir padėsiu siekti aukščiausio tikslo turnyre Klaipėdoje“, – trumpai apie savo pasirengimą žaisti rinktinėje sakė T. Kumeliauskas, kuris uostamiestyje žais kartu su broliu, Rumunijoje rungtyniaujančiu Donatu Kumeliausku. Lietuvos komandoje taip pat žais Rygos „Dinamo“ gynėjas Nerijus Ališauskas, vartininkas Mantas Armalis ir dar būrys garsių žaidėjų. Komandoje netrūks ir jaunųjų šalies ledo ritulio talentų. Trijų Baltijos šalių ledo ritulio federacijos – Lietuvos, Latvijos ir Estijos – prieš metus sutarė kartu rengti trijų etapų ledo ritulio turnyrą, kuris vyktų visose trijose valstybėse. „CROWNS Baltijos iššūkio taurės“ nugalėtojas bus paskelbtas kitų metų vasarį Latvijoje. Ketvirtoji, organizatorių nuožiūra pakviesta komanda varžosi dėl etapo taurės ir apdovanojimų, tačiau galutinėje įskaitoje ketvirtosios komandos rezultatai neskaičiuojami. Be to, šeštadienį ir sekmadienį nuo 20 val. vyks Lietuvos vyrų čempionato rungtynės, kuriose su Vilniaus „Geležinio vilko“ ir „Hockey Punks“ komandomis kausis ir Klaipėdos „Baltijos“ ledo ritulininkai. Bilietus į „CROWNS Baltic Challenge cup“ jau galima įsigyti bilietai.lt svetainėje, dienos bilieto į dvejas rungtynes kainos prasideda nuo 4.88 Eur. Į Klaipėdą yra atvykusi ir NHL žvaigždė Dainius Zubrus. Jis profesionalo karjerą baigė praėjusiais metais ir Klaipėdoje Lietuvos rinktinė marškinėlių neužsivilks, tiesiog turnyrą stebės ir mūsų rinktinę palaikys iš tribūnų. Tačiau neatmetama galimybė, kad kitais metais Kaune vykstančiame pasaulio ledo ritulio čempionate jis visgi atstovaus Lietuvos rinktinei. Tai būtų tarsi gražus atsisveikinimo su profesionalo karjera gestas. Turnyro tvarkaraštis: Lapkričio 10 d. (penktadienis) 16.30 val. Ukraina- Latvija 20 val. Lietuva – Estija Lapkričio 11 d. (šeštadienis) 13 val. Estija – Ukraina 16.30 Lietuva – Latvija Lapkričio 12 d. (sekmadienis) 13 val. Latvija – Estija 16.30 val. Ukraina – Lietuva