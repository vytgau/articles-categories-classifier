Jei pirmoje poroje viskas – jau kaip ir aišku (pirmą mačą liverpuliečiai išvykoje laimėjo net 5:0 – DELFI), tai antroje – visa kova dar priešakyje ir „Real“ futbolininkams apie tai buvo iškart pranešta. Ispanų spauda skelbia, kad naktį iš pirmadienio į antradienį, apie 1 val. 30 min., radikalūs PSG fanai susirinko prie „Hotel du Collectionneur“, kuriame apsistojo „Real“ futbolininkai, ir ėmė kelti didžiulį triukšmą – mušė būgnus, sprogdino petardas, skleidė dūmus, šūkavo ir kėlė chaosą. Įsisiautėjusius PSG gerbėjus teko vaikyti policijai. Taip Paryžiaus ekipos ultros bandė sutrukdyti „Real“ žaidėjams išsimiegoti prieš itin svarbią atsakomąją akistatą su PSG. Pirmąjį susitikimą „Santiago Bernabeu“ stadione 3:1 laimėjo šeimininkai, nors PSG pirmo kėlinio pabaigoje pirmavo 1:0. Visgi 45 min. 11 metrų baudinį realizavo Cristiano Ronaldo, o rungtynių pabaigoje – 83 ir 86 min. – „Real“ pelnė dar du įvarčius: pasižymėjo tas pats C. Ronaldo ir Marcelo. Maža to, per dvikovą su „Marseille“ traumą patyrė PSG lyderis Neymaras, kuris gali nežaisti net tris mėnesius. At 01.30 am a group of Ultras PSG went to wake up the Real Madrid players at the hotel they were staying at.. #PSGRMA. 💥🔥😅 pic.twitter.com/CHxKycVQac — TheRealCasuals (@Real_Casuals_66) 6 March 2018  PSG ir „Real“ mūšis – antradienį 21 val. 45 min. Ketvirtfinalio etapo burtai bus traukiami kovo 16 dieną. UEFA Čempionų lygos finalas šiemet numatytas gegužės 26 d. Kijevo Olimpiniame stadione. Primename, kad būtent „Real“ klubas ir gina turnyro nugalėtojo titulą. Praėjusį sezoną finale Kardife, Velse, „Real“ 4:1 pranoko Turino „Juventus“ komandą.  Ar be Neymaro Paryžiaus komanda pajėgs nuimti karūną Madrido „karaliams“? Viso pasaulio futbolo gerbėjų žvilgsniai antradienį bus nukreipti į Paryžiaus „Pars des Princes“ stadioną. Čia UEFA Čempionų lygos aštuntfinalio atsakomąsias rungtynes žais PSG ir „Real“. Vaizdo transliacijų internetu platforma viaplay.lt, „Viasat Sport Baltic“ ir TV6 kanalai parodys visus keturis antradienį ir trečiadienį vyksiančius revanšo mačus. Pirmąją PSG ir „Real“ dvikovą Madride 3:1 laimėjo Ispanijos klubas. Aikštės šeimininkai turės verstis be savo lyderio brazilo Neymaro, kuriam per Prancūzijos čempionato rungtynes lūžo čiurnos kaulas. Beveik neabejojama, kad jį pakeis argentinietis Angelis di Maria, kuris pastaruoju metu demonstruoja solidžią sportinę formą. Paryžiaus ekipą tenkintų ir pergalė 2:0, nes PSG pelnė įvartį svečiuose. Po pralaimėjimo Madride Prancūzijos ekipa savo šalies pirmenybėse laimėjo ketverias rungtynes iš eilės – 2-3 įvarčių skirtumu. Tuo metu „Real“ triumfavo keturiuose iš penkių Ispanijos lygos mačų. „Karališkasis“ klubas netikėtai 0:1 pralaimėjo Barselonos „Espanyol“ futbolininkams. Madrido komanda savo šalies čempionate užima tik trečiąją vietą. Ji net 15 taškų atsilieka nuo pirmaujančios „Barcelona“ ekipos, 7-iais – nuo Madrido „Atletico“. PSG futbolininkai Prancūzijoje tvirtai žengia pirmi. Jie 14 taškų lenkia antrojoje pozicijoje esantį „Monaco“. Paryžiuje nuostolių turės ir „Real“. Pastaruoju metu negalavo du pagrindiniai sudėties saugai – Luka Modričius ir Toni Kroosas. Spėjama, kad jie žais tik dalį rungtynių. T. Kroosas apskritai gali nepasirodyti aikštėje. Prancūzijos ir Ispanijos milžinai elitiniame žemyno turnyre galynėjosi septynis kartus. Tris pergales šventė „Real“, dvi – PSG, o tiek pat rungtynių baigėsi lygiosiomis. Beje, Madrido klubas Paryžiuje dar nėra praleidęs nė vieno įvarčio. Didelės intrigos laukiama ir trečiadienį, kai Londono „Tottenham Hotspur“ namie kausis su Turino „Juventus“. Pirmoji akistata baigėsi 2:2. Dar trečiadienį „Manchester City“ savo aikštėje kovos su „Basel“ futbolininkais. Šveicarijoje 4:0 triumfavo „miestiečiai“. Transliacijų tvarkaraštis: kovo 6 d. 21.35 val. PSG – „Real“ (viaplay.lt ir „Viasat Sport Baltic“; tiesiogiai), 21.35 val. „Liverpool“ – „Porto“ (viaplay.lt ir TV6; tiesiogiai), 23.45 val. „Liverpool“ – „Porto“ („Viasat Sport Baltic“; vaizdo įrašas). kovo 7 d. 21.35 val. „Manchester City“ – „Basel“ (viaplay.lt ir „Viasat Sport Baltic“; tiesiogiai), 21.35 val. „Tottenham Hotspur“ – „Juventus“ (viaplay.lt ir TV6; tiesiogiai), 23.45 val. „Tottenham Hotspur“ – „Juventus“ („Viasat Sport Baltic“; vaizdo įrašas).