Dar turi paaiškėti, su kuria komanda kauniečiai susitiks kovo 11 dieną namuose ir kovo 13-ąją išvykoje. Kol laukiama ketvirtfinalio rezultatų, yra šiek tiek laiko apžvelgti debiutinį „Kauno Hockey“ sezoną čempionate ir suvesti galus, kaip gi sekėsi komandos žaidėjams. Sporto pasaulyje paplitusį terminą „geležinis žmogus“, žymintį nė vienerių rungtynių nepraleidžiančius atletus, „Kaunas Hockey“ nusprendė išversti kaip „vyrai mūrai“. Tokių komandoje po šio sezono net trys. Tai Petras Nausėda, Žygimantas Girdžius ir Remigijus Guoga. Gynėjo ir klubo vadovo pozicijose žaidžiantis P. Nausėda reguliariojo sezono metu įmušė aštuonis įvarčius, atliko devynis rezultatyvius perdavimus. Simboliška, kad jis surinko ir daugiausiai baudos minučių komandoje – net 44. Geriausias P. Nausėdos pasirodymas įvyko paskutiniajame sezono mače – išvykoje su Klaipėdos „Baltija“ jis pelnė tris įvarčius ir atliko du rezultatyvius perdavimus. „Vyras mūras“ Remigijus Guoga per 20 sužaistų rungtynių ant baudos suolelio prasėdėjo 18 minučių, iš viso jis įmušė devynis įvarčius ir atliko penkis rezultatyvius perdavimus. Garbės lentoje – ir R. Guogos hetrikas. Trečiasis komandos mūrininkas Žygimantas Girdžius per sezoną iš teisėjų susirinko 41 baudos minutę – vienu kartu jų yra gavęs ir 25 – tai yra, buvo pašalintas iš varžybų. Taip pat šio žaidėjo sąskaitoje yra net kelios fotografijos, kuriose jis užfiksuotas kruvina nosimi. Kaip ir P. Nausėda, hetriką Klaipėdoje atliko ir septynis kartus ant ledo šį sezoną iščiuožęs vyriausiasis „Kauno Hockey“ treneris Jevgenijus Čugajus. Jo sezono sąskaitoje – ir keturi rezultatyvūs perdavimai. Komandos kapitonas Vytautas Jagelavičius, geriau žinomas „Cobros“ slapyvardžiu, taip pat turi ką papasakoti apie baudos suolelio patogumą – ant jo per sezoną praleido 38 minutes. Iki „vyrų mūrų“ būrelio V. Jagelavičiui pritrūko vos vienų rungtynių, tačiau jis net dukart per sezoną atstovavo Lietuvai vyrų rinktinei. Kapitono sąskaitoje – devyni įvarčiai ir aštuoni rezultatyvūs perdavimai. Povilas Jagelavičius šį sezoną pasižymėjo fantastišku smūgiu į Rokiškio „Rokiškio“ vartus po rekordiškai ilgos 20 perkopusios baudinių serijos. Tai buvo vienas dviejų jo pelnytų įvarčių. Baudos minučių srityje P. Jagelavičius tik šiek tiek lenkia jaunesnįjį savo brolį – per 18 žaistų rungtynių jų gavo 41, tarp jų ir išvarymas iš aikštės. „Kaunas Hockey“ sudėtyje žaidžia dvi brolių poros. Be Jagelavičių, ir Erminas bei Aurimas Gutauskai. Erminas per sezoną sužaidė 17 rungtynių ir įsirašė du penketus – įvarčius ir rezultatyvius perdavimus. E. Gutausko sąskaitoje 10 baudos minučių. Triskart labiau „nusibaudęs“ yra Aurimas Gutauskas, jis spėjo sužaisti 16 rungtynių ir sezono nebaigė patyręs peties traumą. A. Gutauskas atliko septynis rezultatyvius perdavimus ir įmušė vieną įvartį. Jauniausias komandos žaidėjas Evaldas Gudonis žaidė ypač drausmingai (8 baudos minutės per 17 rungtynių) ir per sezoną pelnė tris įvarčius. Pirmąjį ir paskutinį – į Klaipėdos „Baltijos“ vartus. Vyriausias „Kauno Hockey“ žaidėjas Ilja Lašinas per 12 rungtynių įmušė net 15 įvarčių – tai geriausias rezultatas komandoje ir 4-7 vietos čempionate pagal rezultatyvumą. Jis atliko septynis rezultatyvius perdavimus ir surinko 18 baudos minučių, kartą buvo ir pašalintas iš aikštės. Tarp kitų I. Lašino pasiekimų – du hetrikai ir trys kartai po du įvarčius, taip pat ir auksinis įvartis, lėmęs istorinę kauniečių pergalę prieš Elektrėnų „Energiją“. Minėtose rungtynėse du įvarčius įmušė ir Dmitrijus Prokopenkovas. Iš viso per 12 sužaistų rungtynių jis pelnė šešis įvarčius ir atliko net 11 rezultatyvių perdavimų. Pasižymėjo D. Prokopenkovas ir baudos minučių srityje – viso 39, taip pat – vienas pašalinimas iki rungtynių pabaigos, „pelnytas“ sezono pradžioje. Nė vienos baudos minutės nesurinko ir nė vieno įvarčio per sezoną nepelnė „Kaunas Hockey“ vartininkas Lukas Jakšys. Visgi jis gali pasididžiuoti geriausiu naudingumo koeficientu Lietuvos ledo ritulio lygoje, kitaip tariant, yra geriausias lygos vartininkas.