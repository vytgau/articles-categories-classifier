Po pirmojo kėlinio „Real“ komanda atsiliko 0:1. Pasinaudojęs vaizdo įrašo sistema, mačo arbitras neįskaitė Casemiro įvarčio. Suirute svečių gretose pasinaudojo šeimininkai – 41 min. juos į priekį išvedė brazilas Romarinho. Antrojo kėlinio pradžioje arbitras neįskaitė jau „Al Jazira“ komandos įvarčio, o „Real“ žvaigždės suprato, kad juokauti šiose rungtynėse nebegalima. Svečiai visiškai perėmė iniciatyvą – 53 min. rezultatą išlygino Cristiano Ronaldo, o po eilės smūgių į virpstą ir skersinį Ispanijos komandą į priekį 81 min. išvedė Garethas Bale'as. „Real“ dominavimas šiame mače buvo totalinis. Svečiai kėlė net 19 kampinių, o šeimininkai – nė vieno. Kamuolį madridiečiai kontroliavo 70 proc. laiko, į vartų plotą skriejo 12 „Real“ ir tik 1 „Al Jazira“ smūgis. Šeštą įvartį pasaulio klubų čempionatų istorijoje įmušęs C. Ronaldo tapo rezultatyviausiu visų laikų šio turnyro žaidėju. „Real“ komandai turnyre šiemet tai buvo pirmosios rungtynės – varžybas UEFA Čempionų lygos ir Ispanijos pirmenybių laimėtojai pradėjo nuo pusfinalio etapo. Tuo metu šeimininkei „Al Jazira“ komandai tai buvo jau trečios rungtynės – arabų ekipa turnyrą pradėjo nuo aštuntfinalio etapo ir pakeliui link pusfinalio eliminavo „Auckland City“ (Naujoji Zelandija, 1:0) ir „Urawa Red Diamonds“ (Japonija, 1:0) futbolininkus. Finale šeštadienį Madrido komanda kausis su Porto Alegrės „Gremio“ (Brazilija) ekipa, kuri diena anksčiau vykusiame pusfinalyje per pratęsimą 1:0 įveikė „Pachuca“ (Meksika) futbolininkus. Įvartį 95 min. pelnė Evertonas. 2016-aisiais pasaulio futbolo klubų čempionatas vyko Japonijoje. Nugalėtoja tapo „Real“ komanda, finale per pratęsimą 4:2 nugalėjusi šeimininkų „Kashima Antlers“ komandą.