Antrąją vietą čempionate užimanti Mančesterio ekipa namuose sužaidė lygiosiomis 0:0 su „Southampton“ komanda. „Manchester City“ į priekį bėgti leidžiantys Jose Mourinho auklėtiniai prarado ne tik 2 taškus, bet ir pagrindinį savo puolėją Romelu Lukaku, patyrusį galvos traumą. Belgui šios rungtynės baigėsi jau 10-ąją minutę, kai po susidūrimo su varžovu jis krito ant žolės ir negalėjo atsikelti. 24-erių futbolininkas aikštę paliko ant neštuvų ir su deguonies kauke. R. Lukaku buvo išvežtas į ligoninę. Jeigu jam bus nustatytas smegenų sutrenkimas, jis neabejotinai praleis kitas „Manchester United“ rungtynes su Liverpulio „Everton“. „Manchester United“ akistatoje su „Southampton“ turėjo puikią galimybę laimėti, kai 82-ąją minutę tiksliai į vartus smūgiavo Nemanja Matičius, visgi kamuolį paliesti nusprendė nuošalėje buvęs Paulas Pogba, todėl įvartis įskaitytas nebuvo. Kitose rungtynėse pergales šventė favoritai. Susitikimo pabaigoje išsikapstyti sugebėjo anksti įvartį praleidusi „Liverpool“ ekipa, kuri namuose 2:1 palaužė „Leicester City“. 2016 metų „Premier“ lygos čempionai po Jamie Vardie įvarčio 3-ąją minutę pirmavo 1:0, tačiau „Liverpool“ lyderis Mohamedas Salah mušė 52-ąją ir 76-ąją minutėmis bei padovanojo savo ekipai pergalę. Tuo metu dabartiniai čempionai Londono „Chelsea“ lengvai pasivaikščiojo akistatoje su „Stoke City“. Antonio Conte auklėtiniai laimėjo net 5:0, o įvarčius pelnė Antonio Rudigeris, Danny Drinkwateris, Pedro, Willianas ir Davide‘as Zappacosta. Kiti rezultatai: „Bournemouth“ 2 – 1 „Everton“ „Huddersfield Town“ 0 – 0 „Burnley“ „Newcastle United“ 0 – 0 „Brighton & Hove Albion“ „Watford“ 1 – 2 „Swansea City“ Turnyrinė lentelė: (vieta, komanda, rungtynės, pergalės, lygiosios, pralaimėjimai, įvarčių santykis, taškai) 