Žalgiriečiai 50-ą min. pirmavo 1:0 po Manto Kuklio smūgio nuo 11 metrų žymos, bet 79-ą min. buvęs Vilniaus klubo narys bosnis Semiras Kerla rezultatą išlygino – 1:1. Vilniečiams tai buvo ketvirtas taikus rezultatas šį sezoną ir jie su 46 taškais toliau lieka lygos lyderiais. Marijampoliečiai lygiomis sužaidė jau aštuntą sykį, surinko 32 taškus ir lieka treti turnyro lentelėje.  Rezultatas: „Žalgiris“ 1 – 1 „Sūduva“ 50' Mantas Kuklys [1 - 0] (iš 11 metrų baudinio) 79' Semir Kerla [1 - 1]  Nors mačo pradžioje porą pavojingų momentų sukūrė šeimininkai, kai Ivanui Kardumui teko palikti vartus ir neleisti įmušti prieš jį atsidūrusiam Serge’ui Nyuiadzi, o vėliau šalia vartų smūgiavo M. Kuklys, pirma jo pusė įsiminė ne pavojingais momentais, bet kieta kova kiekviename aikštės centimetre. Sužaidus vos 8 minutes, rungtynių tęsti nebegalėjo traumą patyręs sūduviškis Karolis Laukžemis, po priverstinio keitimo ant vejos pasirodė Ernestas Veliulis. „Žalgiriui“ sunkiai sekėsi rasti spragų sutankintoje suvalkiečių gynyboje. Puikią progą pasižymėti turėjo Darvydas Šernas, bet po Egidijaus Vaitkūno perdavimo laisvo likusio rezultatyviausio A lygos futbolininko bandymą I. Kardumas sugebėjo nukreipti už galinės linijos. „Sūduva“ puolime savo argumentų nerado. Čempionų gynėjai nedarė klaidų standartinių situacijų metu, tuo tarpu pozicinėse atakose įsiminė tik E. Veliulio smūgis galva, bei Karolio Chveduko tolimas „šūvis“, žalgiriečiams išmušus kamuolį nuo vartų kampinio metu. Prieš pat pertrauką aistras aikštėje sukėlė už pernelyg šiurkščias pražangas kortelėmis apdovanoti S. Nyuiadzi ir Povilas Leimonas. Pastarajam pavojingai sužaidus prieš Liną Klimavičių kilo ir nemažas žaidėjų susistumdymas. Jį pradėjęs žalgirietis taip pat buvo įspėtas. Netrukus po pertraukos į „Sūduvos“ vartus buvo skirtas baudinys, kai kamuolys pataikė į bandžiusio blokuoti varžovo smūgį Mariaus Činiko ranką. Svečiai šiuo sprendimu buvo labai nepatenkinti, tačiau arbitras jo nepakeitė. Prie 11 metrų žymos 50 min. stojęs M. Kuklys nesuklydo. Po kelių minučių S. Kerla nugriovė Darvydą Šerną prie baudos aikštelės, bet M. Kukliui dar sykį įmušti baudos smūgiu pritrūko tikslumo. Praleistas įvartis svečius ilgam išmušė iš vėžių, jie retai priartėdavo prie žalgiriečių vartų. Šansą smūgiui gavo tik E. Veliulis, bet jos tolimas smūgis praskriejo virš vartų. Ieškodamas vaistų komandos atakoms, „Sūduvos“ treneris Vladimiras Čeburinas į aikštę metė komandos naujoką Jeremy Manzorro, kuris pagyvino Marijampolės komandos žaidimą. Netrukus standartinės situacijos metu progą įmušti turėjo Radanfahas Abu Bakras, bet galva mušė šalia vartų, o arbitro asistentas užfiksavo nuošalę. Perėmusiai iniciatyvą „Sūduvai“ rezultatą pavyko išlyginti 79-ą minutę. Po kampinio pratęsus ataką, P. Leimonas gražiai išvengė dviejų varžovų ir perdavė kamuolį S. Kerlai, kurio smūgis galva buvo tikslus. Per likusį laiką, nepaisant abipusių pastangų, arčiausiai įvarčio buvo tik žalgirietis Vytautas Lukša, prasiveržęs link vartų, bet mušęs tiesiai į I. Kardumą. Turnyro lentelė:   Informuojame, kad dėl „Sūduvos“ dalyvavimo UEFA Europos lygos turnyre nukeliamos kai kurios A lygos čempionato rungtynės. Vėlesniam laikui nukeliamos šios „Sūduvos“ rungtynės: 1. „Sūduva“ – „Kauno Žalgiris“, turėjusios vykti 2017 metų rugpjūčio 13-ą dieną; 2. „Atlantas“ – „Sūduva“, turėjusios vykti 2017 metų rugpjūčio 17-ą dieną; 3. „Jonava“ – „Sūduva“, turėjusios vykti 2017 metų rugpjūčio 23-ią dieną. Šių rungtynių vykdymo būsimos datos priklausys nuo „Sūduvos“ dalyvavimo UEFA Europos lygos ir LFF taurės varžybose rezultatų.