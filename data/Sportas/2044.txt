Dar iki pertraukos tris įvarčius įmušę Jurgeno Kloppo auklėtiniai svečiuose 4:0 pervažiavo „Bournemouth“ vienuolikę. 20-ąją minutę pirmasis pasižymėjo Philippe‘as Coutinho, po šešių minučių įvartį pridėjo Dejanas Lovrenas, o prieš pat pertrauką triuškinimą pradėjo Mohamedas Salah. Svečiai dominavo ir antroje susitikimo pusėje, o šis dominavimas 66-ąją minutę tapo dar vienu įvarčiu, kurį pelnė Roberto Firmino. Įspūdingą formą demonstruojantis „Liverpool“ lyderis M. Salah šiame mače pasiekė 20-ąjį sezono įvartį bei taip užfiksavo neeilinį pasiekimą. Tik praėjusią vasarą į Mersisaido ekipą atvykęs egiptietis yra pirmasis „Liverpool“ žaidėjas nuo 1986 metų, sugebėjęs iki Kalėdų pasiekti 20 įvarčių visose varžybose ribą. Paskutinį kartą tai pavyko padaryti klubo legendai Ianui Rushui. Be to, M. Salah yra pirmasis „Liverpool“ žaidėjas nuo 2013-2014 metų, sugebėjęs 20 įvarčių ribą pasiekti viename sezone. Paskutinis tai padarė Luisas Suarezas. Po pergalės J. Kloppo kariauna su 34 taškais „Premier“ lygoje sugrįžo į ketvirtąją vietą, aplenkdama Londono „Arsenal“, „Burnley“ ir Londono „Tottenham“. Mo Salah cannot be stopped. 🔥 pic.twitter.com/gBKnSUqnHP — FOX Soccer (@FOXSoccer) December 17, 2017  Tiesa, „Liverpool“ nepriartėjo prie antrąją vietą užimančios „Manchester United“ komandos, kuri sekmadienį svečiuose 2:1 palaužė „West Bromwich Albion“. 27-ąją ir 35-ąją minutėmis įvarčius Mančesterio klubui pelnė Romelu Lukaku ir Jesse‘as Lingardas. 77-ąją minutę rezultatą sušvelnino Garethas Barry, tačiau per likusį laiką šeimininkai neišsigelbėjo. Jose Mourinho treniruojamą ekipą nuo čempionato lyderių „Manchester City“ skiria 11 taškų.