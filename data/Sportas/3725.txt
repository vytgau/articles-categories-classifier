Susitikimą kiek geriau pradėjo svečių iš Portugalijos ekipa, kuri 1-2 įvarčių skirtumu pirmavo iki 15-os rungtynių minutės, tačiau tuomet sėkmingą atkarpą sužaidusios Lietuvos merginos persvėrė rezultatą savo naudai ir ilsėtis į pertrauką išėjo pirmaudamos rezultatu 13:12. Po ilgosios pertraukos aikštėje užvirė tikras pragaras: daug kieto žaidimo, dviejų minučių pašalinimų bei septynių metrų baudinių. Tokia žaidimo eiga visai tiko šeimininkėms, kurios netruko susikrauti 5 įvarčių pranašumo. Vis dėlto portugalės į tai reagavo žaibiškai: šios ekipos lyderė Beatriš Sausa ėmėsi iniciatyvos ir po kelių minučių ekipas skyrė jau vos vienas įvartis. Likus žaisti trims minutėms rezultatas tapo lygus, o pabaiga sėkmingiau susiklostė portugalėms. Belikus kiek daugiau nei minutei Portugalija jau pirmavo 25:22, tačiau lietuvės nepasidavė be kovos. Paskutinės dešimt rungtynių sekundžių priminė trilerį: kamuolį turėjusi Portugalija suklydo ir pažeidė taisykles puldama. Nors Lietuva dar spėjo surengti improvizuotą ataką, tačiau kamuolys į vartus neįskriejo. Naudingiausia rungtynių žaidėja Lietuvos komandoje buvo pripažinta vartininkė Jolanta Kosiakaitė, kuri pateko ir į simbolinį čempionato septintuką kartu su Lietuvos rinktinės pusiau krašto pozicijos žaidėja Aušra Špone. Portugalija iškovojo kelialapį į 2019 metų Europos 17-mečių ir 19-mečių elito divizionų pirmenybes. Trečią vietą užėmė Turkijos komanda, kuri mažajame finale nugalėjo suomes. Penktos liko baltarusės, įveikusios Ukrainos nacionalinę merginų rinktinę, septintąja vieta džiaugėsi Italijos merginos, aštuntos liko britės, priešpaskutinę poziciją čempionate užėmė Gruzijos rinktinė, o latvės liko paskutinės. Analogiškame turnyre Makedonijoje triumfavo Slovėnijos komanda, o elito diviziono auksą iškovojo Vokietija.