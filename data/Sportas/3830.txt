Marijampoliečiai įsikūrė virš būsimų varžovų gimtojo miesto besistiebiančiame 4 žvaigždučių viešbutyje „Cartoon“, o vakare surengė treniruotę „Ludogorec“ treniruočių centre. „Kelionė pavyko labai sklandžiai – persėdimas ir skrydžiai buvo trumpi, todėl suplanuotu laiku pasiekėme viešbutį, nuvykome į treniruotę. Viskas buvo padaryta pagal planą. Sąlygos viešbutyje – geros, nėra kuo skųstis. Treniruočių bazė taip pat nauja ir labai gera. Viskas – puiku, lieka tik rengtis rungtynėms“, – pirmą dieną Bulgarijoje apibūdino „Sūduvos“ vyriausiojo trenerio Vladimiro Čeburino asistentas Eivinas Černiauskas.   Europos taurių turnyruose komandos į varžovų miestą dažniausia atvyksta rungtynių išvakarėse ir svečioje šalyje surengia tik vieną treniruotę. „Sūduva“ laikosi kitokios taktikos. „Skrendame su persėdimu, todėl atvykę anksčiau turime daugiau laiko pailsėti, adaptuotis naujoje vietoje ir surengiame porą treniruočių, – komentavo E. Černiauskas. – Taip elgiamės nuo pirmų išvykos rungtynių Europos lygoje. Planas pasiteisina, tad jo ir nekeičiame.“ Su „Sūduva“ dėl traumos į Bulgariją neatvyko saugas Giedrius Matulevičius, dėl surinktų trijų geltonų kortelių pirmas rungtynes su „Ludogorec“ turės praleisti gynėjas iš Kroatijos Andro Švrljuga. „Komandos nuotaika gera, mums Europos lygos rungtynės kiekvieną kartą yra kaip šventė, tad visi nusiteikę kovingai. Traumų yra, bet tai nekeičia padėties, turime pamainą, kuri yra pasirengusi žaisti, parodyti, ką gali“, – tvirtino „Sūduvos“ treneris. E. Černiauskas antradienį dar važiuodamas autobusu gilinosi į „Ludogorec“ žaidimą, tad yra vienas geriausiai su varžovais susipažinusių sūduviečių. „Varžovai yra aukšto lygio komanda, turinti po keletą labai gerų žaidėjų į kiekvieną poziciją. Bus sunkios rungtynės, vienos sunkiausių mums šį sezoną, – sakė treneris. – Rungtynėms esame pasirengę, ir vis dar rengiamės, „Ludogorec“ žaidimą analizavome ir dar analizuosime, vyks susirinkimai. Iki rungtynių liko 2 dienos, tiek laiko ir vyks pasirengimas joms.“ „Sūduvos“ gerbėjams optimizmo suteikia žinios apie permainas Razgrado komandoje. Bulgarijos čempionai už 7,6 mln. eurų pardavė savo lyderį Jonathaną Cafu Prancūzijos „Bordeaux“ ekipai, kitas itin svarbus žaidėjas – atakuojantis saugas Marcelinho – buvo diskvalifikuotas trejom rungtynėms dėl per Čempionų lygos atrankos rungtynes su Beer Ševos „Hapoel“ gautos raudonos kortelės. Be to, prie komandos vairo tik pirmadienį stojo Dimitaras Dimitrovas, pakeitęs iš vyriausiojo trenerio pareigų pasitraukusį Georgijų Dermendžijevą. Vis dėlto E. Černiauskas nemano, kad dėl šių pasikeitimų marijampoliečių užduotis bent kiek palengvės. „Nemanau, kad kas nors „Ludogorec“ žaidime pasikeis, – svarstė „Sūduvos“ treneris. – Kaip jau minėjau, jie turi po keletą aukšto lygio žaidėjų į kiekvieną poziciją. Išvykusį ir diskvalifikuotą žaidėjus pakeis kiti, nemanau, kad „Ludogorec“ labai jaus tuos praradimus.“ Šeštadienį Bulgarijos čempionate „Ludogorec“ be Cafu ir Marcelinho nugalėjo „Vereją“ 3:1, tačiau Razgrado komandoje per šį mačą debiutavo saugas iš Lenkijos Jacekas Goralskis. „Ludogorec“ ir „Sūduva“ pirmas rungtynes žais rugpjūčio 17-ą 21.30 val. Joms vadovaus teisėjas iš Belgijos Sebastienas Delferiere'as, o asistentais bus tautiečiai Yves De Neve'as ir Rienas Vanyzerea's. Ketvirtas teisėjas Lawrence’as Visseris. Atsakomas mačas Marijampolėje bus žaidžiamas rugpjūčio 24-ą (20.30 val.). Lietuvos futbolo gerbėjai jau gali įsigyti bilietus į antras rungtynes bilietai.lt tinklalapyje ir kasose. Iš anksto įsigyjamų bilietų kaina – nuo 7 eurų, rungtynių dieną jie kainuos 9 ir 10 eurų. Vaikai iki 10 metų į rungtynes įleidžiami nemokamai, o moksleiviams, studentams, senjorams ir neįgaliesiems taikomos nuolaidos. Be to, 5 bilietus galima įsigyti už 4 kainą (išankstinėje prekyboje – 36,5 euro, rungtynių dieną – 40,5 euro).