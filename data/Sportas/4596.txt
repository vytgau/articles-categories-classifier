Trečiadienio vakarą 20.00 valandą Lietuvos laiku trakiškių laukė treniruotė 17 tūkstančių vietų turinčiame „Ostgotaporten“ stadione. Jame, kaip ir LFF, paklota sintetinė danga. „Neabejotinai, mūsų laukia labai sunkios rungtynės. Tačiau Europos lygoje kitaip būti nebegali. Galime pasidžiaugti lengva kelione. Jaučiamės gerokai šviežesni nei skrisdami į Škotiją, kur ne vieną valandą pralaukėme oro uoste. Norime Lietuvai sukurti dar vieną futbolo šventę, o tam privalome pasirodyti iš pačios geriausios savo pusės“, – pasakojo Justinas Januševskis, kuriam, tikėtina, porą vidurio gynybos grandyje sudarys Pavelas Krukas. Šįsyk šalia savęs patyrusio Arūno Klimavičiaus, dėl pastarojo diskvalifikacijos jis neturės. „Škotų žaidimas buvo paremtas ilgais perdavimais ir dvikovomis „antrame aukšte“. Švedai žaidžia žemais kamuoliais, stengiasi ilgiau žaisti su kamuoliu, bet kur jo nemušti ir ieškoti savojo šanso. Tai tikrai skirtingos komandos. Tačiau privalome labiau žiūrėti ne į juos, o į save. Tą mes ir darome“, – dėstė J. Januševskis. Rungtynėse Škotijoje itin išsiskyrė „Trakų“ saugai, kurie ilgą laiką vertė varžovus žaisti be kamuolio. Šįsyk pakartoti tokį patį žaidimą, anot „riterių“, bus nepaprastai sunku. „Švedų komandos žaidėjai individualiai stipresni nei škotų. Jie geriau žaidžia su kamuoliu, todėl turėsime įdėti dar daugiau darbo. Esame ir susikaupę, ir apmąstymuose, ir tuo pačiu labai laukiame šių rungtynių. Jaudulio nėra, nes ne mes favoritai“, – dėstė Modestas Vorobjovas. „Norrkoping“ – „Trakų“ rungtynės ketvirtadienį vyks 21.00 valandą Lietuvos laiku. Atsakoma dvikova po savaitės 19.00 valandą LFF stadione.