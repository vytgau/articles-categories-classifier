Pirmą varžybų dieną galiūnai dalyvavo trijose rungtyse – padangų vertimo, vilkiko traukimo ir svorio atkėlimo. Martynas buvo nepralenkiamas padangų vertimo rungtyje – ją užbaigė per 36,11 sek., artimiausius varžovus aplenkdamas daugiau nei 17 sek., o kitose rungtyse atitinkamai buvo penktas ir šeštas. Po pirmos varžybų dienos turnyrinėje lentelėje jis atsidūrė penktoje pozicijoje. Antrą varžybų dieną laukė dvi rungtys – rąsto kėlimo ir svorio laikymo. Dešimt kartų iškėlęs rastą, Martynas užėmė antrą vietą. O svorio laikymo rungtyje dėl techninių nesklandumų patyręs nesėkmę liko devintas – bendroje įskaitoje nukrisdamas į šeštą poziciją. Dramatiška kova vyko paskutinę varžybų dieną. Turnyrinėje lentelėje pirmas sportininkų šešetas minimalia taškų persvara žengė vienas šalia kito, pretendavo į prizininkų trejetą. Tačiau visose likusiose trijose rungtyse Martynas Brusokas demonstravo fantastiškus rezultatus – estafetėje ir akmenų sukėlime Martynas neturėjo lygių, o karučio vežime užėmęs antrą vietą, surinko 59,5 taško ir tapo pasaulio jaunimo vicečempionu. Martyną aplenkė tik anglas Paulas Smithas (63.5 tšk.). Trečias liko kanadietis Wesley Moose'as (56,5 tšk.)