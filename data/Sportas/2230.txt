Finaliniame rinkimų etape F. Černychas aplenkė du komandos draugus Lietuvos rinktinėje: antrą vietą užėmusį saugą Arvydą Novikovą ir trečioje likusį gynėją Vaidą Slavicką. Pastarąjį kartą dukart paeiliui geriausiu Lietuvos futbolininku buvo rinktas vartininkas Ž. Karčemarskas, pripažinimą užsitarnavęs 2011-2012 metais. Vis dėlto F. Černychui šie metai toli gražu nebuvo tokie sėkmingi kaip praėję: atstovaudamas rinktinei jis nepasižymėjo nė sykio ir neatliko nė vieno rezultatyvaus perdavimo. Gindamas „Jagiellonia“ garbę klubo senbuvis šiame sezone kol kas pelnė 4 įvarčius ir 7 kartus asistavo komandos draugams. Lenkijos vicečempionai „Ekstraklasa“ pirmenybėse šiuo metu žengia treti. Geriausio metų Lietuvos futbolininko apdovanojimas F. Černychui įteiktas pirmadienį Vilniuje surengto šventinio sezono uždarymo vakaro metu. Prizai keliavo ir į kitų šiemet pasižymėjusių futbolo atstovų rankas. Geriausiu A lygos futbolininku pripažintas 25 metų šalies čempionės Marijampolės „Sūduvos“ puolėjas Karolis Laukžemis, geriausiu jaunuoju žaidėju Lietuvoje – 19-metis „Trakų“ saugas Oscaras Dorley iš Liberijos. Geriausiu Lietuvos futbolo sezono treneriu tapo „Sūduvą“ iki aukso atvedęs Vladimiras Čeburinas iš Kazachstano. Gražiausiu sezono įvarčiu futbolo mėgėjai išrinko marijampoliečio Roberto Vėževičiaus smūgį į „Sion“ (Šveicarija) vartus UEFA Europos lygos atrankoje.  UEFA Čempionių lygoje tarp 16 geriausių komandų patekusios Šiaulių „Gintros-Universiteto“ ekipos strategas Rimantas Viktoravičius pripažintas geriausiu moterų treneriu. Geriausia šalies futbolininke tapo gynėja Ugnė Šmitaitė, atstovavusi „Kauno Žalgirio“ ir KFF „Hajvallia“ (Kosovas) klubams. Geriausia jaunąja žaidėja tapo „Kauno Žalgiriui“ ir „Gintrai-Universitetui“ atstovavusi Liucija Vaitukaitytė. Šias nominacijas išrinko apklausoje balsavę futbolo specialistai. Prizus taip pat atsiemė rezultatyviausi sezono žaidėjai – A lygos ir LFF Pirmos lygos snaiperiai Darvydas Šernas ir Gvidas Juška bei moterų A lygoje daugiausiai įvarčių įmušusi Zenatha Coleman.  2017 metų sezono Lietuvos futbolo apdovanojimų laureatai Rezultatyviausia 2017 m. Lietuvos moterų futbolo A lygos žaidėja: Zenatha Coleman (59 įvarčiai, Šiaulių „Gintra-Universitetas“) Rezultatyviausias 2017 m. LFF Pirmos lygos pirmenybių žaidėjas: Gvidas Juška (17 įvarčių, „Palanga“) Rezultatyviausias 2017 m. A lygos žaidėjas: Darvydas Šernas (18 įvarčių, Vilniaus „Žalgiris“) Gražiausias 2017 m. Lietuvos futbolo sezono įvartis: Robertas Vėževičius (Marijampolės „Sūduva“) Geriausias 2017 m. Lietuvos futbolo sezono vyrų treneris: Vladimiras Čeburinas (Marijampolės „Sūduva“) Geriausias 2017 m. Lietuvos futbolo sezono moterų treneris: Rimantas Viktoravičius (Šiaulių „Gintra-Universitetas“) Geriausias 2017 m. Lietuvoje žaidžiantis jaunasis (iki 21 metų) futbolininkas: Oscaras Dorley (FK „Trakai“) Geriausia 2017 m. Lietuvos jaunoji (iki 19 metų) futbolininkė: Liucija Vaitukaitytė („Kauno Žalgiris“, Šiaulių „Gintra-Universitetas“) Geriausias 2017 m. vyrų A lygos futbolininkas: Karolis Laukžemis (Marijampolės „Sūduva“) Geriausia 2017 m. Lietuvos futbolininkė: Ugnė Šmitaitė („Kauno Žalgiris“; „Hajvallia“, Kosovas) Geriausias 2017 m. Lietuvos futbolininkas: Fedoras Černychas (Balstogės „Jagiellonia“, Lenkija).