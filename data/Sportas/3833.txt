Kaip šis patyręs buriuotojas vertina didžiausią Lietuvos regatą, buriuotojus ir pačią šalį buvo atskleista pokalbyje su M. Tammu. – Šiemet „Kuršių marių regatos“ metu Lietuvos buriuotojų sąjunga jums įteikė nusipelniusio buriuotojo apdovanojimą už Lietuvos regatų populiarinimą Estijoje ir tarptautinėje arenoje. Kaip jaučiatės gavęs šį įvertinimą? – Tai buvo didelė ir maloni staigmena! Toks apdovanojimas yra iš tiesų gražus būdas įvertinti žmones, kurie padarė kažką svarbaus Lietuvos buriavimui. Man didelė garbė būti įvertintam drauge su žymiais Lietuvos buriuotojais. – Kiek kartų jums jau teko dalyvauti „Kuršių marių regatoje“? Kas skatina čia sugrįžti? – Šiemet „Kuršių marių regatoje“ dalyvavau jau devintą kartą. Pirmas buvo dar 2006-ais. Nuo tada iki šių metų praleidau tik tris regatas. Čia gera grįžti dėl draugiškų žmonių, stiprios sportinės konkurencijos, puikios regatos organizacijos ir, žinoma, Klaipėdos, Nidos ir Kuršių Nerijos grožio. – Kokį įspūdį jums paliko šių metų jubiliejinė 50-a regata? – Jubiliejinė regata pasižymėjo iš tiesų aukšto lygio organizacija – tiek ant vandens, tiek krante. Lietuvos buriuotojai su naujais ir greitais laivais kasmet tampa vis labiau konkurencingi, o man tampa vis sunkiau patekti ant nugalėtojų pakylos. Tai yra labai geras dalykas. Smiltynės jachtklubas puikiai renovuotas, Nidos uostas, su naujais pontoniniais lieptais taip pat tampa vis labiau patogus buriuotojams. – Galbūt dalyvaujate ir kitose Baltijos jūros regatose? Kaip jų kontekste įvertintumėte „Kuršių marių regatą“? – Jau daug metų dalyvauju trijose didelėse Baltijos šalių regatose – „Muhu Vain“ Estijoje, „Baltic Open Regatta“ Latvijoje ir „Kuršių marių regatoje“ Lietuvoje. Pastaroji yra unikali, nes vyksta ne tik Baltijos jūroje, bet ir Kuršių marių akvatorijoje ir pasižymi iš tiesų įsimintinu regatos organizavimu. Aš labai vertinu galimybę joje dalyvauti. Ši regata kitokia nei kitos ir daugeliu atžvilgiu ją įvardinčiau kaip geriausią. – Lietuviams „Kuršių marių regata“ yra ne tik didelis buriavimo sporto renginys, bet kartu ir buriuotojų bendruomenės šventė. Kokią nuomonę per tiek metų susidarėte apie šią bendruomenę? – Tiesą sakant, aš pats jaučiuosi šios Lietuvos buriuotojų bendruomenės dalimi. Čia turiu daug gerų draugų. Jie yra tikri džentelmenai ir puikūs žmonės. Taip pat jaučiu, kad Lietuvos buriuotojų bendruomenės labai sparčiai auga, vystosi ir tobulėja. – Kaip manote, kas galėtų paskatinti daugiau estų buriuotojų dalyvauti „Kuršių marių regatoje“? – Ši regata puikiai organizuojama – išlaikykite tokį aukštą lygį! – Dėkui už pokalbį! (M. Tammą kalbino Aistė Noreikaitė).