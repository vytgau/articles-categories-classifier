Mindaugo Grigalevičiaus komanda prieš paskutinį turą turėjo taško pranašumą prieš Gargždų „Pramogų SC“ ekipą ir susitiko su trečioje vietoje žengiančiu Klaipėdos „Koralu“. Kauno sporto halėje vykusiose rungtynėse šeimininkai startavo sėkmingai ir išsiveržė į priekį jau trečią minutę po stipraus Afranio smūgio. Įvartis suteikė pasitikėjimo „vyčiams“, bet juos klaipėdiečiai užklupo produktyvioje kontratakoje po septynių minučių, o rezultatą išlygino Ignas Venckus. Tai nesutrikdė „Vyčio“, kuris baudė oponentus už neapdairumą. Netrukus Thyago Brandao galingu smūgiu nuginklavo varžovų vartininką, o po trijų minučių tarp kelių žaidėjų atskriejusio kamuolio sulaukęs Guesinho iš arti smūgiavo tiksliai. Galų gale persvarą 17-ąją minutę puikiu smūgiu padidino Afranio. Verta priminti, kad futbolininkui – 46-eri metai.   Nors po pertraukos „Koralas“ bandė ieškoti kelių, kaip atgaivinti intrigą, jų pastangų nepakako, jog rezultatas pasikeistų. „Vytis“ iškovojo pergalę 4:1, o tuo pačiu ir išvargtą trofėjų. „Nuotaikos geros. Nemanau, kad yra žmonių, kurie mano, jog čempionato lygis nepakilo. Nemalonu, kai turi vytis varžovus. Vaikinams po pirmo kėlinio sakiau, kad kovojame iki galo ir tik po švilpuko bus pergalė. Dabar mums niekas neuždraus atšvęsti“, - teigė „Vyčio“ treneris Mindaugas Grigalevičius.  Antroje vietoje čempionate liko „Pramogų-SC“ futbolininkai, kurie ilgą laiką pirmavo, bet finišo tiesiojoje užleido į priekį čempionus. Visgi varžybas gargždiškiai baigė aukšta nata ir svečiuose 7:5 nugalėjo Vilniaus „Turbotransfers“ futbolininkus, likusius penktoje vietoje. Debiutinį sezoną pergalingai užbaigė ir Vilniaus dailės akademijos komanda (7 vieta), kuri 7:4 palaužė Mažeikių VIP klubą (9 vieta). Kauno „Inkaras“ (6 vieta) namuose 2:0 susitvarkė su absoliučiu autsaideriu „Vievio žiedu“.  Futsal A lygos turnyro lentelė: (vieta, komanda, rungtynės, pergalės, lygiosios, pralaimėjimai, įmušti, praleisti įvarčiai, įvarčių santykis, taškai): 