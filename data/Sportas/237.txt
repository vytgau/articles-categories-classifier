Beveik du mėnesius stipriausi irkluotojai rengėsi naujam sezonui treniruočių stovykloje Graikijoje. Pjediluko regatoje dalyvavo 21 Lietuvos irkluotojas. Penktadienį vykusiose atrankos varžybose į A finalą iš Lietuvos pateko trys jaunių įgulos (merginų vienvietė, merginų pavienė dvivietė ir vaikinų vienvietė). Suaugusiųjų atrankos varžybose į A finalą pateko šešios lietuvių įgulos (trys moterų vienvietės, vyrų porinė dvivietė, vyrų porinė ir pavienė keturvietės). Šeštadienį vykusiuose jaunių finaluose porinę dvivietę irklavusios Vytautė Urbonaitė ir Kamilė Kralikaitė iškovojo aukso medalius, Raminta Morkūnaitė pelnė sidabro medalį, o Valdas Venckus liko šeštas. Suaugusiųjų finaluose auksą iškovojo vyrų porinė keturvietė - Mindaugas Griškonis, Martynas Džiaugys, Rolandas Maščinskas ir Aurimas Adomavičius. Porinę dvivietę valtį irklavę Mindaugas Griškonis ir Saulius Ritteris iškovojo sidabrą, o vienvietę irklavusi Milda Valčiukaitė - bronzą. Ketvirtoje vietoje liko Ieva Adomavičiūtė, šeštoje - Lina Šaltyte-Masilionė. Pavienė keturvietė įgula -Domantas, Dovydas ir Povilas Stankūnai bei Giedrius Bieliauskas buvo penkta Sekmadienį Lietuvos irkluotojai iškovojo dar tris aukso, tris sidabro ir vieną bronzos medalius. Bendroje įskaitoje Lietuva pagal surinktą balų skaičių užėmė antrąją vietą, pirmąją užleisdama tik Italijai. Sekmadienį vykusiuose jaunių finaluose porinę dvivietę valtį irklavusios Vytautė Urbonaitė ir Kamilė Kralikaitė iškovojo dar vieną aukso medalį. Aukso medalį jaunių grupėje taip pat iškovojo ir pavienę dvivietę valtį irklavę Domantas ir Dovydas Stankūnai. Raminta Morkūnaitė su vienviete valtimi šioje regatoje iškovojo dar vieną sidabro medalį, o Valdas Venckus liko penktas. Suaugusiųjų varžybose auksą iškovojo Milda Valčiukaitė ir Ieva Adomavičiūtė. Sidabro medalius pelnė Lina Šaltyte-Masilionė, porinę dvivietę irklavę Dovydas Nemeravičius ir Saulius Ritteris, o bronza atiteko Rolandui Maščinskui, Martynui Džiaugiui, Mindaugui Griškoniui ir Aurimui Adomavičiui. Giedrius Bielaiuskas ir Povilas Stankūnas liko penktoje, o Mantas Juškevisčius ir Saulius Ilonis - šeštoje vietoje.