Į Lietuvą atvyksta ukrainiečių klubo „BHG Fight Team“ ir garsaus Islandijos klubo „Mjolnir“, kuriame treniravosi MMA žvaigždė Conoras McGregoras, atstovai. Iš viso bus surengta 12 kovų. Žygimantas Linauskas („Dainralfas“, svorio kategorija iki 64 kg) susitiks su ukrainiečiu Dmitrijumi Jacko, Vytautas Sadauskas („Dainralfas“, iki 74 kg) galynėsis su kitu Ukrainos atletu Aleksandru Rožanskiu, Edgaro Banikonio („Dainralfas“, iki 84 kg) laukia akistata su dar vienu ukrainiečiu Jevgenijumi Sadovskiu. Paulius Žitinevičius („OtsoGym“, iki 66 kg) surems kumščius su kovotoju iš Islandijos Birginu Armu Tomsonu, o pagrindinėje vakaro kovoje varžysis svorio kategorijos iki 93 kg atstovai Laurynas Urbonavičius („Vale Tudo MMA“), kuris yra Europos kovinio sambo čempionas bei daugelio tarptautinių MMA turnyrų nugalėtojas, ir daugkartinis Islandijos karatė čempionas bei džiudžitsu turnyrų nugalėtojas Diego Bjornas Valencia. Žiūrovai narve taip pat išvys merginas: svorio kategorijos iki 60 kg dvikovoje grumsis Evelina Puidaitė („Dainralfas“) ir Marija Ratautaitė („Naglis“). Kovos truks 3 raundus po 5 min., galimi smūgiai į galvą tiek stovint, tiek parkritus ant narvo grindų. Anot organizatorių, varžybos parodys, kurie kovotojai turės galimybę susikauti tarptautiniame turnyre „King of the cage Baltic Tour 3“, kuris vyks gegužės 19 d. Kauno sporto halėje. Pastarajame dalyvaus sportininkai iš Lietuvos, JAV, Rusijos, Ukrainos, Islandijos, Armėnijos ir kitų šalių. „King of the cage“ turnyras A. Sabonio krepšinio centre vyks šeštadienį, nuo 19 val.