Medalių lentelėje pirmąją vietą užėmė varžybų šeimininkai Nyderlandų dviratininkai. Jie pelnė po penkis aukso ir sidabro bei du bronzos medalius. Antroje vietoje – Vokietija (4-0-2), o trečioje – Didžioji Britanija (2-3-1). Iš viso išdalinta 20 medalių komplektų. „Labai džiaugiusi šiuo medaliu. Tai padėka už didžiulį darbą. Jis man reiškia labai daug. Pagaliau pavyko tai, ko labai norėjau. Seniai pasaulio čempionate buvau tapusi prizininke. Iškovoti medalį Europos čempionate – ne tas, o pasaulio čempionatas yra pasaulio. Esu be proto patenkinta“, – sakė 14-ą kartą pasaulio čempionate dalyvavusi S. Krupeckaitė. – Iškart po finišo maniau, kad likau ketvirta. Tai, kad iškovojau medalį, supratau, kai rezultatai buvo paskelbti švieslentėje". Tai – jau 13-asis pasaulio pirmenybių medalis panevėžietės karjeroje. Nuo šiol S. Krupeckaitės medalių kraityje – du aukso, penki sidabro ir šeši pasaulio čempionatų bronzos medaliai. Simona ant planetos čempionato prizininkų pakylos kopė po šešerių metų pertraukos. „Buvau jau ne kartą nurašyta. Labiausiai džiaugiuosi dėl Dimos (trenerio ir vyro Dmitrijaus Leopoldo – aut. past.), savo pagrindinio variklio. Bet turėčiau pasidalinti medaliu ne tik su juo, bet ir su sūnaus močiute bei kineziterapeutu Tomu Linksmuoliu. Man priklauso tik keli procentai medalio“, – kuklinosi 35 metų dviratininkė. S. Krupeckaitė laimėjo pirmojo etapo antrąjį važiavimą, o antrajame pusfinalio važiavime finišavo antra. Finale Simona į priekį praleido tik belgę Nicky Degrendele bei Honkongo atstovę Wai Sze Lee. „Nuo pat pradžių viskas dėliojosi gana neblogai. Visai gerai susiklostė ir finalinis važiavimas. Žinoma, nepavyko išvengti klaidų, nes galva nebuvo šviežia, – pasakojo 2010 metų pasaulio ir 2012 metų Europos keirino čempionė iš Lietuvos. – Po pirmojo etapo, kuriame labai stipriai važiavau, baiminausi, kad nebeužteks jėgų kitiems etapams. Bet taip neįvyko. Važiavau žemesne pavara nei anksčiau. Gal dėl to išsaugojau daugiau jėgų.“ Lietuvos treko karalienė teigė, kad keirine ne visada laimi patys stipriausi: „Toks jau tas keirinas. Auksą iškovojusi belgė nėra pati stipriausia sprinterė, bet ji moka „sėdėti ant rato“, matyti situaciją, turi šviesią galvą. Todėl jai nuolat ir pasiseka. Manau, kad totalizatoriuje už ją niekas nebūtų statęs. O aš ne tokia – dažniausiai pati rodau iniciatyvą. Beje, dar nesu perpratusi keirino po jo taisyklių pakeitimo. Dabar keirinas gerokai pasikeitęs – kita distancija, kitokia važiavimo technika, taktika. Viskas kitaip“. Sprinto rungtyje S. Krupeckaitė užėmė septintą vietą. Dviratininkė nusivylė savo pasirodymu atrankoje – užimta aštunta vieta (10,975 sek.). „Prieš čempionatą tikėjausi, kad pavyks pravažiuoti per 10,7-10,8 sekundės. Dėl prastesnio rezultato jau ketvirtfinalyje man kliuvo greičiausiai važiavusi australė Stephanie Morton. Nepavyko jos nugalėti, tačiau bent šiandien (sekmadienį – aut. past.) man pasisekė“, – teigė patyrusi dviratininkė. Beje, S. Morton keirine liko tik 17-a. „Per sprintą labai prisinervinome. Nesupratome, kas įvyko. Tikėjomės geresnio rezultato kvalifikacijoje ir medalio. Atrodė, kad turėjome viską savo rankose, bet viskas iškrito – visi puodai sudužo. Atsigauti po tokių smūgių reikia laiko. Džiugu, kad dabar nuotaika kitokia“, – sakė D. Leopoldas. Čempionato išvakarėse savo 40-mečio proga sveikinimus priėminėjęs treneris pažymėjo, kad keirinas gerokai skiriasi nuo sprinto: „Keirinas visai kitas dalykas. Čia ir greičiai kitokie, ir sėkmės faktorius svarbus. Nuo to laiko, kai pasikeitė rungties taisyklės, pasaulio čempionatuose nieko negalėjome parodyti. Dabar vien jėgų ir greičio nebeužtenka. Reikia ir idealaus vairavimo, ir greito situacijos skaitymo. Čia titulai nieko nereiškia – visos 24 geriausios pasaulio dviratininkės, kurios atvažiavo, buvo pasirengusios paimti medalį“. Paklaustas, kaip pavyksta Simonai tiek daug metų būti tarp pačių pajėgiausiųjų, D. Leopoldas atsakė: „Ji turi daug sveikatos. Taip jau yra. Nuo jos karjeros pradžios pasikeitė ne viena pamaina. Bet yra tokių sportininkų, kurie pamažu užauga ir ilgai išlieka aukščiausiame lygyje. Lietuva turi džiaugtis, kad turi tokią sportininkę.“ Iš Utenos kilusi S. Krupeckaitė, kurios pirmasis treneris – Alvydas Surgautas, per karjerą iškovojo ne tik 13 pasaulio pirmenybių medalių, bet ir 34 pasaulio taurės varžybų bei 9 Europos čempionatų medalius. Simona yra viršijusi ir du pasaulio rekordus. 