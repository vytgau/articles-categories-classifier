Raseinių ekipa „Credit24“ Baltijos vyrų Čempionų lygos rungtynėse išvykoje 3-2 (13:25, 17:25, 35:33, 25:22, 15:12) nugalėjo čempionės titulą ginančią „Rakvere VK“ (Estija) komandą. Raseiniškiai neturėjo didesnių vilčių pirmuose dvejuose setuose ir atrodė, kad staigmenos pateikti nepavyks, tačiau labai atkaklų ir dramatišką trečią setą laimėję svečiai tarsi užsiaugino sparnus ir vėliau ne tik išlygino rezultatą, bet ir išplėšė pergalę. 17 taškų nugalėtojams pelnė Patrikas Stankevičius, 14 – Aurimas Mazūras, 12 – Radoslavas Adamovičius. „Pastarosios dvi savaitės komandai buvo kupinos iššūkių. Baltijos lygoje komandos labai stipriai paduoda kamuolius, o tai kartais mums apsunkina priėmimą ir dėlto tampa sudėtinga organizuoti atakas ir jas užbaigti. Rungtynių su „Rakvere VK“ pradžia buvo labai sudėtinga, tačiau džiugu, kad žaidėjai patys ieškojo sprendimų aikštėje ir, atlikus daugybę pakeitimų, jie pasiteisino. Susitvarkėme su priėmimu, patys gerai padavinėjome ir dėl to puolime pagavome „bangą“. Pavyko realizuoti tikrąjį komandos potencialą. Ši pergalė buvo reikalinga motyvacijai pakelti, o ji dar saldesnė per Lietuvos šimtmetį“, – po rungtynių mintimis dalinosi „Norvelitos“ treneris Saulius Matikonis. Kitą dieną „Norvelitai“ vėl teko grėsmingas varžovas – vienas šių metų favoritų Tartu „Bigbank“ (Estija) klubas. Šįkart raseiniškiams nepavyko atsigauti po sunkas mačo su „Rakvere VK“ ir teko pripažinti varžovų pranašumą 0-3 (12:25, 16:25, 11:25). Be taškų Estijoje liko Šiaulių „Elga-Master Idea-SM Dubysa“. Be savo lyderio Arno Rumševičiaus rungtyniavę šiauliečiai 0-3 (18:25, 14:25, 17:25) nusileido „Bigbank“ komandai ir 0-3 (12:25, 24:26, 15:25) turėjo pripažinti „Rakvere VK“ tinklininkų pranašumą. Turnyro lentelėje „Norvelita“ (22 tšk.) pakilo į devintąją vietą, o „Elga-Master Idea-SM Dubysa“ (13 tšk.) komanda lieka 13-a. Baltijos moterų čempionate – keturios Lietuvos komandų pergalės Baltijos moterų tinklinio čempionate šį savaitgalį dvi pergales iškovojo Alytaus „Prekyba-Parama“, po vieną – Kauno „Kaunas-ASU“ ir Jonavos „Achema-KKSC“. Alytaus komanda šeštadienį namuose 3-1 (29:31, 25:19, 25:21, 25:21) nugalėjo Rygos RSU-MVS (Latvija) ekipą. Šeimininkėms 20 taškų pelnė Jekaterina Kovalskaja, 16 – Viktorija Jemialjančiuk, 11 – Natalija Bakun, 10 – Tautvilė Grinkevičiūtė. Sekmadienį „Prekyba-Parama“ savo aikštėje 3-0 (25:21, 25:20, 25:18) nugalėjo „Jelgava“ (Latvija) klubą. Šiame mače J. Kovalskaja ir N. Bakun surinko po 10 taškų. Čempionės titulą ginanti „Kauno-ASU“ ekipa namuose 3-0 (25:13, 25:17, 25:16) nugalėjo „Jelgava“ komandą, bet 2-3 (25:12, 24:26, 25:20, 22:25, 11:15) nusileido RSU-MVS tinklininkėms. Pastarajame mače kaunietėms 19 taškų pelnė Ugnė Lokytė, 15 – Karolina Uvarovaitė, po 11 – Kotryna Motiejūnaitė ir Marija Zubryckaja. „Achemos-KKSC“ tinklininkės savo aikštėje 3-0 (25:20, 25:16, 25:16) įveikė „Kohila VK/E-Service“ (Estija) ekipą. Nugalėtojoms 14 taškų pelnė Valerija Sobol, po 11 – Kamilė Mackelė ir Raminta Petrauskaitė, 10 – Viktorija Ruškytė. Kitame mače Jonavos klubas 0-3 (16:25, 20:25, 20:25) pralaimėjo čempionato lyderei Tartu „TU-Eeden“ (Estija) komandai. 10 taškų jonaviškėms pelnė kapitonė R. Petrauskaitė. Likus paskutiniam turui iki reguliariojo sezono pabaigos, „Prekyba-Parama“ (37 tšk.) užima trečiąją vietą, o „Achema-KKSC“ (30 tšk.) – ketvirtąją, o „Kaunas-ASU“ (29 tšk.) penktąją.