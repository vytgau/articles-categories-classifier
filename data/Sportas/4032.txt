Abi jachtos po incidento tęsė Klaipėdos miesto etapo distanciją, o jachtos „Esmeralda“ įgula savo grupėje užėmė pirmą vietą. „Manevro metu, kai įgula keičia poziciją iš vieno borto į kitą, buvo gūsis ir banga, o vienas įgulos narys neišsilaikė ir iškrito už borto. Iš karto sušukau „žmogus už borto“, tuomet daviau komandą nuleisti stakselį (priekinę burę), tačiau dėl didelio vėjo to padaryti iš karto nepavyko. Tačiau mačiau, kad mano įgulos narys ištraukė gelbėjimosi liemenės virvutę, liemenė išsipūtė ir jis plūduriuodamas ramiai laukė priplaukiančios pagalbos. Bičiuliai iš kitos jachtos priplaukė pirmi ir ištraukė“, - apie įvykį pasakojo jachtos „Šiaurinė“ kapitonas D. Sarsevičius.  Pasak jo, tokiose situacijose svarbiausia nepanikuoti, priimti skubius, bet šaltus sprendimus, o esant tokioms sudėtingoms sąlygoms, kokios vyravo pirmo etapo metu – būtinai dėvėti gelbėjimosi liemenes. Konkurentų įgulos narį varžybų metu išgelbėjusios jachtos „Esmeralda“ kapitonas M. Urbonavičius teigia, kad klausimas, kokį sprendimą priimti, net neiškilo. Pamatę, kad jachtos „Šiaurinė“ įgula dėl techninių kliūčių negali skubiai ištraukti iš vandens savo įgulos nario, jie nedvejodami ėmėsi visų gelbėjimui būtinų veiksmų. „Ruošėmės apsukti ženklą, pamatėme, kad kitai jachtai kažkas neaiškaus nutiko, nes jis nesuka aplink ženklą, o bando apsisukti. Paskui pamatėme, kad žmogus už borto. Apsisukome, nes matėme, kad anai jachtai kažkas nelabai pavyksta, todėl priėmėme sprendimą gelbėti žmogų“,- teigė M. Urbonavičius.  Jachta „Esmeralda“ Klaipėdos etapo metu iškovojo pirmą vietą ne tik savo grupėje (7 grupė, 4-ORC), bet kol kas pirmauja ir kovoje dėl mažosios „Kuršių marių regatos“ taurės distancijoje B pagal perskaičiuotą laiką. Kovoje dėl didžiosios „Kuršių marių regatos“ taurės po pirmo etapo lyderėmis yra jachtos „Prus Primo“ (kpt. Gintaras Chomentauskas), „Esox“ (kpt. Rimantas Stropus) ir iš Rusijos į regatą atvykusi jachta „Kvartet“ (kpt. Vasilijus Aleksejevas). Pastaroji užėmė pirmą vietą ir savo jachtų grupėje (3 grupė, 2-ORC-RC), o pirmos dvi šiame etape iškovojo pirmą ir antrą vietas 2-ojoje grupėje (1-ORC-RC). Trečią vietą šioje grupėje iškovojo jachta „Joker“ (kpt. Marius Ambrulaitis), kiek daugiau nei minute aplenkusi ketvirtoje vietoje likusius praėjusių metų „Kuršių marių regatos“ dviejų taurių nugalėtojus, jachtą „Keturi vėjai“ (kpt. Adomas Janulionis). Jachta „Raganosis“ (kpt. Saulius Pajarskas) po pirmo etapo pirmauja kovoje dėl absoliučiai greičiausios jachtos titulo, nuo jos nedaug atsilieka jachtos „Cool Water“ (kpt. Raimondas Šiugždinis) ir „Jocker“. Jachta „Raganosis“ tapo ir Klaipėdos etapo savo grupės (1 grupė, „RS-280“) nugalėtoja. Pirma fiziškai finišavusi jachta „Nerija“ (kpt. Romas Jurevičius), tapo ir pirmo etapo savo grupės (5 grupė, 2-ORC-C) nugalėtoja. Antrą ir trečią Klaipėdos etapo vietas šioje grupėje užėmė jachtos „Joga“ (kpt. Stanislovas Butkevičius) ir „Jazz“ (kpt. Gediminas Bugaitis). „Kuršių marių regata“ - tai didžiausias ir giliausias tradicijas turintis buriavimo renginys Lietuvoje, kuris šiemet vyks jubiliejinį 50-ą kartą. Startavusi 1954 metais, regata šiandien jau tapo ne tik buriavimo varžybomis, į kurias susirenka profesionaliausi Lietuvos buriuotojai, bet ir kasmete Klaipėdos bei Nidos švente, džiuginančia šių miestų gyventojus ir svečius. Šiemet regata vyks rugpjūčio 5-12 dienomis Smiltynėje ir Nidoje. Klaipėdos rezultatai grupėse: 1 grupė „RS-280“ 1 1. RAGANOSIS (kpt. Saulius Pajarskas); 2 2. BARTA (kpt. Simonas Steponavičius); 3 3. BORA BORA (kpt. Gediminas Sirvidas). 2 grupė 1-ORC-RC 1 1. PRUS PRIMO (kpt. Gintaras Chomentauskas). 2 2. ESOX (kpt. Rimantas Stropus). 3 3. JOKER (kpt. Marius Ambrulaitis). 3 grupė 2-ORC-RC 1 1. KVARTET (kpt. Vasilij Aleksejev); 2 2. BELONE (kpt. Tomas Niparas); 3 3. PROPAGANDA (kpt. Rokas Babrauskas). 4 grupė „Platu-25“ 1 1. BESTIJA (kpt. Aidas Pivoriūnas); 2 2. PANDORA (kpt. Tadas Žižys); 3 3. MOJITO (kpt. Juozas Gordevičius). 5 grupė 2-ORC-C 1 1. NERIJA (kpt. Romas Jurevičius); 2 2. JOGA (kpt. Stanislovas Butkevičius); 3 3. JAZZ (kpt. Gediminas Bugaitis). 6 grupė 3-ORC 1 1. REGINA (kpt. Dovydas Kvederis); 2 2. ULTRA (kpt. Edmundas Gylys); 3 3. AVE VITA (kpt. Vygantas Stankus). 7 grupė 4-ORC 1 1. ESMERALDA (kpt. Miroslavas Urbonavičius); 2 2. LIVINGSTONAS-CAPITAL (kpt. Sigitas Šmatavičius); 3 3. ELIDA (kpt. Kęstutis Jurevičius).