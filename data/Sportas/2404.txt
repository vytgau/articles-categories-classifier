EHF taurės trečiajame etape žaidžiantys lietuviai taip pat priartėjo prie grupių etapo, kuris prasidės jau iškart po šio. Bene geriausiai rungtynės susiklostė Rolando Bernatonio Granojerso „Fraikin“ ekipai. Lietuvio atstovaujamas ispanų klubas pirmosiose rungtynėse namuose 28:21 nugalėjo vengrų „Balatonfured“ rankininkus. R. Bernatonis kamuolį į varžovų vartus pasiuntė 3 kartus. 7 įvarčių pranašumą prieš atsakomąsias rungtynes turės ir Gintaro Savukyno treniruojama bei Giedriaus Morkūno atstovaujama Ryhimiakio „Cocks“ (Suomija) ekipa. Dar visai neseniai Baltijos lygos rungtynes Lietuvoje žaidę suomiai 24:17 nugalėjo Ribnicos „Riko“ (Moldova) ekipą. Praėjusiais metais „Cocks“ pateko tarp 16 stipriausių lygos komandų. Pergalę namuose pasiekė ir Opolės „Gwardia“ (Lenkija) klubas, kuriame žaidžia Mindaugas Tarcijonas. Pernai Lenkijos pirmenybėse žibėjusi Opolės ekipa 30:25 įveikė „Koper“ rankininkus iš Slovėnijos. M. Tarcijonas šiame mače įvarčiais prie pergalės neprisidėjo. Rezultatu pirmosiose trečiojo etapo rungtynėse gali būti patenkinta Vinterturo „Pfadi“ (Šveicarija) komanda su Arūnu Vaškevičiumi, kuri išvykoje su švedų „Lugi“ klubu sužaidė lygiosiomis 29:29. Legendinio Lietuvos vartininko atstovaujamam šveicarų klubui užteks pergalės bent 1 įvarčio persvara namuose. Visos atsakomosios rungtynės, po kurių ir paaiškės ekipos žengiančios į kitą etapą, bus žaidžiamos kitą savaitgalį.