Savotiškame A lygos finale šeimininkai turės ne vien aikštės pranašumą. 68 taškus surinkusiai „Sūduvai“ pakanka ir lygiųjų su vienu tašku mažiau turinčiu „Žalgiriu“, kad pirmą kartą taptų Lietuvos čempione. „Žalgiris“ pergalės atveju čempionu taptų aštuntą kartą. Ir penktą sykį paeiliui. Šiemet šios komandos tarpusavyje žaidė penkerias rungtynes. Du susitikimai Vilniuje baigėsi „Žalgirio“ pergale 3:1 ir lygiosiomis 1:1. Marijampolėje buvo užfiksuotos lygiosios 0:0, marijampoliečių pergalė 3:0 ir „Žalgirio“ pergalė baudinių serijoje LFF taurės turnyre. Tada 90 minučių baigėsi lygiosiomis 1:1, pratęsimas – 2:2, o baudinių seriją vilniečiai laimėjo 4:2. Savo įžvalgomis apie artėjančias rungtynes paprašėme pasidalinti du pastaruosius mačus su „Žalgiriu“ ir „Sūduva“ žaidusios „Jonavos“ ekipos strategą Mindaugą Čepą. „Paskutinės čempionato rungtynės bus tikras finalas. Tik ne neutralioje aikštėje ir ne lygiomis sąlygomis. „Sūduva“ vienu tašku pirmauja, o tai reiškia, kad jai pakanka ir lygiųjų. Aišku, toks susitikimas – pliusas visam Lietuvos futbolui. Kažko panašaus jau nebuvo senokai. Žiūrovų laukia bekompromisė kova, labai gražus reginys su daug aistrų. Savotiška šachmatų partija. Labai įdomu, kokie bus trenerių sprendimai, kas ką toms rungtynėms paruošė, ką nutars pakeist joms vykstant. Ar Sūduva akcentuos savo vartų saugumą, ar „Žalgiris“ viską metęs aklai eis į priekį? Tiksliai žinau ko per šitą mačą netrūks – kietos vyriškos kovos. Ir žiūrovų. Manau, bus pasiektas lankomumo rekordas, nes jaučiu, kad susidomėjimas šiomis rungtynėmis yra didelis. Žodžiu, sezono pabaigtuvėms laukia didelė futbolo šventė. Jos baigtis priklausys nuo to, kas geriau pasinaudos savo turimais koziriais. „Sūduvai“ tai gali būti užribiai, standartinės padėtys, o „Žalgiris“ yra stipresnis poziciniame žaidime. Bet ant natūralios vejos „Žalgiris“ jau bus kitokia komanda, negu yra ant dirbtinės dangos ir tai jau į naudą „Sūduvai“. „Žalgirio“ pranašumas yra tai, kad jis žino, kaip yra tampama čempionu, o „Sūduvai“ tai yra pirmas kartas. „Žalgiris“ ne kartą turėjo nuopuolių, pakilimų bet pastaraisiais metais vis laimėdavo čempionatą. Ši komanda ne kartą įrodė, jog kada reikia susikaupti, ji gali susikaupti. Vilniečių pusėje – patirtis. Tačiau tai, kad „Sūduvai“ tokia patirtis yra pirmas kartas, turėtų ją įkvėpti, kaip ir tai, kad ji šiemet labai gerai pasirodė Europoje ir ėmė pasitikėti savimi. „Žalgiryje“ yra daug traumuotų žaidėjų, jis turi problemų dėl sudėties. „Sūduvoje“ - visai kita situacija, nei kituose Lietuvos klubuose. Jie turi kone po du žaidėjus į vieną vietą aikštėje. Kai „Sūduva“ pajuto, kad gali rimtai kovoti su „Žalgiriu“ dėl aukso, komandoje ėmė atsirasti po naujoką beveik kasdien. Jeigu man reikėtų rinktis iš šių dviejų komandų pagrindinių vartininkų, pasirinkčiau „Sūduvos“ vartų sargą Ivaną Kardumą. Gynyboje „Žalgiris“ turi rimtų netekčių. „Sūduva“ turi gerų gynėjų ir tų, kas gali juos pakeisti. Pagal gynybos liniją pranašumą skirčiau „Sūduvai“. Saugų linija man labiau patinka „Žalgirio“. „Žalgiris“ puolime turi Darvydą Šerną, „Sūduvoje“ priekyje gali žaisti Karolis Laukžemis, Josipas Tadičius ar Ernestas Veliulis. Sakyčiau, komandų puolimo pajėgumai – 50 prieš 50. Po pastarųjų tarpusavio rungtynių, kai „Sūduva“ Marijampolėje įveikė „Žalgirį“ 3:0, vietos futbolininkai norės įrodyti, kad tai nebuvo atsitiktinumas. „Žalgiris“ – atvirkščiai. Kaip tik bandys parodyti, kad aną kartą pralaimėjo atsitiktinai. Daug lems žaidėjų charakteris. Labai gali būti, kad pergalė ir bus tos komandos, kurios charakteris pasirodys tvirtesnis. „Sūduvai“ į naudą yra ir tai, kad ji turi labai motyvuotų žaidėjų: Algį Jankauską, Paulių Janušauską, Samirą Kerlą, Andro Švrljugą. Jie yra žaidę „Žalgiryje“ ir dabar prieš šią komandą žaidžia su dviguba motyvacija. Kadangi „Sūduva“ žaidžia namuose, jos galimybes vertinčiau 55 procentais, „Žalgirio“ – 45.“