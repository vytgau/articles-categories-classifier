Lietuvos garbę Rusijoje gins šešios mūsų kovotojos – Daiva Kriščiūnienė (iki 50 kg), Diana Mačiūtė (iki 55 kg), Inga Mikštaitė (iki 60 kg), Gabija Gudeliauskaitė (iki 65 kg), Monika Ryžkovaitė (iki 70 kg) ir Diana Balsytė (iki 75 kg). Jos sieks pagerinti prieš dvejus metus KWU pasaulio čempionate Brigitos Gustaitytės pasiektą rezultatą – užimtą antrąją vietą. Čempionato organizatoriai, pristatydami įvairių kategorijų favorites, akcentavo, kad aistruoliams reikėtų atkreipti dėmesį beveik į visas Lietuvos kovotojas. I. Mikštaitei prognozuojama vieta finale, o D. Mačiūtė, D. Balsytė ir M. Ryžkovaitė vadinamos rimtomis pretendentėmis į apdovanojimus. „Turime atstoves visose svorio kategorijose, visos sportininkės yra sukaupusios daug patirties, motyvuotos ir nusiteikusios siekti aukščiausių vietų, – sakė vienas Lietuvos rinktinės trenerių Gediminas Varkala. – Buvo laiko pasirengti varžyboms, vyko atranka į rinktinę, tad esame nusiteikę optimistiškai.“ Vyrų rinktinės nariai pažymėjo, kad Rusijoje laukia susitikimai su daugybe nežinomų varžovų. G Varkala teigia, kad susitikimas su rečiau sutinkamomis varžovėmis mūsų moterims suteiks papildomo azarto. „Dalis varžovių nėra žinomos, matytos tik video įrašuose. Tačiau dėl to bus tik daugiau azarto, polėkio. Šiame pasaulio čempionate, kaip ir kiekvienam turnyre, pergalės nesimėtys, tad bus įdomu“, – sakė treneris. Kitas Lietuvos rinktinės treneris – Lukas Kubilius – taip pat artėjančių kovų laukia nusiteikęs optimisiškai. „Moterys yra sukaupę daug patirties, manau, be medalių tikrai negrįšime“, – šypsojosi treneris. Jauniausia ir mažiausiai patyrusi Lietuvos rinktinės narė M. Ryžkovaitė yra būtent L. Kubiliaus auklėtinė. 19-metė šiemet į suaugusiųjų varžybas įsiveržė viesulu. Jaunoji kovotoja tapo 2017 metų Lietuvos čempione, o Europos čempionate užėmė 2-ąją vietą. „Monika jau dalyvavo keletoje labai aukšto lygio varžybų, įgijo daug vertingos patirties, bet apie ją dar labiau reikėtų kalbėti kaip apie perspektyvos sportininkę“, – sakė L. Kubilius. Lietuviai KWU čempionate pirmą kartą dalyvavo 2015 metais, tuomet B. Gustaitytė iškovojo sidabrą, o Arnoldas Grevas – bronzą.