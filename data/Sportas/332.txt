Kovo 22 dieną Elektrėnų „Energijos“ pergale finišavo Lietuvos ledo ritulio čempionatas. Nepaisant to, 14-a šiemet mūsų šalies pirmenybėse rungtyniavusių žaidėjų po sezono su nekantrumu laukė kvietimo į „mūsų svajonių komandą“, kadangi pateko į išplėstinį rinktinės kandidatų sąrašą. Kaip ir buvo galima tikėtis, daugiausiai savo atstovų rinktinės stovykloje turi šalies čempionė „Energija“. Šiai komandai išplėstiniame sąraše atstovavo gynėjai Rolandas Aliukonis ir Artūras Katulis bei puolėjai Dovydas Kulevičius, Povilas Verenis, Aimas Fiščevas ir Danielius Nomanovas. Elektrėnų komandoje savo sezoną baigė ir dėl vienos iš dviejų vartininkų pozicijų kovojantis Elvinas Karla, kuris Lietuvos pirmenybėse spėjo sužaisti devynis mačus. Kvietimo į rinktinės stovyklą iš šių vyrų nesulaukė Aimas Fiščevas ir Dovydas Kulevičius. Po vieną atstovą kiekvienoje pozicijoje rinktinės kandidatų stovykloje turi trečiojoje vietoje Lietuvos pirmenybėse likusi Vilniaus „Hockey Punks“ komanda. Vilniečių gretose praėjusį sezoną praleido vartininkas Simas Baltrūnas, gynėjas Mindaugas Kieras bei puolėjas Edgaras Rybakovas. Dar po vieną puolėją grūmėsi „Kaunas Hockey“ bei Vilniaus „Geležinio vilko“ komandose. Tiesa, jei Vytautas Jagelavičius Kaune praleido visą sezoną, tai Ilja Četvertakas prie „Geležinio vilko“ prisijungė tik vasarį, sugrįžęs iš JAV WSHL pirmenybių. Lietuvos čempionate pasirodė ir Darius Kasparaitis bei Tadas Kumeliauskas. Tiesa, tiek D. Kasparaitis už „Energiją“, tiek T. Kumeliauskas už „Hockey Punks“ sužaidė po vieną mačą. Išplėstiniame kandidatų sąraše buvo ir dar du Lietuvos čempionate šiemet pasirodę žaidėjai - „Kaunas Hockey“ gynėjas Petras Nausėda ir „Geležinio vilko“ komandoje keturis mačus sužaidęs jaunasis puolėjas Patrikas Misiukas, tačiau ir šių abiejų šių žaidėjų šiemet nacionalinės rinktinės sudėtyje nebus. Balandžio 22-28 dienomis Kauno „Žalgirio“ arenoje vyksiančiame pasaulio čempionato I diviziono B grupės turnyre Lietuvos rinktinė kovos su Kroatijos, Rumunijos, Japonijos, Ukrainos ir Estijos komandomis.