„Pirminė sąmata buvo apie 130 tūkstančių eurų. Tačiau nesulaukus tinkamos reakcijos ir paramos iš valstybės, teko radikaliai sumažinti sąmatą ir atsisakyti daugelio dalykų, kurie buvo numatyti prie Europos čempionatą. Prašėme pagalbos Kūno kultūros ir sporto departamento, LTOK, Kūno kultūros ir sporto rėmimo fondo. Jie tiesiog vieni į kitus rodė pirštais, tačiau nė vienas nesugebėjo skirti nė euro“, – sakė Lietuvos regbio federacijos generalinis sekretorius Irmantas Kukulskis. Pasak jo, kalbama ne apie A, B ir C divizionus, o aukščiausio lygio Europos jaunimo regbio čempionatas, atranką į šių metų Jaunimo olimpines žaidynes, kurios spalio 1-6 dienomis vyks Buenos Airėse. „Tokio lygio regbio čempionatų Lietuvoje nėra buvę, tai didelė galimybė reprezentuoti Lietuvą Europos lygiu, nes šiame čempionate dalyvauja didžiosios Europos regbio valstybės, tokios kaip Airija, Prancūzija, Didžioji Britanija ir t.t. Be to, lietuviai turės galimybę iš arti pamatyti aukščiausio lygio regbį. Taip pat tai didelė nauda verslui, nes sugeneruos apie 130 tūkstančių eurų, iš kurių valstybei per mokesčius liks apie 40 tūkst. eurų“, – sakė I. Kukulskis. Europos septynetų regbio (olimpinė sporto šaka) U18 čempionatas vyks dvi dienas. Jame dalyvaus 16 ekipų, tarp kurių – ir Lietuva. Lietuviai žais C grupėje su Didžiosios Britanijos, Belgijos ir Gruzijos rinktinėmis. Lietuvos rinktinės pagrindą sudaro jaunieji Šiaulių regbio žaidėjai, taip pat sportininkai iš Panevėžio ir Klaipėdos. Visi jie jau žaidžia Lietuvos vyrų čempionate. Per dvi dienas Lietuvos rinktinė sužais šešis mačus, kurių vienas trunka apie 17 minučių. Visos rungtynės bus transliuojamos tiesiogiai internetu. 16 čempionate dalyvaujančių rinktinių gyvens viešbučiuose, už kuriuos, kaip ir už maitinimą, mokės Lietuvos regbio federacija. Prie organizacijos prisideda Panevėžio savivaldybė, žiniomis ir kontaktais padeda ir keli sporto renginių profesionalai. „Mums sudėtinga sukurti profesionalią organizacijos struktūrą, kuri veiktų kaip laikrodukas, kai žmonėms reikia gyventi čia ir dabar. Jei atvirai, dirbančiuosius šiai dienai galima suskaičiuoti ant vienos rankos pirštų. Esu dėkingas visiems kurie savanoriškai prisideda prie mūsų sporto šakos plėtros, veiklos ir populiarinimo, taip pat turime keletą partnerių, kurie tiki ir palaiko mūsų veiklą, – sakė I. Kukulskis. – Nesame iš tų, kurie trypčioja vietoje, turime tikslus, žinome, kur norime būti, tad dirbame ir per daug į šalis nesidairome“. Be Europos U18 čempionato Lietuvos regbio federacija birželio 30 – liepos 1 dienomis Šiauliuose organizuoja ir vyrų septynetų regbio taurę. Šios varžybos – galimybė Lietuvos rinktinei patekti į aukštesnį divizioną ir kitąmet kovoti dėl kelialapio į Olimpines žaidynes Tokijuje (Japonijoje) 2020 metais.