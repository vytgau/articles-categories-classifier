Aptarti čempionato organizavimą ir kitus futbolo plėtros klausimus su Šiaulių miesto meru Artūru Visocku pirmadienį susitiko Lietuvos futbolo federacijos (LFF) prezidentas Tomas Danilevičius. Vienu pagrindinių klausimų buvo infrastruktūros reikalavimai, kuriuos nustato Europos futbolo asociacijų sąjunga (UEFA) Europos čempionato finalinio etapo rungtynėms. Susitikimo dalyviai aptarė kokius atnaujinimo darbus iki čempionato pradžios reikėtų atlikti Šiaulių miesto centriniame stadione. „Šiauliuose gilios futbolo tradicijos, čia žaidžia puikius rezultatus demonstruojanti „Gintros-Universiteto“ moterų futbolo komanda, tad logiška, jog šis miestas priims ir Europos merginų čempionato rungtynes. Tikimės, jog pasiruošimo darbai vyks pagal planą ir stengsimės, jog į Šiaulius atkeliautų daugiau tarptautinių futbolo renginių, – kalbėjo T. Danilevičius – Aptarėme ir kitus klausimus. Džiaugiuosi, jog miesto meras turi aiškias idėjas ir pozityviai žiūri į futbolo vystymą bei pokyčius. Tai parodo ir futbolo akademijos reorganizacija į viešąją įstaigą siekiant kokybiškesnio ugdymo. Norime, jog Šiaulių pavyzdžiu pasektų ir kiti miestai“. Šiaulių miesto mero Artūro Visocko nuomone, Europos merginų čempionato rungtynės mieste būtų puiki proga patobulinti futbolo infrastruktūrą. „2018 metų biudžete esame numatę 52 tūkstančius eurų centrinio stadiono atnaujinimui, tad, manau, miestas tikrai galėtų priimti šį aukšto lygio sporto renginį. Ši investicija puikiai tarnaus ir tolimesnei futbolo plėtrai mieste, taip pat būsime pasiruošę tapti ir kitų čempionatų namais. Dėkoju LFF už pasitikėjimą ir tikiuosi Šiaulių savivaldybės tarybos narių palaikymo, kai tvirtinant miesto biudžetą bus sprendžiamas šis sporto bendruomenei svarbus klausimas“, – sakė Artūras Visockas. Europos merginų (WU17) čempionatas vyks Šiauliuose, Alytuje ir Marijampolėje gegužės 9 – gegužės 21 dienomis.