Irklente galima plaukioti tiek ežeruose, upėse ir net jūrose. Nors irklentės yra skirtos plaukimui, buvo sugalvota ir daugiau aktyvių veiklų derinant kitus sporto elementus. Pavyzdžiui, viena iš naujausių tendencijų – irklenčių joga. Pratimai tokie patys, tačiau lentos nestabilumas stovinčiame vandenyje (dažniausiai tai ežerai ar užtvankos) ir poreikis išlaikyti balansą suteikia šiai sporto rūšiai kitokias galimybes ir pojūčius. Tačiau tokių treniruočių, kurios apjungtų mankštos elementus ir suderintų upės tėkmę dar nebuvo. Be to, šios treniruotės bus rengiamos tik moterų grupėms. Daugkartinė Lietuvos lengvosios atletikos čempionė ir asmeninė trenerė Jolanta Verseckaitė jau ne pirmus metus savo klube treniruotes veda tik moterims. „Treniruotės tik moterims pasirinkome todėl, kad biologiniai lyčių skirtumai ypač sportuojant tikrai yra ryškūs. Pradedant raumenų ir riebalų masės santykiu, hormonais ir paprasčiausia jėga. Kuriant programas tik moterims galime atsižvelgti į jų poreikius ir pritaikyti tokius pratimus, kurie labiausiai joms tiks. Tikrai nėra taip, kad pratimai moterims netiktų vyrams ar atvirkščiai, tačiau jeigu galime pasiekti didesnį efektyvumą sportuojant tik moteriškame kolektyve, kodėl tuo nepasinaudojus? Be to, kai sportuoja tik moterys visas dėmesys sutelkiamas į pratimus, nebereikia žvilgčioti per petį, ar jaustis nepatogiai atliekant tam tikrus pratimus ir galvoti, ką pamatys vyriškoji lytis. Tikrai moterys, merginos daug labiau atsipalaiduoja. Jos džiaugiasi tokia klubo ideologija, todėl nusprendėme, kad naujos irklenčių treniruotės Sup Fit – taip pat galėtų būti skirtos tik joms. Mes juk barbės devyndarbės, keltis ankstyvą rytą ir sportuoti prieš darbą, dar pasirūpinti namais, šeima - ne kiekvienas vyras norėtų tokio ekstremalaus ryto“, - juokauja J. Verseckaitė. „Sup Fit treniruočių metu derinsime pratimus sausumoje ir ant irklentės vandenyje. Pirmas 20 minučių atliksime apšilimą, tempimo pratimus. Reikia, kad ne tik akys atsimerktų, bet ir organizmas atsibustų. Po truputį didinsime mankštos intensyvumą, o tada imsime į rankas irklentes ir persikelsime į upę. Upėje be intensyvaus irklavimo, labiau pažengusios dalyvės atliks įvairius pratimus rankoms, tam puikiai tiks irklas. Įdarbinsime kojas. Reikės ne tik rūpintis pusiausvyros išlaikymu, bet ir daryti pritūpimus, šuoliukus, o tai išjudins visus kūno raumenis ir suteiks šiek tiek adrenalino“,- pasakoja buvusi Lietuvos dziudo čempionė ir J. Verseckaitės studijos trenerė Viktorija Baltaitė-Petrulienė, kuri ves pirmas Sup fit treniruotes moterims. „Tokios treniruotės ne tik efektyvios, bet ir labai smagios. O dar tas faktas, kad sportuosime gamtoje tikrai džiugina. Mūsų vasaros trumpos, todėl reikia išnaudoti visas galimybes! Irklentė puiki priemonė sportui. Irkluojant dirba rankų, pečių, nugaros, pilvo ir kojų raumenys. Galima sakyti, kad dirba visas kūno raumenų centras. Didinat treniruotės intensyvumą, maloniai ir efektyviai dega kalorijos. Vienos treniruotės metu galima sudeginti iki 600 kalorijų. Ankstyvo ryto gaiva, mankšta, gera kompanija ir malonus bei įdomus sportas – ko daugiau reikia norint gerai pradėti dieną“, - sako V. Baltaitė-Petrulienė. Vienas iš irklenčių sporto pradininkų Lietuvoje Ignas Kazlauskas, sako, kad jau seniai svarstė idėją panaudoti upes, ne tik pažintiniams plaukimams. „Vilnius toks gražus, bet žvelgiant iš upės pusės vaizdas dar įdomesnis ir daugeliui neįprastas, reikėtų sakyti neatrastas. Mūsų upė tikrai nėra iki galo išnaudojama, todėl ir gimė tokia mintis – sukurti treniruočių programą, kurios metu sportuoti būtų galima ir upėje. Iki šiol organizuojame mankštas, jogą ir kitus žaidimus ežeruose, bet viso pasaulių didžiųjų miestų upės jau kuris laikas puikiai draugauja su irklenčių sportininkais. Džiaugiuosi, kad radome bendraminčių ir kartų su Viktorija bei Jolanta sukūrėme šią programą. Norisi, kad irklentės Lietuvoje taptų rimtu sportu, ne tik vienkartine pramoga. O tokia treniruotė puikus pirmas žingsnis, kuris parodys, kokios plačios yra irklenčių panaudojimo galimybės“, - savo mintis dėstė I. Kazlauskas.