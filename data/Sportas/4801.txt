Vienu geriausių visų laikų pasaulio futbolininkų laikomas D. Maradona Rusijoje liežuvio už dantų nelaikė ir darė viską, kad įsiteiktų Konfederacijų taurės turnyro organizatoriams. Visų pirma, itin plačiai nuskambėjo D. Maradonos pasisakymas apie Rusijos prezidentą Vladimirą Putiną. „V. Putinas – tai fenomenas. Aš manau, kad po Hugo Chavezo ir Fidelio Castro, V. Putinas kartu su Danieliu Ortega (Nikaragvos prezidentas, – red. past.) ir Evo Moralesu (Bolivijos prezidentas, – red. past.) atstovauja taip vadinamai didžiąjai lygai. Rusija – tai V. Putinas, gražios moterys ir futbolas. Pas mane namuose kabo Fidelio Castro ir V. Putino fotografijos“, – postringavo D. Maradona. – Rusija – labai svetinga šalis! Būti čia yra tikras malonumas. Rusijoje iš karto dingsta visas nuovargis.“ Netrukus argentinietis prakalbo ir apie tai, kad norėtų treniruoti Rusijos rinktinę. „Vyksta derybos su Jungtinių Arabų Emyratų komanda „Al-Fujairah“, tačiau pažiūrėjęs į Rusijos rinktinę galiu pasakyti, kad kiekvienam norėtųsi tapti jos treneriu. Taigi, tam aš čia ir atvažiavau“, – pusiau rimtai, pusiau juokais kalbėjo D. Maradona. Argentinos futbolo legenda dalyvavo Konfederacijų taurės prizininkų apdovanojimo ceremonijoje. Jis užkabino medalius čempionams vokiečiams ir guodė finalą pralaimėjusius ir sidabrą iškovojusius čiliečius. Baigdamas savo viešnagę Rusijoje D. Maradona išsakė bene daugiausiai komentarų sukėlusį savo teiginį. „Sovsport“ paskelbė, kad D. Maradona pareiškė norintis gauti Rusijos pilietybę. Rusijos žurnalistai apie tai iš karto pasiteiravo su D. Maradona viešnagės metu bendravusio Rusijos futbolo sąjungos vadovo Vitalijaus Mutko, o pastarasis patvirtino paskelbtą žinią. „Prašau, nebėkime įvykiams už akių. To mes kartu neaptarinėjome, tačiau iš esmės tokį norą D. Maradona turi“, – kalbėjo rusas. Pažymėtina, kad viešnagės Rusijoje metu D. Maradona galimai įsivėlė ir į incidentą su moterimi. Anot Sankt Peterburgo gyventojos Jekaterinos, viešbutyje ji kartu su argentiniečiu vartojo alkoholinius gėrimus, o vėliau apsvaigęs svečias pabandė ją nurengti. Pasak jos, D. Maradoną suvaldė viešbučio apsauga, tačiau daugiau išsamesnės ir patvirtinos informacijos apie šį įvykį nėra pateikiama. Jau palikęs Rusiją, D. Maradona žiniasklaidą pradžiugino ir žinute apie krepšinį ir apie savo tautiečio Emanuelio Ginobili karjerą NBA lygoje. Anot futbolo legendos, 39-erių argentinietis dar dvejus metus žais San Antonijaus „Spurs“ gretose. „Manu yra mano draugas. Žmonės dar nežino, tačiau „Spurs“ ekipoje jis žais dar dvejus metus, o tada sugrįš į Argentiną“, – pareiškė D. Maradona. E. Ginobili NBA lygoje rungtyniauja jau 15 sezonų.