„Compensa“ arenoje surengtą „Golden Tracks“ renginį vedė šuolininkė į aukštį Airinė Palšytė, o dėmesio susilaukė ir kiti Lietuvos sporto pasaulio atstovai. Pirmą kartą įsteigtu apdovanojimu už viso gyvenimo nuopelnus buvo pagerbtas Virgilijus Alekna. Dukart olimpiniam, dukart pasaulio ir kartą Europos čempionui apdovanojimą įteikė Tarptautinės lengvosios atletikos federacijų asociacijos (IAAF) prezidentas britas Sebastianas Coe. „Apdovanojimas už 20 metų, praleistų lengvojoje atletikoje, dalyvaujant varžybose. Tie 20 metų buvo geriausi mano gyvenime. Ačiū už apdovanojimą“, – sakė 45-erių metų V. Alekna. Negana to, Lietuvos lengvosios atletikos generalinei sekretorei Nijolei Medvedevai buvo įteiktas „Moterų lyderystės“ apdovanojimas. Geriausiu metų Europos lengvaatlečiu pripažintas ieties metikas iš Vokietijos Johannesas Vetteris. Geriausia lengvaatlete tapo graikų šuolininkė su kartimi Katerina Stefanidi. Kylančių žvaigždžių apdovanojimus atsiėmė norvegas bėgikas Karstenas Warholmas ir ukrainietė šuolininkė į aukštį Julija Levčenka. Kandidatai į geriausių metų lengvaatlečių titulus buvo išrinkti susumavus aistruolių, žurnalistų, Europos lengvosios atletikos federacijos narių bei ekspertų balsus. „Golden Tracks“ apdovanojimai – sudėtinė Europos lengvosios atletikos kongreso-konvencijos dalis. Spalio 12-14 dienomis Vilniuje vykusi konvencija yra svarbiausias ne varžybų tipo lengvosios atletikos renginys Europoje. 