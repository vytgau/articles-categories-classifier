Marijampolės ekipa laimėjo abejas rungtynes uostamiestyje. Pirmiausia marijampoliečiai po labai atkaklios kovos 3-2 (19:25, 23:25, 25:18, 25:23, 15:11) nugalėjo Klaipėdos „Amber Queen“ klubą, o kitą dieną 3-1 (23:25, 25:19, 25:11, 25:18) pranoko Klaipėdos universiteto atstovus. Ambicingieji lygos naujokai „Amber Queen“ tinklininkai apgailestavo, kad pirmosiose naujųjų metų rungtynėse nepasinaudojo proga nugalėti čempionato lyderius, nors laimėjo pirmus du setus. „Tai buvo pirmosios rungtynės po ilgos pertraukos ir iškart – su čempionato lyderiais, kurie šiame sezone dar nepralaimėjo nei vienerių rungtynių. Šansą laimėti turėjome, bet juo nepasinaudojome. Norime padėkoti gausiai susirikusiems sirgaliams ir laukiame dar triukšmingesnio palaikymo kituose susitikimuose“, – rašė „Amber Queen“ atstovai. Abi pergales taip pat iškovojo ir antroje vietoje esantis Kelmės „Etovis“. Gerokai pasistiprinęs Kelmės klubas išvykoje 3-0 (25:17, 32:30, 25:21) nugalėjo Kauno „Starto-LSU“ ekipą, o namuose 3-0 (25:15, 25:16, 25:20) įrodė pranašumą prieš „Vilniaus kolegijos-Flamingo Volley-SM Tauro“ komandą. Rungtynėse su Kauno ekipa „Etovio“ gretose rezultatyviausiai žaidė du komandos naujokai – Jaroslavas Bogdanovičius pelnė 16 taškų, o Mantas Grinevičius – 13. Kitose savaitgalio rungtynėse pergalėmis džiaugėsi Vilniaus ekipos. „Vilniaus kolegija-Flamingo Volley-SM Tauras“ savo aikštėje 3-0 (25:20, 25:10, 25:17) įveikė Kauno kolegiją, o Vilniaus VGTU komanda namuose 3-0 (25:22, 25:15, 25:19) įveikė savo kolegas iš Klaipėdos universiteto. Turnyro lentelėje „Sūduva“ turi 26 taškus, „Etovis“ – 22, o trečioje pozicijoje esanti „Amber Queen“ komanda – 18. Toliau rikiuojasi „Vilniaus kolegijos-Flamingo Volley-SM Tauro“ (12 tšk.), „Starto-LSU“ (10 tšk.), VGTU (8 tšk.), Klaipėdos universiteto (6 tšk.) ir Kauno kolegijos (0 tšk.) ekipos.