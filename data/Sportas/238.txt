Susitikimo pradžioje nei vienai iš komandų nepavyko susikurti solidesnės persvaros, tačiau gerai puolę Alytaus rankininkai kėlinio viduryje buvo sugebėję pabėgti iki trijų įvarčių skirtumo (10:7). Po šios sėkmingos atkarpos šeimininkai tarsi sustojo ir leido varžovams ne tik pasivyti, bet ir stipriai išsiveržti į priekį. Be traumą patyrusio Viliaus Juozaičio likusi KTU ekipa po pirmojo kėlinio buvo priekyje 16:12. Antroje rungtynių pusėje kauniečiai didžiąją dalį laiko diktavo sąlygas aikštėje. Vienu metų jų turėtas pranašumas buvo išaugęs net iki 7 įvarčių (25:18). Vis tik, tuomet alytiškiai surado rezervų savyje, o puikiai antrajame kėlinyje žaidę Remigijus Čepulis ir Rokas Lastauskas tiksliais metimais ėmė tirpdyti varžovų persvarą. Likus žaisti apie 2 minutes iki rungtynių pabaigos ekipas jau skyrė tik 1 įvartis (29:28), tačiau tuomet KTU ekipoje sužibėjo Karolis Jankauskas, kurio įvarčių dėka kauniečiai iškovojo sunkią pergalę 31:29. Nugalėtojams 12 įvarčių pelnė Karolis Jankauskas, 5 - Arminas Stankūnas. Alytaus ekipoje 7 kartus pasižymėjo Remigijus Čepulis, 6 - Rokas Lastauskas.   „Šis laimėjimas žinant komandų lygį žengtas labai nedidelis. Atkrintamosiose įvarčių persvara nesiskaičiuoja, o žaisti teks iš naujo, reikia laimėti rungtynes. Alytaus komanda tikrai stipri, gerai sukomplektuota. Gal net tiek gerai kaip mūsų, bet jie turi didesnę patirtį. Ir tai bus jų faktorius antrosiose rungtynėse. Negaliu įvardyti favoritų, favoritais šiandien esame mes. Po rungtynių Garliavoje gali būti priešingai“, - sakė KTU treneris Darius Talačka. „Rungtynės pasižymėjo tuo, kad Alytus labai žemu procentu realizavo savo metimus ir tai buvo pagrindinė pralaimėjimo priežastis. Varžovai sužaidė geras rungtynes, žaidė labai pakilia nuotaika, labiau norėjo laimėti ir laimėjo. Sveikinu juos. Antrose rungtynėse padarysime išvadas, reikia pagerinti metimus ir tikimės Kaune pasieksime revanšą“, - pabrėžė Alytaus komandos treneris Eugenijus Gimbutas. Namų pranašumą serijoje praradę Alytaus rankininkai norėdami pakovoti dėl vietos tarp keturių stipriausių lygos komandų šioje serijoje iki dviejų pergalių klysti jau nebegalės. Antrasis tarpusavio mačas Garliavoje įvyks balandžio 18 dieną.