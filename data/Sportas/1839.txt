„Na ką, baigėsi pirma diena. Viskas dar einasi pakankamai sklandžiai. Gražios kopos, gražūs vaizdai“, – po pirmojo etapo sakė B. Bardauskas. Pasak B. Bardausko komandos „Perkūnas Team“ vadovo Carlos Brebbia, motociklininkui viskas kol kas klojasi pakankamai neblogai. „Šiandien jis važiavo atsargiai. Buvo nemažas karštis. Balys yra pavargęs, bet jaučiasi gerai“, – lenktynininko būseną įvertino C. Brebbia. Pirmąją dieną startavo iš viso 139 motociklininkai, bet įskaitoje kvalifikavosi 136. Jis pridūrė, kad sekmadienį lenktynininkams antrajame etape (Piskas-Piskas) reikės pademonstruoti navigacinius įgūdžius. „Jų prireiks, nes „Pisko“ kilpa apima net 90 proc. bekelės, o būtent geri navigaciniai įgūdžiai leis lenktynininkams pagerinti savo pozicijas ir jie bendroje įskaitoje turės galimybę šoktelėti aukštyn“, – sako C. Brebbia. Rytoj pirmieji startuos automobilių pilotai. „Jie šią dieną po starto negalės orientuotis pagal motociklininkų paliktas vėžes, – analizuodamas antrojo etapo trasą sakė C. Brebbia. – Tačiau ir pastariesiems nebus lengva, nes tokiomis starto sąlygomis netrūksta klaidinančių vėžių. Dalis automobilių pilotų nuklysta, todėl motociklininkai norom nenorom irgi gali nuklysti nuo kelio“. Pirmieji 40 km trasos drieksis kalnų kanjonais, o vėliau sportininkams teks susidurti su smėlio kopomis, supustytomis laiptų principu. Šiame ralyje B. Bardausko pagrindinis tikslas yra pasiekti Dakaro finišą. 