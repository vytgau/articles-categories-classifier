Vaikinų varžybose daugiausia aukso apdovanojimų iškovojo kauniečiai jų sąskaitoje – net 5 aukso medaliai. 2 aukso medalius laimėjo panevėžiečiai, po vieną – Jonavos, Telšių ir Kretingos boksininkai. Po Lietuvos jaunimo čempionato paaiškėjo preliminari rinktinės sudėtis, kuri kovos kovo 21-24 dienomis Vilniuje vyksiančiame tarptautiniame Dano Pozniako turnyre. Svorio kategorijos 46-49 kg finale kaunietis Airidas Staniūnas aiškia persvara pirmame raunde įveikė marijampolietį Edviną Česaitį. Svorio kategorijoje iki 52 kg čempionu tapo Alanas Galinaitis, jonavietis finale taškais 5:0 nugalėjo kaunietį Nedą Keršulį. Iki 56 kg čempiono titulą apgynė Karolis Karpičius, kaunietis finale 5:0 pranoko Aidą Savčenko iš Telšių. Kauno atstovas triumfavo ir svorio kategorijoje iki 60 kg. Erikas Laurikietis finale 5:0 įveikė antrus metus iš eilės sidabrą laimėjusį panevėžietį Deividą Bogdanovičių. Dar vieną aukso medalį į kauniečių sąskaitą įrašė Romanas Kudriavecas. Praėjusių metų Europos jaunių čempionato prizininkas R. Kudriavecas svorio kategorijos iki 64 kg finale 5:0 nugalėjo jonavietį Nojų Kolosovą. Antrus metus iš eilės Lietuvos jaunimo čempionu tapo Rokas Avižonis. Į sunkesnę iki 69 kg svorio kategoriją perėjęs panevėžietis finale 5:0 pranoko Roką Gervinskį iš Kretingos. Svorio kategorijoje iki 75 kg nugalėtoju tapo Vilmantas Sirius iš Telšių. Čempionas finale taškais 4:1 nugalėjo pasvalietį Arą Dudėną. Iki 81 kg čempiono titulą apgynė Domantas Prišmantas, panevėžietis finale 5:0 įveikė vilnietį Darių Vaišnarovičių. Titulo neužleido ir kretingiškis Domantas Spučys. Svorio kategorijos iki 91 kg finale D. Spučys pranoko telšiškį Dovydą Sirių ir čempionu tapo antrus metus iš eilės. Sunkiausioje svorio kategorijoje virš 91 kg nugalėjo kaunietis Liudvikas Lagunavičius, kuris finale antrame raunde įrodė savo pranašumą prieš vilnietį Edviną Kotelovičių. Merginų varžybose po 2 aukso medalius iškovojo vilnietės ir šilutiškės, po vieną – Kauno, Marijampolės ir Panevėžio rajono boksininkės. Svorio kategorijoje 45-48 kg kaunietė Brigita Dobrovolskytė finale pirmame raunde įveikė Dovilę Ališauskaitę iš Kalvarijos. Iki 54 kg čempionės titulą apgynė Rugilė Altaravičiūtė, šilutiškė finale pirmame raunde nugalėjo kaunietę Ievą Budėnaitę. Iki 57 kg vilnietė Saulė Stalgytė pranoko panevėžietę Karoliną Katkevičiūtę. Iki 60 kg čempione tapusi marijampolietė Greta Žukauskaitė įveikė Kamilę Zubrickaitę iš Kalvarijos. Iki 64 kg šilutiškė Monika Eglynaitė pirmame raunde nugalėjo Elizą Mickevičiūtę iš Kalvarijos. Iki 69 kg čempione tapo Erika Kietytė iš Panevėžio rajono. Pusfinalyje pranokusi praėjusių metų čempionę šilutiškę Gabrielę Bagdonaitę, finale E. Kietytė pirmame raunde nugalėjo panevėžietę Gintarę Sadauskaitę. Svorio kategorijoje iki 75 kg vilnietė Augustina Marbelianytė finale taškais 5:0 nugalėjo alytiškę Pauliną Kavaliauskaitę. 