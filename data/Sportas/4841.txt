Žaidynėse kovojama net 19 sporto šakų varžybose – badmintono, boulingo, futbolo, golfo, jėgos trikovės, kalnų slidinėjimo (Druskininkuose), keliautojų sporto, krepšinio, lengvosios atletikos, orientavimosi sporto, plaukimo, smiginio, sportinės žūklės, stalo teniso, šachmatų, šaudymo, šaudymo iš lanko, teniso ir tinklinio. Jei penktadienį varžybas pradėjo tik keleto sporto šakų atstovai, tai šeštadienį kovos vyko visose arenose. Per žaidynių 2 dienas išdalinta jau beveik 400 medalių komplektų iš 633. Didžiosios Britanijos lietuviams sportinį pavyzdį parodė pats delegacijos vadovas Marius Banaitis, laimėjęs 100 metrų bėgimo rungties varžybas. „Dar stalo tenise, tenise turime bronzos medalius, tad tuščiomis tikrai negrįšime, - šypsojosi M. Banaitis. - Nuotaikos puikios, lietus, 4 metus laukus varžybų, nuotaikos negadina. Kaip juokavome, pas mus Anglijoje kiekvieną dieną lyja, tad nieko tokio.“ Taip pat buvo nusiteikęs ir Amerikos lietuvių delegacijos vadovas Laurynas Misevičius. „Žinoma, ne visi laimės medalius, tačiau sportininkai yra labai patenkinti. Stalo tenise medalį laimėjo vienas Čikagos lietuvis, laimėjome plaukime, daug tikimės iš net 10 mūsų krepšinio komandų. Ambicijos didelės, o mūsų didelė sėkmė yra jau vien tai, kad turime rekordinio dydžio delegaciją, dalyviai yra jaunesni, tad turime perspektyvų. Emocijos labai geros, mums žaidynės yra didelė šventė, kaip draugų, klasės susitikimas po 4 metų. Tik gaila, kad žaidynės vyksta taip retai“, - emocingai kalbėjo L. Misevičius. Specialaus įvertinimo šeštadienį sulaukė Čikagos „Lituanica“, kuriai už anksčiau iškovotas 3 pergales žaidynių krepšinio turnyruose buvo įteiktas specialus prizas. Žaidynių sportinę programą šeštadienį paįvairino specialią parodą apie žaidynes surengusio Lietuvos sporto muziejaus renginys, kurio metu prisiminta muziejaus ir žaidynių istorija. O aktyvią dieną žaidynių dalyviai užbaigė vakarone ant Nemuno kranto. Sekmadienis – paskutinė žaidynių diena, kurios metu bus išdalinti paskutinieji medaliai. Komandinių sporto šakų finalų tvarkaraščiai Tinklinis (LSU sporto salė) 12.30 MOTERYS DĖL I VIETOS 15.00 VYRAI DĖL I VIETOS Futbolas (Kauno futbolo akademijos aikštynas) 13.15 Pusfinalis 14.10 Finalai Krepšinis (Sabonio krepšinio centras) 14.00 Pusfinalis 16.00 DĖL III VIETOS 17.30 DĖL I VIETOS