Lietuvos rinktinės pergalę nulėmė pirmojo kėlinio gale įmuštas Ovidijaus Verbicko įvartis, kuris įkvėpė komandai pasitikėjimo ir leido atsigauti po košmariško pralaimėjimo Gruzijai. „Tai mums buvo vyriškumo testas po nesėkmingų rungtynių Gruzijoje. Buvo labai svarbu padaryti teisingas išvadas. Žaidėjai tai atliko, mūsų susitarimai jau veikia, ko pasigedome praėjusiose rungtynėse. Didžiuojuosi savo komanda, nes žinau, kaip po tokio smūgio buvo sunku atsitiesti. Pasiekėme pelnytą pergalę“, – kalbėjo Lietuvos rinktinės treneris E. Jankauskas.  Strategas džiaugėsi, kad šiame mače Lietuvos rinktinės žaidėjai jau vykdė susitarimus, ko trūko prieš kelias dienas vykusiame mače Gruzijoje. „Visose rungtynėse mes norime žaisti drąsiai, spausti savo priešininkus. Šįkart turėjome susitarimą, kad pirmas 15 minučių tik bėgti į priekį, spausti varžovus po visą aikštę, – dėstė E. Jankauskas. – Vyrai atidavė labai daug jėgų. Prieš Gruziją mes atlikome vos vieną smūgį į vartų pusę, o šįkart jų buvo 12. Buvome arti dar bent vieno įvarčio. Pritrūko sėkmės, kartais pritrūksta ir meistriškumo“. E. Jankauskas džiaugėsi ir Lietuvos rinktinės ataka, kurios metu ir buvo pelnytas vienintelis įvartis: „Tai buvo nuostabus įvartis, o ne kažkoks atsitiktinis. Buvo geras Egidijaus Vaitkūno pasijungimas kraštu, Nerijus Valskis puikiai pamatė drąsiai kertantį Ovidijų Verbicką. Puikus perdavimas ir nuostabus įvartis“.  „Nerijus Valskis atliko gerą perdavimą, surėkiau, kad Fiodoras Černychas paliktų kamuolį, jis paliko ir man beliko tik išpildyti ataką. Įmušiau įvartį“, – sakė įvarčio autorius Ovidijus Verbickas.   „Turėjome atsitiesti po rungtynių Gruzijoje, išėjome į aikštę kupini noro kovoti, ištaisyti tą pralaimėjimo kartėlį. Nuo pat pradžių spaudėme armėnus, iki pat 85 minutės, kol nenusėdo padangos. Žaidėme gerai, tokią rinktinę nori matyti sirgaliai, mūsų šeimos ir mes patys“, – teigė Lietuvos rinktinės kapitonas Fiodoras Černychas. „Esame laimingi, o ypač aš laimingas, kad 35 metų sugrįžau. Man šis kvietimas į rinktinę buvo siurprizas. Bet aš tikėjau, kad galiu dar žaisti, metai dar leidžia“, – po sugrįžimo šypsojosi gynėjas Algis Jankauskas.