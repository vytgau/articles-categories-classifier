Penktadienio vakarą Londono „Wembley“ stadione ginklus surėmė šeimininkė Anglija ir pasaulio čempionė Vokietija. Tačiau nei vienai, nei kitai komandai „iššauti“ nepavyko – akistata baigėsi taikliai 0:0. Tiesa, pagal statistiką pranašumą vis tik įrodė svečiai: vokiečiai kamuolį kontroliavo 56 proc. žaidimo laiko, iš viso atliko 9 smūgius (anglai – 8), iš kurių 4 skriejo į vartų plotą (anglai tokių atliko 1). Kitame intriguojančiame mače įvarčių užfiksuota. Tiesa, tik iš vienos rinktinės atstovų. Prancūzijos futbolininkai namų „Stade de France“ stadione 2:0 pranoko Velso ekipą. Nugalėtojams įvarčius pelnė Madrido „Atletico“ puolėjas Antoine Griezmannas (18 min.) ir Londono „Arsenal“ atakų lyderis Olivier Giroud (71 min.). Tiek vokiečiai, tiek anglai, tiek ir prancūzai jau turi bilietus į Rusijoje kitą vasarą vyksiančias planetos pirmenybes. Tuo metu valai liko už jų borto. Kitų draugiškų rungtynių rezultatai: Ukraina 2 – 1 Slovakija Belgija 3 – 3 Meksika Lenkija 0 – 0 Urugvajus Portugalija 3 – 0 Saudo Arabija