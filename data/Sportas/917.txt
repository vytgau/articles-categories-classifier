Simona iki šiol pasaulio čempionatuose iškovojo net 12 medalių (2 aukso, 5 sidabro, 5 bronzos), o į pirmąjį šešetą pateko net 20 kartų. Miglė Marozaitė (sprintas, keirinas) pasaulio pirmenybėse dalyvaus trečią, Olivija Baleišytė (daugiakovė, skrečas) ir Vasilijus Lendel (sprintas, keirinas) – antrą kartą, o 2013 metų pasaulio jaunių sprinto čempionas Svajūnas Jonauskas (sprintas) – pirmąsyk. Simona, Miglė, Vasilijus ir Svajūnas, kuriuos treniruoja antradienį 40-metį minintis Dmitrij Leopold, pasaulio čempionatui rengėsi Portugalijoje. „Pasirengimas vyko sklandžiai. Tik šį kartą buvo neįprasta, kad labai daug laiko praleidome treke – net tris pastaruosius mėnesius. Tai – nauja mūsų pasiruošime, – čempionato išvakarėse sakė šio sezono pasaulio taurės varžybų sprinto rungties galutinėje įskaitoje trečią vietą užėmusi S. Krupeckaitė. – Mano savijauta visai gera, nuotaika irgi. Nusiteikusi kovoti.“ Anot Simonos, norint pasaulio čempionate pasiekti gerų rezultatų reikia gero pasirengimo ir pasitikėjimo savo jėgomis. Šio sezono pasaulio taurės varžybų daugiakovės galutinėje įskaitoje taip pat trečią vietą užėmusi Antano Jakimavičiaus ir Solveigos Baleišytės auklėtinė O. Baleišytė pasaulio pirmenybėms rengėsi Turkijoje ir Lietuvoje. „Mano pasiruošimas buvo nuoseklus, dalyvaujant visuose pasaulio taurės etapuose. Pastarąjį mėnesį praleidau Turkijoje, kur treniravausi kartu su Rusijos ir Ukrainos rinktinės narėmis. Prieš pat čempionatą savaitę dirbau treke Panevėžyje. Jaučiausi visai neblogai, bet kaip bus per varžybas, prognozuoti sunku. Stengiuosi daug apie rezultatus negalvoti. Žinoma, kad sieksiu kuo aukštesnių rezultatų. Nesu prastesnė už kitas“, – teigė 19-metė dviratininkė. Pasaulio dviračių treko čempionatas Apeldorne vyks antrą kartą. Pirmą kartą šiame mieste geriausi pasaulio treko dviratininkai kovojo 2011 metais. S. Krupeckaitė tada sprinto rungtyje iškovojo sidabro medalį. 2015 metais Apeldorne vyko pasaulio neįgaliųjų dviračių treko čempionatas, o 2016 metais – pasaulio dviračių treko taurės varžybų etapas. Pasaulio pirmenybėse Apeldorne dalyvaus per 350 dviratininkų iš 40 šalių. Iš viso bus išdalinta 20 medalių komplektų.