Žaidžiančiosios trenerės Rūtos Paškauskienės vadovaujamos Lietuvos moterys (Eglė Stuckytė, Ugnė Baskutytė, Auksė Rasimavičienė (buvusi Gecevičiūtė) ir Kornelija Riliškytė) E grupėje susitiks su Suomijos (rugsėjo 13 d.), Šveicarijos (14 d.) ir Slovakijos (14 d.) atstovėmis. Iš grupės į ketvirtfinalį pateks dvi ekipos. „Kiekvienais metais mūsų tikslas toks pat – patekti į aukščiausią – „Championships“ divizioną, o kaip bus – matysime“, – sakė žaidžiančioji trenerė R. Paškauskienė. Ji teigė dar nežinanti, kiek mačų pati žaisianti. Trenerės manymu, grupės varžovės gan pajėgios: „Šveicarės anksčiau būdavo silpnesnės, dabar jos daug treniruojasi, pastarąjį kartą pasaulio čempionate mes Šveicarijai pralaimėjome 2:3. Slovakės irgi stiprios. Suomės gal kiek silpnesnės, bet ir jų negalima nurašyti. Su visomis rinktinėmis reikės kovoti“. Vyrų rinktinės norai kiek kuklesni – ji stengsis išsilaikyti „Challenge“ divizione ir užimti kuo aukštesnę vietą. Krašto garbę gins labiausiai patyrę Tomas Mikutis ir Alfredas Udra, tarptautinių varžybų patirties turintis Matas Skučas ir perspektyvus septyniolikmetis Medardas Stankevičius. Pasak rinktinės trenerio Raimondo Jackevičiaus, grupė, į kurią pateko lietuviai – rimta. H grupėje mūsiškiai kovos su Serbija (13 d.) ir Izraeliu (13 d.) bei Italija (14 d.). Iš grupės į ketvirtfinalį pateks dvi ekipos. „Italai ir serbai labai pajėgūs. Serbijos rinktinėje žaidžia tokie stiprūs stalo tenisininkai kaip Aleksandras Karakeševičius, Draganas Subotičius, – kalbėjo R. Jackevičius. – Mums svarbiausias mačas bus su Izraelio rinktine. Jei mūsų vyrai susikoncentruos, galime šią komandą nugalėti. O su serbais ir italais kovoti bus sunkiau, bet stengsimės. Ir bandysime divizione užimti kuo aukštesnę vietą. Patekti į aukščiausią divizioną mūsų rinktinei bus nepaprastai sudėtinga“. Stipriausios žemyno stalo teniso rinktinės paaiškės rugsėjo 17 dieną. Europos stalo teniso komandiniame čempionate vyrų ir moterų rinktinės varžosi trijuose divizionuose. Pajėgiausiame, „Championships“, divizione dėl medalių kovos po 16 stipriausių žemyno komandų, suskirstytų į keturias grupes. Tiek pat vyrų ir moterų ekipų (taip pat keturiose grupėse) rungtyniaus antrame pagal pajėgumą „Challenge“ divizione. Žemiausiame, „Standard“ divizione, rungsis 10 vyrų ir 6 moterų komandos.