Pirmajame atrankos etape Kauno „ACME – Žalgiris“ nesunkiai įveikė Londone „Great Danes“ klubą ir pirmą kartą ekipos istorijoje pateko į antrą varžybų etapą. Antrajame etape, kuriame varžysis 16 išlikusių ekipų, lietuvaičių varžovas jau bus kur kas stipresnis. Burtai lėmė, jog „ACME – Žalgiris“ susitiks su Malagos „Fertilidad“ merginomis. Šiuo metu aukščiausioje Ispanijos lygoje žaidžianti Malagos ekipa užima 7 vietą, o pirmajame EHF iššūkio taurės etape tiesiog sutriuškino Makedonijos „Metalurg“ rankininkes. Pirmąsias antrojo etapo rungtynes kaunietės žais savo žiūrovų akivaizdoje vasario 2-3 dienomis. Apie ištrauktus burtus paklausta „ACME – Žalgirio“ vartininkė Kristina Kvedarienė tikino, jog šiame etape lengvų varžovių tikėtis jau būtų buvę naivu: „Šiame etape jau nebus lengvų rungtynių, taip kad kas bebūtų iškritę, žaisti reikės kur kas rimčiau nei prieš oponentes iš Londono. Laiko pasiruošti turime todėl dirbsime, stengsimės, kovosim.“ Lietuvos merginų U20 rinktinė taip pat sužinojo savo varžoves atrankoje į 2018-ųjų metų pasaulio čempionatą. Mūsų merginų rinktinė pateko į vieną grupę su Islandijos, Makedonijos ir Vokietijos merginomis. Vieta pasaulio čempionato finaliniame etape atiteks tik stipriausiai grupės komandai. Atranka į pasaulio čempionatą vyks kovo 23-25 dienomis, kadangi tuo pat metu vyks ir Lietuvos moterų rinktinės rungtynės, o jai atstovauja šios kartos lyderės, buvo nuspręsta, jog į šį U20 čempionatą vyks Lietuvos U18 rinktinės pagrindas. Ši rinktinė dar šią vasarą sėkmingai pasirodė Klaipėdoje vykusiame Europos čempionate. Rinktinės vyriausiasis treneris Karolis Kaladinskas tikino, jog merginoms tai bus gera tarptautinių varžybų patirtis: „Matome potencialą šiose merginose ir norime, kad jos įgytų, kuo daugiau aukšto lygio varžybų patirties. Šis čempionatas tam bus itin puiki proga. Apie burtus daug kalbėti neverta, jie yra tokie, kokie yra ir lengvesnių varžovių tikėtis būtų buvę naivu. Be abejo, jog kiekvienose rungtynėse bandysim kabintis ir tuo pačiu vis gerinti savo žaidimą.“