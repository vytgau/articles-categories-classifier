„Džiugu, kad „Danske Bank“ Vilniaus maratonas tapo tradiciniu. Tai tapo didžiule švente tiek mums, organizatoriams, tiek dalyviams, tiek miestui ir visai šaliai. Kiekvienais metais vis daugėja dalyvių iš užsienio, todėl Vilniaus vardas skamba vis garsiau“, - spaudos konferencijoje sakė D. Mikulis. Iki 2015 metų sparčiai augęs Vilniaus maratono dalyvių skaičius pastaraisiais metais stabilizavosi ir augimo nebėra. „Šiai dienai toks dalyvių skaičius gavosi natūraliai. Erdvės Vilniuje yra pakankamai, todėl bėgti galėtų daug daugiau žmonių. Reikia, kad užaugtų nauja karta, kuri mėgtų bėgimą ir neapsiribotų vienu bėgimu. Tam reikia laiko, – Eltai sakė D. Mikulis. – Po keleto metų dalyvių skaičius vėl turėtų pradėti augti. Panašios tendencijos buvo Rygoje (Latvija), Taline (Estija). Jie pasiekė tam tikrą ribą, tada 3-4 metus laikėsi su panašiu dalyvių skaičiumi ir tuomet vėl prasidėjo augimas“. D. Mikulis sutiko, kad atsiradus daugiau rėmėjų ir padidinus prizinį fondą, būtų galima sulaukti dar daugiau svečių iš užsienio. Dabar, anot D. Mikulio, renginio biudžetas yra panašus kaip ir pernai. Šiemet pirmą kartą Vilniaus maratono istorijoje bus apdovanoti ne trys, o šeši greičiausi maratono ir pusmaratonio distancijų bėgikai. Maratono distancijos nugalėtojai gaus 1500, antrą vietą užėmęs – 1000, trečią – 500, ketvirtą – 200, penktą – 150, šeštą – 100 eurų. pusmaratonio nugalėtojams atiteks 500 eurų čekiai, už antrą vietą numatyti 300, už trečią – 150, už ketvirtą – 100, už penktą – 80, už šeštą – 50 eurų čekiai. „Reikia, kad rėmėjai patikėtų, jog galima skirti didesnes lėšas. Taip pat galėtų daugiau prisidėti ir miestas. Pavyzdžiu Talinas maratonui skiria 100 tūkst. eurų. Mums Vilnius padeda kukliau, bet dėkojame miestui ir už tiek. Didesnis biudžetas leidžia didesnes galimybes. Galiu pasakyti, kad mūsų biudžetas yra trigubai mažesnis negu Talino maratono ir dvigubai – negu Rygos“, – sakė D. Mikulis. Šių metų Vilniaus maratono trasa bus tokia pati, kaip ir ankstesniais metais, tačiau planuojama, kad po metų trasą bus atnaujinta. „Pradinis planas yra po metų pakeisti trasą ir pritraukti tuos žmones, kurie nori išbandyti kažką naujo. Dabar matome, kad apie 80 proc. visų dalyvių yra vilniečiai, todėl kai bėgi tais pačiais keliais kasmet, kai kuriems atsibosta ir norisi kažkokios įvairovės“, - pridūrė D. Mikulis. Maratonui skirtoje spaudos konferencijoje, kuri buvo surengta Vilniaus Televizijos bokšto kavinėje, bėgikus ir žiūrovus į renginį kvietė „Danske Bank“ generalinis direktorius Gintautas Galvanauskas, „Rimi“ atstovė Giedrė Bielskytė, taip pat bėgikės Diana Lobačevskė, Vaida Žūsinaitė, Loreta Kančytė, Remigijus Kančys, Aidas Ardzijauskas, Ignas Brasevičius. „Vilniaus maratonas mums visiems čia esantiems bėgikams kažką reiškia. Vieniems šis maratonas simbolizuoja sugrįžimą į didįjį sportą, kitiems – geriausią karjeros rezultatą, kitiems – iškovotą prizinę vietą. Visi palikome žymę šiame maratone, todėl šis bėgimas visada atneša daug džiaugsmo ir visada jame norisi dalyvauti. Kiekvienas maratonas suteikia naujų iššūkių. Džiugu, kad mes esame pavyzdys kitiems ir motyvuojame sportuoti kiti. Kviečiu visus ateiti ir sudalyvauti šiame maratone“, – sakė V. Žūsinaitė, kuriai priklauso Vilniaus maratono rekordas – 2 val. 43 min. 13 sek. 