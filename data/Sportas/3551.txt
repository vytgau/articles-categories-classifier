O kartais į šią kompaniją įsipaišo ir aštuoniolikmetis Džiugas Sūnelaitis, kuriam šie metai gerąja prasme primena savotišką chaosėlį. Puolėjas sezonui ruošėsi su Kazlų Rūdos „Šilu“, vėliau liko be klubo, tada pradėjo mušti įvarčius „Trakų B“ komandoje, o galiausiai debiutavo ir A lygoje. Nedaug trūko, kad debiutinėse rungtynėse Klaipėdoje jis būtų įmušęs į „Atlanto“ vartus. Neįmušė. Tačiau futbolininkas neabejoja, kad savojo laiko dar sulauks. „Kai atvykau į „Trakų“ peržiūrą, supratau, kad tai yra šansas, kurio negaliu paleisti. Po „Šilo“ griūties netrūko panikos, todėl labai džiaugiausi, kad man suteikta tokia galimybė“, – pasakojo įvairių jaunių rinktinių puolėjas. „Jei atvirai, turėjau ir daugiau pasiūlymų, tačiau aš nei akimirkai neabejojau, kad jaunam žaidėjui „Trakuose“ yra ideali vieta tobulėti. Aš nuo pirmos minutės žinojau, kad nebus lengva. Manau, kad tai man palengvino užduotį prisitaikant. Kita užduotis – įrodyti treneriams, kad esu vertas būti šioje komandoje. O ši užduotis pabaigos neturi“, – šypsojosi Dž.Sūnelaitis. Puolėjas nusiteikęs sunkiai dirbti, mušti įvarčius ir laukti savojo šanso. Taip, kaip buvo Klaipėdoje, kai 63 minutę jis pakeitė Modestą Vorobjovą. „Pamenu, kaip jaudinausi, kai pakvietė treneriai. Gerai tai, kad jauduliui nelabai buvo laiko, nes reikėjo aikštėje arti. Pirmą kartą per savo karjerą pajutau tokį žaidimo lygį. Po dvikovos mintyse peržvelgiau momentus, kur galėjau sužaisti geriau, bet svarbiausia, kad tada laimėjome. Džiaugsmo tikrai buvo daug“, – prisiminimais dalinosi puolėjas. Taip jau susiklostė, kad antrųjų rungtynių A lygos teko laukti mėnesį. O tada kaip tik laukė dvikova su tuo pačiu Klaipėdos klubu. „Antros rungtynės skyrėsi kaip diena ir naktis. Jaučiausi žymiai ramiau ir labiau pasitikintis savimi. To iš savęs tikiuosi ir kitą sezoną. Turiu tikslą įrodyti treneriams, kad galiu būti naudingas ir tuo pačiu esu vertas daugiau minučių aikštėje“, – užtikrintai kalbėjo futbolininkas. Iki sezono pabaigos „Trakams“ liko sužaisti vienuolika rungtynių. Ar per jas dar nors vieno šanso sulauks Džiugas Sūnelaitis, sužinosime jau greitai.