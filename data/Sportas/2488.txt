Pirmoje rezoliucijos dalyje prašoma visų šalių užtikrinti saugią sportininkų, oficialių delegatų ir kitų akredituotų asmenų kelionę ir dalyvavimą žiemos olimpinėse ir parolimpinėse žaidynėse. Svarbu, kad į šį susitarimą įtrauktos tiek Pietų, tiek Šiaurės Korėja, būsimų olimpinių žaidynių šeimininkės Japonija, Kinija, Prancūzija, JAV. „Tarptautinį olimpinį komitetą ir Jungtines Tautas sieja vienas bendras tikslas – paversti pasaulį geresne ir taikesne vieta. Mums tai reiškia sporto pagalba prisidėti prie taikaus žmonijos vystymosi. Olimpinių paliaubų rezoliucija - tai abiejų organizacijų prisiimtų įsipareigojimų žmonijai išraiška“, – sakė Tarptautinio olimpinio komiteto prezidentas Thomas Bachas. TOK prezidento teigimu, dabar, lygiai kaip ir Senovės Graikijos laikais, olimpinės žaidynės yra taikos ir vilties simbolis. Šiuo neramiu metu akivaizdu, kad tokios olimpinės vertybės kaip taika, pagarba ir solidarumas tapo visuotinėmis vertybėmis. Viso pasaulio pripažinimas ir universalumas yra Olimpinių žaidynių jėga, kuri leidžia ignoruoti planetą draskančius politinius nesutarimus ir vienyti žmoniją nepaisant jos skirtumų. Olimpinių paliaubų arba „ekecherijos“ tradicija atsirado dar Senovės Graikijoje 9-ame amžiuje pr. Kr., trims karaliams pasirašius paliaubų sutartį. Olimpinės paliaubos prasidėdavo likus septynioms dienoms iki žaidynių ir baigdavosi septintą dieną po jų. Visą šį laikotarpį sportininkai, menininkai ir jų šeimų nariai, taip pat paprasti piligrimai galėjo saugiai keliauti į renginį ir grįžti iš jo į savo šalį. Olimpinių paliaubų tradicija buvo atgaivinta 1992 metais, kai Tarptautinis olimpinis komitetas (TOK), bendradarbiaudamas su Jungtinėmis Tautomis (JT), suteikė galimybę Barselonos žaidynėse dalyvauti buvusios Jugoslavijos Respublikos sportininkams. Nuo tada likus vieniems metams iki kiekvienų olimpinių žaidynių, JT Generalinė asamblėja iš naujo išreiškia paramą šiai iniciatyvai priimdama rezoliuciją „Taikaus ir geresnio pasaulio kūrimas per sportą ir olimpinį idealą“. Olimpinių paliaubų simbolis – taikos balandis, pavaizduotas tradicinės olimpinės ugnies fone. Ugnis įkūnija draugiškumo visiems pasaulio gyventojams šilumą, o spalvingi žaižaruojantys elementai simbolizuoja įvairios kilmės žmones, susiburiančius švęsti paliaubas.