Itin svarbus pakeitimas finaluose įvyko dar prieš jų pradžią – dėl oro sąlygų buvo perskirstyti takai, todėl pusfinalių laimėtojai gavo 5 ir 6 takus. Taip Milda Valčiukaitė ir Ieva Adomavičiūtė, turėjusios startuoti penktuoju taku, atsidūrė trečiajame. Trasoje įveikus 1 km Lietuvos atstovės irklavo penktos, o dar po 500 metrų pakilo į ketvirtąją poziciją ir ėmė spausti trečiojoje vietoje buvusias Australijos merginas. Vis dėlto varžovių pavyti nepavyko ir teko tenkintis ketvirtąja vieta. Lietuvos duetas 2 km nuirklavo per 6 min. 51,3 sek, o aukščiau atsidūrė visos komandos, irklavusios 4-6 takais. Čempionėmis tapo Naujosios Zelandijos atstovės Brooke Donoghue ir Olivia Loe (6.45,08), vicečempionėmis – amerikietės Meghan O'Leary ir Ellen Tomek (6.46,57), o bronzos medalių laimėtojomis – australės Olympia Aldersey ir Madeleine Edmunds (6.49,76). Saulių Ritterį ir Mindaugą Griškonį priešstartinės rokiruotės perkėlė iš 5-ojo tako į 2-ąjį. Vaikinai, kaip ir merginos prieš tai, distanciją įpusėjo būdami penkti, vėliau pakilo į ketvirtąją vietą, bet aukštesnės pozicijos pasiekti irgi nepavyko. Tiesa, šį kartą lemiama takų įtaka buvo paneigta. Šeštuoju taku startavę prancūzai, skirtingai nei moterų varžybose Naujosios Zelandijos sportininkės, ne tik nepretendavo į medalius, bet ir liko šešti. Tuo metu pirmuoju taku irklavę italai Filippo Mondelli ir Luca Rambaldi kovėsi dėl pirmosios vietos, tačiau finiše turėjo tenkintis bronzos medaliais. Italai distanciją įveikė per 6 min. 11,33 sek., o lietuviai – per 6 min. 12,58 sek. Pasaulio čempionais tapo ketvirtuoju taku irklavę Naujosios Zelandijos sportininkai Johnas Storey ir Christopheris Harrisas (6.10,07), o vicečempionais – penktąjį taką užėmę lenkai Miroslawas Zietarskis ir Mateuszas Biskupas (6.10,66). Augustas Navickas šiandien startavo žmonių su negalia vienviečių B finale. Klaipėdietis 2 km įveikė per 10 min. 53,79 sek. ir užėmė trečiąją vietą. Tai reiškia, kad bendrojoje įskaitoje lietuviui atiteko 9-oji vieta.