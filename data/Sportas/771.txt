Šiuo metu lygoje pirmauja gargždiškiai, surinkę 39 taškus. Čempionų titulą ginantys „Vyčio“ futbolininkai didžiąją pirmenybių dalį yra besivejančiųjų vaidmenyje ir šiuo metu nuo lyderių atsilieka dviem taškais. Todėl Kauno sporto halėje vyksianti kova tarp lyderių praktiškai gali nulemti nugalėtoją. „Pramogos-SC“ ir čempionato rezultatyviausias žaidėjas Karolis Urbaitis (18 įvarčių) nesitiki lengvos kovos, bet teigia, jog spaudimą dėl dabartinės turnyro lentelės situacijos turėtų jausti varžovai „Žaisime išvykoje, bet turime dviejų taškų pranašumą ir važiuosime kautis dėl trijų taškų. Manau, jog varžovai turės didesnį psichologinį spaudimą nei mes. Mums tiesiog reikės žaisti savąjį žaidimą ir įrodyti savo pranašumą“. „Po praeitos dvikovos pamatėme, koks yra „Vyčio“ žaidimas. Ne paslaptis, jog jie demonstruoja technišką futbolą ir gerai valdo kamuolį, bet mes neišskiriame nei vieno varžovo ir einame į aikštę žaisti su visais. Nemanau, kad „Vytis“ jaus didelį namų pranašumą, nes iš Gargždų atvyks ir mūsų palaikymas, o patys varžovams duosime gerą kovą“, – sakė K. Urbaitis. Nors „Pramogos-SC“ ekipai šis sezonas yra debiutinis, komanda stebina savo brandžiu žaidimu ir neretai demonstruojamu charakteriu atsigaunant po praleistų įvarčių. Anot K. Urbaičio, tai nulemia keli aspektai. „Mūsų žaidėjai tarpusavyje rungtyniauja ne pirmus metus, žinome vienas kito savybes. Mūsų stiprioji pusė yra vienybė. Žaidžiame kaip komanda, o ne individualiai ir tai yra svarbiausia. Dažnai didelę įtaką turi ir mūsų nusiteikimas – praleidę įvarčius, mes savęs negailime ir rungtynėse atsitiesiame, nes žinome, jog tik tokiu žaidimu mes galime tapti čempionais“, – dėstė gargždiškis. Tuo tarpu jo oponentas kitoje barikadų pusėje Justinas Zagurskas tikina, jog komandoje vyksta kruopštus pasiruošimas potencialiai titulą nulemsiančiai dvikovai. „Jaučiame pasitikėjimą savimi, tačiau nenuvertiname varžovų. Gargždų komanda yra tikrai kovinga ir aikštėje matėme atkaklų žemaitišką charakterį, kai jie nepasidavė net ir esant keturių įvarčių skirtumui. Visgi, mano manymu, dabar jie turėtų jausti spaudimą, nes mes vejamės juos, o ne jie mus ir, manau, jog mes labiau norime įrodyti, kad esame verti titulo“. Šiuo metu lygoje iš trijų pirmaujančių komandų dvi yra naujokės ir Lietuvos rinktinės narys yra nustebintas, kaip pasikeitė čempionato žemėlapis ir komandų pajėgumas: „Šiame sezone lyga yra pasikeitusi ir mums reikia viską įrodyti iš naujo. Kalbant apie naujokus, „Koralas“ demonstruoja, jog yra pajėgus kautis su visais ir nenuostabu, jog jų žaidėjai kviečiami į futsal rinktinę. Gargždų komandoje matome, jog žaidėjai ilgai žaidžia kartu ir tai atneša rezultatus. Kova dėl titulo yra aršesnė ir nuo to lyga tampa tik įdomesnė“. „Manau, kad mūsų privalumas yra tai, jog lygoje mes labiausiai specifiškai ruošiamės futsalo rungtynėms ir turime puikų kolektyvą. Gera atmosfera, infrastruktūra ir klubo valdyba mums leidžia kautis tik dėl titulų“, – samprotavo J. Zagurskas. „Betsafe-Futsal A lygos“ lyderių dvikova jau šį sekmadienį, 17 valandą. Rungtynes tiesiogiai transliuos DELFI TV.