Lietuvos gyventojai pastaruosius „Formulės-1“ sezonus lenktynes tiesiogiai galėjo stebėti per „Viasat Sport Baltic“. „Jaučiame augantį žiūrovų susidomėjimą ir poreikį išskirtiniam autosporto turiniui, todėl įsigytos teisės šiemet transliuoti Pasaulio ralio čempionatą (WRC) Baltijos šalyse. Šiais metais tiesioginėmis transliacijomis su profesionaliais lietuvių komentatoriais iš visų greičio ruožų, kurias pateiks Pasaulio ralio čempionato organizatoriai, Lietuvoje galės mėgautis „Viasat Sport Baltic“ ir „Viaplay“ žiūrovai. Šiemet ir vėl galite mėgautis stebėdami ryškiausias motociklų sporto žvaigždes „MotoGP“ pasaulio čempionate", – teigė Ž. Zinkevičius. „F-1“ organizatoriai dar prieš sezoną skelbė, kad lenktynių sirgaliai visas lenktynes galės stebėti internetu be jokių reklamų. Iš vardijamų privalumų yra ir galimybė stebėti bet kurį pilotą iš pasirinkto norimo vaizdo kampo. Tiesa, ateinančio šeštadienio kvalifikacijos ir sekmadienio pirmųjų sezono lenktynių transliacijos iš Australijos mūsų šalies žiūrovai nematys, nes, kaip praneša „F-1“, „F-1 TV“ dar neveiks ir bus testuojama.