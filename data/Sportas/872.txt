30-metis G. Freidgeimas futbolo rungtynėse dalyvavo po penkių mėnesių pertraukos, o S.M ikoliūnas – net po aštuonių mėnesių pauzės. 33 metų futbolininkas paskutinį kartą „Žalgirio“ aprangą vilkėjo 2017 m. birželio 27 d., kai klubo 70-mečiui skirtose draugiškose rungtynėse žalgiriečiai žaidė su Geteborgo IFK ekipa. To mačo antro kėlinio viduryje S. Mikoliūnas patyrė traumą, atlikus tyrimus paaiškėjo, kad buvo pažeisti dešinio kelio kryžminiai raiščiai. Prireikė operacijos, po jos futbolininkas praleido likusią sezono dalį sportuodamas individualiai. Prasidėjus pasirengimui naujam sezonui S. Mikoliūnas jau plušėjo kartu su komanda, o vasario 28 d. pagaliau grįžo ir į futbolo aikštę. Rungtynes su „Liepaja“ S. Mikoliūnas pradėjo startinėje „Žalgirio“ sudėtyje ir kartu su Dominyku Barausku dirigavo komandos žaidimui aikštės viduryje. Patyręs futbolininkas žaidė iki 67 minutės ir buvo vienas pastebimiausių „Žalgirio“ komandoje. Po mačo jis pasidžiaugė, kad kūnas atlaikė šį išbandymą. „Aikštėje jaučiausi gerai, viskas buvo normaliai. Aišku, dar negaliu žaisti visų rungtynių, antrame kėlinyje tikrai pasijautė ir nuovargis, bet visumoje esu patenkintas žaidimu bei savijauta. Gal net svarbiausia, kad operuotas kelis atlaikė, nebuvo jokio diskomforto. Tiesa, šioks toks baimės šešėlis buvo, bet tai normalus dalykas. Kita vertus, savęs nesaugojau, dalyvavau visose mikrodvikovose, kova buvo tikrai kieta, varžovai nieko nesigailėjo, tad viskas gerai, – tikino S. Mikoliūnas. Testas buvo tikrai neblogas, juo labiau, kad žaidėme su pajėgiu varžovu, žaidimas buvo intensyvus, manau, kad ir mes neblogai judėjome su kamuoliu. Reikėjo ir pasiginti, buvo ir staigių judėjimo krypties keitimų, buvo ir kietesnių pražangų iš varžovų pusės. Visus šiuos išbandymus kūnas atlaikė, tad rungtynes galiu vertinti tik teigiamai.“ 2016 m. „Žalgirio“ gretas papildęs futbolininkas per pirmą sezoną sužaidė 37 oficialias rungtynes, pelnė 5 įvarčius ir atliko 10 rezultatyvių perdavimų. Tačiau pernai 33 metų futbolininkas aikštėje pasirodė tik 9 kartus ir iš viso sužaidė vos 343 minutes. „Iš tiesų, buvau ir esu labai pasiilgęs tikro, kontaktinio futbolo, tikros kovos. Vis dėlto, 8 mėnesius tik treniruotis ir stebėti žaidžiančius komandos draugus nėra pats maloniausias dalykas. Todėl ir dirbau negailėdamas jėgų, kad kuo greičiau sugrįžčiau į aikštę. Manau, kad esu jau pasirengęs žaisti ir daugiau. Ar jau esu pasirengęs oficialioms kovoms? Šiuo metu dešinė koja vis dar šiek tiek silpnesnė nei kairė, tyrimai rodo, kad dar trūksta 17 proc. raumenų masės. Tačiau aš su komanda treniruojuosi faktiškai nuo pirmos šio sezono dienos, Turkijoje vykusioje treniruočių stovykloje jau dalyvavai ir žaidimuose. Be to, po operacijos taip pat negulinėjau, visą žiemą intensyviai darbavausi su „Žalgirio“ vyriausiuoju kineziterapeutu Dainium Paviloniu. Tad fizinis stovis neblogas, tik pačiai kojai dar reikėtų daugiau judėjimo, daugiau darbo su kamuoliu, nes būtent kamuolio jutimo šiek tiek trūksta“, – samprotavo S.Mikoliūnas. „Žalgirio“ vyriausias treneris Aurelijus Skarbalius po rungtynių su „Liepaja“ teigiamai atsiliepė apie S. Mikoliūno ir G. Freidgeimo pasirodymą. Tačiau prognozuoti kada jie galės dalyvauti oficialiose rungtynėse neskubėjo. „Jų pasirengimas žaisti oficialiose rungtynėse priklausys nuo to, kaip reaguos jų kūnai į rungtynes su „Liepaja“. Realiai, dabar jiems reikia kuo daugiau žaisti, kad pajustų rungtynių ritmą, intensyvumą. Matėme, kad iš principo jie lyg ir neblogai jautėsi aikštėje, bet jų veiksmuose buvo juntamas tam tikras nustebimas, kad ne viską pavyksta atlikti taip, kaip jie buvo sumanę. Bet tai yra natūralu, manau, kad įgavus daugiau žaidimo praktikos viskas susitvarkys“, – teigė A. Skarbalius. Artimiausias rungtynes „Žalgiris“ žais kovo 4 d. Marijampolėje su Kauno „Stumbru“. Kovo 8 d. Vilniaus „Sportima“ arenoje „Žalgiris“ susitiks su A lygos debiutantais – „Palangos“ futbolininkais.