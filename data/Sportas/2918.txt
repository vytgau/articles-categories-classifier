Kurį laiką atrodė, kad čempionato lyderiui pavyks išsilaikyti pirmoje vietoje ir nugalėti. Bet paskutiniame rate, aštuntame posūkyje, ispanas vos nenukrito nuo motociklo. Tuo pasinaudojęs A. Dovizioso priartėjo prie M. Marquezo ir aplenkė jį vienuoliktame posūkyje. Kaip ir Austrijoje vykusiose varžybose, M. Marquezas bandė susigrąžinti prarastą poziciją, bet išvažiavo per plačiai paskutiniame posūkyje ir turėjo susitaikyti su antra vieta. Tuo tarpu 0,2 sek. varžovą įveikęs A. Dovizioso iškovojo dar vieną pergalę ir sumažino atsilikimą nuo ispano lenktynininkų įskaitoje iki 11 taškų. Lenktynių pradžioje lyderio pozicija džiaugėsi „Pramac“ komandos lenktynininkas Danilo Petrucci. Italas vienu metu antroje vietoje važiavusį varžovą lenkė beveik 2 sekundėmis. Bet vėliau, 13-ame ir 14-ame ratuose, D. Petrucci prarado poziciją M. Marquezui ir A. Dovizioso. Pastarasis ispaną aplenkė ir į pirmą vietą pakilo 19-ame rate, penktame posūkyje. Iki finišo likus 3 ratams, M. Marquezas pavijo varžovą ir po sėkmingo lenkimo susigrąžino lyderio poziciją. Abu sportininkai dar kelis kartus apsikeitė pozicijomis. Bet M. Marquezui, po prasto A. Dovizioso bandymo aplenkti varžovą 6-ame posūkyje, pavyko atitolti nuo varžovo. Puikiai šį kartą pasirodė „Suzuki“ komanda ir jos lenktynininkai Andrea Iannone ir Alexas Rinsas, kurie finišavo atitinkamai ketvirtoje ir penktoje vietose. „Pole“ poziciją šeštadienį iškovojęs Johannas Zarco finišo liniją kirto tik aštuntas. Prancūzas antroje lenktynių pusėje į priekį praleido Jorgę Lorenzo ir Aleixą Espargaro, kurie finišavo atitinkamai šeštoje ir septintoje pozicijose. Lenktynės nesėkmingai susiklostė „Yamaha“ lenktynininkui Valentino Rossi. Važiavęs devintas, italas šeštame varžybų rate krito nuo motociklo ir pasitraukė iš tolimesnės kovos. Tuo tarpu jo komandos draugas Maverickas Vinalesas finišą pasiekė, bet tik devintoje vietoje. Galutinė rikiuotė: 