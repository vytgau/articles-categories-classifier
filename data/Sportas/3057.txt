Spalio 14 dieną vyksiančių „Golden Tracks“ apdovanojimų metu paaiškės geriausi metų lengvaatlečiai, o renginio transliaciją galės stebėti žiūrovai visoje Europoje. Valandą truksiantį renginį A.Palšytė ves drauge su britu Andy Kay. „Iš pat pradžių apie šį reikalą pagalvojau kaip apie gerą juoką ir to rimtai nesvarsčiau, bet pagalvojusi sutikau. Man interaktyviai ir smagiai atrodė praėjusių Lietuvos sportininkų apdovanojimų renginys, kurį vedė irkluotoja Milda Valčiukaitė, – teigė A.Palšytė. – Nebus viskas paprasta, renginys anglų kalba, tiesioginis eteris, o jame dažnai būna įvairių niuansų. Jaudulio pradėjo daugėti.“ Europos čempionė EA atstovus sužavėjo tiek išvaizda, tiek iškalba. Sportininkė kalba itin taisyklinga anglų kalba, šimtus kartų dalijo interviu užsienio žiniasklaidai, o triumfavus Europos čempionate Serbijoje rėžė kalbą arenoje sėdėjusiems tūkstančiams aistruolių. „Dar šiais metais vyko „Sidabrinės gervės“ renginys, kada organizatorių buvau pakviesta įteikti vieną iš apdovanojimų. Kai atėjo momentas teikti patį apdovanojimą, lipti ant scenos, jaudulio tikrai buvo. Jis buvo kitoks nei tada, kai eini į stadioną prieš šimtatūkstantinę auditoriją. Tai visiškai kitokia patirtis, nes stadione, nors ir daug daugiau žmonių nei buvo salėje, darai tą, ką išmanai“, – aiškino tituluota lengvaatletė. „Golden Tracks“ apdovanojimai, į kuriuos sugužės ryškiausios Europos lengvosios atletikos žvaigždės, vyks spalio 14 dieną 21.00 val. Renginį transliuos LRT Kultūra televizija. „Galvoje dėliojuosi scenarijų, tas dienas išbraukiau iš kalendoriaus. Galvoju apie pačią programą, neseniai sužinojau, kaip viskas turėtų dėliotis. Paties scenarijaus neturiu, teksto, ką turėčiau pasakyti, kol kas irgi nėra, tad repetuoti dar labai sudėtinga. Galvoju ir apie tai, kaip reikėtų apsirengti, ieškosiu dizainerių, mados namų, kurie galėtų mane aprengti“, – šyptelėjo A.Palšytė. Geriausiu Europos metų lengvaatlečiu pretenduoja tapti Vokietijos ieties metikas Johannesas Vetteris, Turkijai atstovaujantis Azerbaidžano sprinteris Ramilis Gulijevas bei Prancūzijos daugiakovininkas Kevinas Mayeris. Tuo tarpu dėl geriausios lengvaatletės titulo varžosi keturios sportininkės – kūjo metikė iš Lenkijos Anita Wlodarczyk, rusų šuolininkė į aukštį Marija Lasickienė, graikų šuolininkė su kartimi Ekaterini Stefanidi bei Belgijos daugiakovininkė Nafissatou Thiam. Beje, po sėkmingo uždarų patalpų sezono patekti tarp geriausių Europos lengvaatlečių realiai pretendavo ir A.Palšytė – lietuvė buvo pripažinta geriausia sausio ir kovo mėnesių žemyno lengvaatlete. „Žinoma, kad labiau norėčiau ant scenos būti ne kaip vedėja, o kaip žmogus, kuris per metus pasižymėjo lengvojoje atletikoje. Nuoskauda šiokia tokia bus, po puikaus žiemos sezono tikėjausi, kad vasarą seksis taip pat gerai“, – teigė šuolininkė. „Golden Tracks“ apdovanojimai yra sudėtinė Europos lengvosios atletikos kongreso-konvencijos dalis. Spalio 12-14 dienomis Vilniuje vyksianti konvencija yra svarbiausias ne varžybų tipo lengvosios atletikos renginys Europoje. Dalyvavimą iškilmingame „Golden Tracks“ apdovanojimų vakare jau patvirtino aštuoni pasaulio čempionate auksą nuskynę lengvaatlečiai.