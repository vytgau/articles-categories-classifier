Rungtynes marijampoliečių komandoje pradėjo Ivanas Kardumas, Andro Švrljuga, Semiras Kerla, Aleksandaras Živanovičius, Vaidas Slavickas, Giedrius Matulevičius, Domantas Antanavičius, Julius Kasparavičius, Rigino Cecilia ir du peržiūroje dalyvaujantys futbolininkai – Turkmėnijos rinktinės narys Merdanas Kurbanovas bei žaidėjas, kurio pavardė nebus skelbiama. Mačas „Sūduvai“ prasidėjo labai gerai ir jau 7 min. po G. Matulevičiaus perdavimo pasižymėjo J. Kasparavičius. 26 min. po A. Švrljugos smūgio kamuolys atšoko M. Kurbanovui, kuris padvigubino rezultatą. Antrajame kėlinyje mūsų ekipoje po keitimų pasirodė Saulius Klevinskas, Algis Jankauskas, Ovidijus Verbickas, Gersonas Acevedo, Karolis Laukžemis, Josipas Tadičius, Povilas Leimonas, Sergejus Amirzianas ir Robertas Vėževičius. Kėlinys „Sūduvai“ ir šį kartą prasidėjo labai sėkmingai – jau 47 min. K. Laukžemis liko vienas prieš vieną su vartininku ir pasiuntė kamuolį į vartus – 3:0! Samaros ekipa rezultatą sušvelnino 70 min. Kitas kontrolines rungtynes Turkijoje marijampoliečiai žais vasario 2 d. su Kosovo čempionato lyderiais Podujevo „Llapi“.