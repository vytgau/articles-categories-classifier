20 – Mindaugui Kierui Kaune įvyksiantis pasaulio čempionatas bus jau 20-asis ginant Lietuvos rinktinės garbę. Šiame pasaulio čempionate Lietuvos rinktinėje netrūks daugybę patirties pasaulio čempionatuose sukaupusių ledo ritulininkų. Net 31 rinktinės kandidatų sąraše esantis žaidėjas jau yra rungtyniavęs pasaulio pirmenybėse, tiesa, vienas iš jų – Darius Kasparaitis, iki šiol nėra vilkėjęs Lietuvos rinktinės marškinėlių. Net 12 Lietuvos rinktinės kandidatų yra vykę į bent po penkias pasaulio pirmenybes, o šeši rinktinės veteranai jau yra dalyvavę dešimtyje arba daugiau planetos čempionatų. Bendrai visi lietuviai yra nuvykę net į 170 čempionatų ir juose sužaidę 822 mačus. Visgi specialaus paminėjimo vertas Mindaugas Kieras: pirmą kartą rinktinėje debiutavęs dar 1999 metais, gynėjas nuo to laiko nepraleido nė vieno pasaulio čempionato ir pirmenybės Kaune jam bus jau 20-osios atstovaujant Lietuvos rinktinei. Pagal pasirodymus planetos pirmenybėse prieš jį per visą pasaulio čempionatų istoriją beliks vienintelis Viktoras Szeligas, kuris Vengrijos rinktinės garbę gynė 21 kartą, tačiau pats gynėjas atskleidė, jog jis nieko apie tokius pasiekimus net nežinotų jei ne rinktinės treneris Berndas Haakė, kuris veteranui ne kartą priminė apie jo pasiektus rekordus. „Apie rekordus iš viso negalvoju ir tik atvykęs treneris B. Haakė pradėjo skaičiuoti mano čempionatus ir primindavo kiek man trūksta iki rekordų ir ką jau pagerinau. Visgi, pats niekada nesu jų skaičiavęs ir apie juos stengiuosi negalvoti. Tiesiog bėga metai iš metų ir vis ateina nauji čempionatai, į kuriuos norisi važiuoti. To tikrai nesureikšminu: kur kas labiau svarbus ateinantis čempionatas Kaune. Visos mintys ir jėgos yra sutelktos į šį čempionatą, kad su rinktine pasirodytume kuo geriau“, - hockey.lt atskleidė pats M. Kieras. Pasaulio čempionato IB diviziono kovose Kauno „Žalgirio“ arenoje balandžio 22-28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus galima įsigyti bilietai.lt puslapyje.