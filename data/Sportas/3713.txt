Lietuvos dviratininkas iš „Top Team – Ultrabike“ komandos kalnų trasose 582 km nuvažiavo per 23 val. 3 min. 31 sek. (vid. greitis – 25,24 km/h). E. Čivilis antrą vietą absoliučioje įskaitoje užėmusį olandą Gosse van der Meer aplenkė 11 min. 54 sek. Trečias liko ispanas Guillem Busquets (+42.30). Į pirmąjį dešimtuką dar pateko Malaizijos, Naujosios Zelandijos, Prancūzijos, Australijos ir Italijos dviratininkai. Iš 108-ių lenktynėse dalyvavusių dviratininkų klasifikuoti 88-i. „Džiaugiuosi, kad man pavyko pasiekti tikslą, kurį vargu ar būčiau galėjęs pasiekti anksčiau, nes tik dabar jaučiuosi galintis tapti nugalėtoju tokio lygio varžybose, – sakė E. Čivilis. – Taip pat smagu, kad varžybose, kuriose dalyvavo 23-iejų šalių atstovai, Lietuvos vardas skambėjo dažniausiai. Buvau pirmas lietuvis šiose lenktynėse ir tapau pirmu mėgėju, laimėjusiu jas. „Mongolia Bike Challenge“ varžybos laikomos vienomis sudėtingiausių daugiadienių kalnų dviračių lenktynių pasaulyje. Ir tikrai neveltui, nes be ilgų etapų ir alinančių kalnų čia išgyveni ir šiokį tokį kultūrinį šoką: teko miegoti jurtose, neturėjome ryšio ar net elementarios elektros. Man tai buvo bene daugiausiai jėgų pareikalavusios lenktynės. Buvo sunku ne tiek fiziškai, kiek psichologiškai – reikėjo susitvarkyti su savimi, ginant lyderio poziciją prieš profesionalius sportininkus.“ E. Čivilis, kuris eina Lietuvos dviračių sporto federacijos (LDSF) viceprezidento pareigas, jau pirmą varžybų dieną (105 km; bendras pakilimas – 1930 m) finišavo pirmas ir įrodė, kad yra puikiai pasirengęs lenktynėms. Įskaičius premijines sekundes po pirmo etapo lyderiu tapo G. van der Meer, o E. Čivilis klasifikuotas antras. Lietuvos dviratininkas antrame etape (120 km; 2750 m) finišavo antras ir bendroje įskaitoje išsaugojo tokią pat poziciją (+4.04). E. Čivilis laimėjo trečią etapą (117 km; 2110 m) ir tapo varžybų lyderiu. Lietuvis artimiausius varžovus aplenkė daugiau nei 11-a minučių. Elijus ketvirtame etape (143 km; 1150 m) finišavo penktas, bet, įskaičius premijines sekundes, dar labiau nutolo nuo antrą vietą bendroje įskaitoje užėmusio G. van der Meer (lietuvio persvara išaugo nuo 6 min. 55 sek. iki 7 min. 20 sek.) Mūsų šalies atstovas penktame etape (88 km; 1481 m) finišavo antras ir padidino savo persvarą bendroje įskaitoje iki 7 min. 48 sek. Paskutiniame etape – pavienio starto lenktynėse (25 km; 489 m) – E. Čivilis varžovams nepaliko jokių vilčių. Lietuvos atletas antrą vietą etape užėmusį ispaną G. Busquets pranoko net 2 min. 10 sek. E. Čivilis kartu su Andrejumi Dolgovu 2015-ais metais tapo Europos, o šių metų birželį – pasaulio kalnų dviračių 24-ių valandų lenktynių čempionais.