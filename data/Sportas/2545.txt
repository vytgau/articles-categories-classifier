Tiesioginių kelialapių savo atrankos zonose neiškovojusios rinktinės yra priverstos žaisti papildomas atrankos rungtynes su savo likimo partnerėmis iš kitų žemynų. Azijos zonos atrankos turnyre besivaržiusi Australijos rinktinė pirmosiose rungtynėse išvykoje sužaidė nulinėmis lygiosiomis su Hondūro futbolininkais. Ilga kelionė į Centrinę Ameriką nesutrukdė australams dominuoti aikštelėje, tačiau šio dominavimo įvarčiais paversti nepavyko, todėl JAV rinktinę atrankoje eliminavęs Hondūras išsaugojo gerus šansus žaisti pasaulio pirmenybėse. Atsakomasis mačas Australijoje bus žaidžiamas lapkričio 15-ąją, trečiadienį. Iš tolimos kelionės su teigiamu rezultatu nepavyko grįžti ir kitos poros favoritams Peru futbolininkams, kurie nulinėmis lygiosiomis sužaidė su Naujosios Zelandijos atstovais. Viena stipriausių Pietų Amerikos rinktinių nesugebėjo išnaudoti savo šansų, todėl savo pranašumą jai teks įrodinėti priimant Okeanijos zonos atrankos nugalėtojus namuose lapkričio 16-ąją, ketvirtadienį. Rezultatai: Hondūras 0 – 0 Australija Naujoji Zelandija 0 – 0 Peru