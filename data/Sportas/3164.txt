2013 m. spalį per 125-ąją TOK sesiją, kuri vyko Buenos Airėse, aiškiu favoritu laikytas vokietis T. Bachas buvo išrinktas TOK prezidentu. Antrajame ture iš 93 balsų jis gavo 49 ir pakeitė dvylika metų olimpiniam sąjūdžiui vadovavusį belgą Jacques‘ą Rogge‘ą. T. Bachas TOK vadovu išrinktas aštuonerių metų kadencijai. Nuo pat 1894 metų, kai buvo įkurtas TOK, T.Bachas tapo devintuoju prezidentu ir pirmuoju olimpiniu čempionu, kuriam buvo patikėta vadovauti viso pasaulio olimpiniam sąjūdžiui. Fechtuotojas su tuometinės Vokietijos Federacinės Respublikos (VFR) komanda 1976 metais tapo Monrealio olimpinių žaidynių ir pasaulio fechtavimo čempionu. T. Bacho pergalės T. Bachas gimė 1953 m. gruodžio 29 d. Viurcburge, Bavarijoje, Vokietijos Federacinėje Respublikoje. Užaugo netoli Viurcburgo esančiame Tauberbišofsheime, kuriame veikė fechtavimo klubas. 1975 m. jis gavo fechtavimo meistro diplomą, o po metų komandinių fechtavimo rapyra varžybų aukso medalius iškovojo ir Monrealio olimpinėse žaidynėse, ir pasaulio čempionate. Po metų T.Bachas su komanda vėl triumfavo – 1977 m. Argentinos sostinėje Buenos Airėse tapo pasaulio čempionu, o 1978 m. Paryžiuje pelnė komandinę Europos čempionų taurę. T. Bacho pergalių dešimtmetis nutrūko 1980-aisiais, artėjant Maskvos olimpinėms žaidynėms, kurias Vakarų šalys nutarė boikotuoti ir taip parodyti SSRS, kad smerkia jos karinę invaziją į Afganistaną. Po šio sprendimo tapo aišku, kad ilgai ruošęsi ir puikius rezultatus demonstravę VFR fechtuotojai negalės Maskvoje ginti olimpinių čempionų vardų. T. Bacho veikla TOK Šis boikotas turėjo įtakos ne tik T. Bacho sportinės karjeros pabaigai, bet ir sprendimui įsitraukti į sporto politiką. Priverstinai baigęs sportininko karjerą būdamas 27-erių T.Bachas nuo sporto nenutolo. Paragintas tuomečio TOK prezidento Juano Antonio Samarancho 1980-ųjų pabaigoje jis prisidėjo prie TOK atletų komisijos steigimo. 1982 m. tapo Vokietijos olimpinio komiteto nariu, 1991 m. tapo TOK nariu. Politinės peripetijos lėmė T. Bacho sportinės karjeros baigtį, bet tapęs TOK prezidentu, jis surado galimybių padėti kitiems nuo politinių suiručių, persekiojimų, karo baisumų kenčiantiems sportininkams. Tarptautinis forumas „Moterų lyderystės stiprinimas Europoje“ TOK prezidentas T. Bachas atidarys spalio 10-11 dienomis Vilniuje vyksiantį tarptautinį forumą „Moterų lyderystės stiprinimas Europoje“. Jį drauge su Tarptautiniu olimpiniu komitetu (TOK) rengia Lietuvos tautinis olimpinis komitetas (LTOK).