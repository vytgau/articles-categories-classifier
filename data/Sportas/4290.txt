Pirmą kartą pasaulio čempionato finale plaukęs 20-metis panevėžietis nuotolį įveikė per 59,21 sek. ir užėmė šeštą vietą. Čempionu tapo nesustabdomas favoritas iš Didžiosios Britanijos Adamas Peaty, dar kartą pagerinęs pirmenybių rekordą (57,47 sek.). „Manyčiau, šiame sezone jau pasiekiau savo ribas. Gal ir galėjau truputį geriau, bet tik keliomis šimtosiomis. Yra kur tobulėti, yra ko siekti. O dabar aš ir taip turiu kuo džiaugtis – juk prieš varžybas tik galvojau, kaip patekti į pusfinalį“, – pasirodymą komentavo A. Šidlauskas. Vaikinas, kurio didžiausi pasiekimai iki šiol buvo 2015 metais laimėti aukso medaliai pasaulio jaunių (iki 18 metų) čempionate ir Europos žaidynėse, prisipažino po turiningo sekmadienio sunkiai sudėjęs bluostą. „Naktis buvo sunki, ilgai neužmigau. Gal prieš pusfinalį išgėriau per daug energetinio gėrimo su kofeinu“, – naują patirtį kaupė A. Šidlauskas. Išvakarėse atrankos varžybose A. Šidlauskas pirmą kartą gyvenime 100 m įveikė greičiau nei per minutę (59,91 sek.), pagerino savo asmeninį geriausią rezultatą ir buvo 15-as. Pusfinalyje jis įsibėgėjo dar labiau: finišavo per 59,12 sek. ir užėmė ketvirtą vietą. Kitas Lietuvos rinktinės atstovas Giedrius Titenis 100 m plaukimo krūtine rungtyje į finalą nepateko ir liko 12-as. 