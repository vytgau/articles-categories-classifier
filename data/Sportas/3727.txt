Varžybų pradžia lietuviui nieko gero nežadėjo. Šeštadienį kvalifikacijoje E. Riabko užėmė tik septintą vietą. Dėl prastų oro sąlygų visos ketverios lenktynės vyko sekmadienį. Jau pirmose 15-os ratų lenktynėse E. Riabko aplenkė du varžovus ir finišavo penktas. Antrose lenktynėse lietuvis pakilo dar laipteliu aukščiau. Trečiasis etapas prasidėjo dramatiškai - iškart po starto vertėsi Johanas Osterbergas (Švedija) ir Colinas Jelfas (D. Britanija). Laimei, nors avarijos atrodė įspūdingai, sportininkus apžiūrėję medikai rimtesnių sužeidimų nenustatė. Prieš pat pakartotinį startą netikėtai dėl gedimo iš savo starto pozicijos pasitraukė antroje vietoje buvęs vokietis Stefanas Haginas. Pasinaudojęs situacija E. Riabko šovė į priekį ir iškart po pakartotinio starto atsidūrė antroje pozicijoje, į priekį praleidęs tik lyderį iš Švedijos Eriką Ediną. Švedas užtikrinai laimėjo trečiąjį iš eilės etapą, aplenkęs E. Riabko 6,25 sek. Po trijų etapų E. Edinas surinko maksimalų įmanomą taškų skaičių (1200) užsitikrino čempiono titulą ir paskutiniame plaukime net nestartavo. Tokiu būdu E. Riabko paskutiniame etape stojo į pirmą starto vietą, o prieš lemiamą plaukimą situacija buvo itin įtempta - antroje vietoje žengęs italas Davidas del Pinas prieš S. Haginą pirmavo vos 19 taškų, vokietis ketvirtoje vietoje žengusį E. Riabko lenkė vos keturiais taškais, tad sidabro ir bronzos medalių likimas sprendėsi paskutiniame etape. Dėl formulės gedimo S. Haginas paskutiniame etape startavo paskutinis, o po starto E. Riabko išlaikė pirmąją poziciją. Nuo pat starto lietuviui ant kulnų lipo D. del Pinas, kuris įpusėjus distancijai atsiliko vos kiek daugiau nei 2 sek. Likus keturiems ratams skirtumas ištirpo iki vienos sekundės, tačiau šaltus nervus pademonstravęs E. Riabko išlaikė lyderio poziciją, laimėjo paskutinį etapą ir tai leido lietuviui bendroje įskaitoje iškovoti sidabro medalį. Iš viso varžybose dalyvavo 15 pilotų. Galutinė čempionato įskaita: 1. Erik Edin (Švedija) 1200 tšk. 2. Edgaras Riabko (Lietuva) 869 3. David del Pin (Italija) 750 4. Stefan Hagin (Vokietija) 695 5. Tobias Munthe-Kaas (Norvegija) 521 6. Konstantin Ustinov (Rusija) 405 7. Roman Vandyšev (Rusija) 293 8. Ulvis Slakteris (Latvija) 262 9. Cristian Carlsten (Norvegija) 195 10. Hector Sanz (Ispanija) 190.