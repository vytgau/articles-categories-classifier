2010 metais pasitraukęs iš „Red Bull“ jaunųjų pilotų programos, B. Hartley pastaruosius kelis sezonus lenktyniavo WEC ilgųjų distancijų čempionate. Sportininkas kartu su „Porsche“ komanda šį savaitgalį gali užsitikrinti antrąjį WEC čempiono titulą. „Tai nuostabus jausmas. Tokia proga pasitaikė visiškai netikėtai. Bet aš niekada neatsisakiau ambicijų bei vaikystės svajonės vieną dieną lenktyniauti F-1 čempionate“, – sakė 27 metų B. Hartley. „Nuo tada, kai buvau „Red Bull“ ir „Toro Rosso“ atsarginis pilotas, stipriai pasikeičiau. Daug ko išmokau ir tapau geresniu lenktynininku. COTA trasa Ostine yra viena iš tų trasų, kuri man patinka. Ne taip seniai teko ten lenktyniauti. Jaučiuosi pasiruošęs debiutui F-1.“ B. Hartley 2009-2010 m. buvo „Red Bull“ ir „Toro Rosso“ komandų atsarginiu pilotu. Vėliau, pasitraukęs iš „Red Bull“ jaunųjų pilotų programos, 2012 metais jis dalyvavo F-1 bandymuose Prancūzijoje, kur išbandė „Mercedes“ ekipos bolidą. Kartu su Marku Webberiu ir Timo Bernhardu, B. Hartley 2015 m. tapo WEC čempionu, o šiemet triumfavo garsiosiose 24 val. Le Mano lenktynėse.