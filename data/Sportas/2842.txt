Lietuvos rinktinės treneris iš Pietų Afrikos Respublikos (PAR) Ntando Manyosha pabrėžė, kad Lietuvos komandos branduolį sudarys žaidėjai, kurie kartu žaidžia rinktinėje pastaruosius dvejus metus, bet apgailestavo, kad dėl įvairių priežasčių eilinį kartą Lietuvos ekipa bus nukraujavusi. „Stengiuosi koncentruotis ties tais žaidėjais, kurie rungtyniavo rinktinėje pastaruosius dvejus metus. Daug naujokų kandidatų sąraše nėra, išskyrus keletą jaunų žaidėjų. Labai gaila, kad daug patyrusių žaidėjų dėl įvairių priežasčių negalės padėti rinktinei šį rudenį“, – kalbėjo N. Manyosha. Lietuvos rinktinės nuostoliai – tikrai nemenki. Arnas Urbonas ir Jonas Mikalčius („Baltrex-Šiauliai“), Naglis Dunčikas (Kauno „Žalgiris“), Vytautas Šulskis ir Alanas Alasauskis (abu – Šiaulių „Vairas-Kalvis“) gydosi traumas, Martynas Lianzbergas į stovyklą neatvyko dėl asmeninių priežasčių. Vytaras Bloškys ir Tomas Zibolis („Baltrex-Šiauliai“) negalės rungtyniauti dėl įsipareigojimų Lenkijos ekipai regbio-7 turnyre. Rinktinei negalės padėti ir Italijoje rungtyniaujantis Mantvydas Tveraga. Po peties traumos atsigaunantis Dovydas Taujanskas veikiausiai praleis mačą su Latvija, bet tikimasi, kad jau bus pasirengęs žaisti su Ukraina. Tarp Lietuvos rinktinės kandidatų yra nemažai talentingų 18-20 metų žaidėjų. N. Manyosha teigė, kad visi jie turi šansų patekti į rinktinę, bet dar svarbiau, kad jie įgaus naudingos patirties jau dalyvaudami stovykloje su geriausiais šalies žaidėjais. „Keletas jaunų vyrukų turi galimybę patekti į pagrindinį 23 žaidėjų sąrašą, bet aš jau jiems visiems pasakiau, kad galbūt jūs dar nežaisite, tačiau tai jums yra nuostabi galimybė mokytis ir tobulėti būnant su rinktine“, – pabrėžė treneris iš PAR. Lietuvos rinktinė treniruočių stovyklą šias dvi savaites rengs Šiauliuose. „Pasiruošimas prasidėjo gerai, bet gali būti ir dar geriau. Kitą savaitę prie komandos prisijungs užsienyje rungtyniaujantys žaidėjai, todėl darbas bus efektyvesnis. Nenoriu išskirti sričių, ties kuriomis dirbame labiausiai. Aš mėgstu balansą. Kiekvieną aspektą, kiekvieną žaidimo elementą ir įgūdžius vienodai stengiamės gerinti“, – pabrėžė N. Manyosha. N. Manyosha, stebėjęs Baltijos „Top“ lygos kovas, pasidžiaugė, kad visos ekipos stiprėja ir arši kova tarp kubų kelia regbio lygį. Šių metų Baltijos „Top“ lygą laimėjo po trejų metų pertraukos stipriausios Lietuvos komandos vardą susigrąžinusi Šiaulių „Vairo-Kalvio“ ekipa, sidabro medalius pirmą kartą iškovojo Kauno „Žalgiris“, o tik bronza tenkinosi 2014-2016 metų „Top“ lygos čempionai „Baltrex-Šiauliai“. „Esu maloniai nustebintas, kad „Top“ lygoje buvo tiek daug netikėtų rezultatų. Visada gerai, kad rungtynės vyksta ne į „vienus vartus“. Kalbant apie regbio lygį, tai progresas yra akivaizdus“, – džiaugėsi N. Manyosha.