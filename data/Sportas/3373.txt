Tarp pirmųjų atsidūrė Galzgo „Celtic“ (Škotija) ekipa, kurią jos pačios teritorijoje 5:0 sutrypė vasaros turguje šimtais milijonų pasišvaistęs „Paris Saint-Germain“ (Prancūzija) klubas. Dusyk pasižymėjo Edisonas Cavani, po taiklų smūgį pridėjo naujokai Neymaras ir Kylianas Mbappe, kartą kamuolį į savo vartus nukreipė Mikaelis Lustigas. Po trečio svečių įvarčio į aikštę išbėgo aistruolis, pasikėsinęs įspirti K. Mbappe. Chuligano planas neišdegė, ir 18-metis Prancūzijos rinktinės puolėjas, už kurį PSG sezono pabaigoje „Monaco“ komandai turėtų atskaičiuoti 180 mln. eurų, nenukentėjo. Sceną išvydęs „Celtic Park“ stadionas apsaugos bematant sulaikytą sirgalių išlydėjo švilpimu. Stipriausiam Škotijos klubui impulsyvūs gerbėjai nuolat priverda neskanios košės: per pastaruosius šešerius metus dėl 12 incidentų stadione „Celtic“ teko sumokėti UEFA 160 tūkst. svarų baudų.  Dėmesio centre Glazge buvo ir brangiausias pasaulio futbolininkas Neymaras. Už 222 mln. eurų „Barcelona“ (Ispanija) palikęs brazilas mačui pasibaigus atsisakė paspausti ranką 18-mečiui „Celtic“ gynėjui Anthony Ralstonui ir pasikeisti su juo marškinėliais. Neymaras turbūt įsižeidė dėl to, jog jam parkritus ant vejos varžovas kvatojosi į akis, kaltindamas puolėją vaidyba.  Tuo metu anglų klubams Čempionų lygos starte sekėsi žymiai geriau. Šalies čempionai Londono „Chelsea“ namuose 6:0 sumaitojo debiutantę „Qarabag“ (Azerbaidžanas), o dabartinis „Premier“ lygos lyderis „Manchester United“ savoje aikštėje 3:0 įveikė „Basel“ (Šveicarija). Bet „raudonųjų velnių“ treneris Jose Mourinho pergale nebuvo patenkintas – toli gražu. Portugalas aštriai sukritikavo savo lyderius, apkaltinęs juos profesionalumo stoka ir varžovams pademonstruota nepagarba. Specialistas buvo įsitikinęs, kad po pirmųjų dviejų Marouane'o Fellaini ir Romelu Lukaku įvarčių komanda nustojo žaisti rimtai ir užsiėmė futbolo cirku. „Blogi sprendimai, „PlayStation“ futbolas, triukai – tai žaidimas su ugnimi. Lengvai galėjome skaudžiai nukentėti“, – piktas buvo J. Mourinho, kurį kiek apramino tik trečiasis po keitimo pasirodžiusio Marcuso Rashfordo įvartis. „Manchester United“ strategas taip pat savotiškai pakomentavo skirtingą klubų situaciją Čempionų lygos pradžioje. „Madrido „Real“, „Barcelona“ ar Miuncheno „Bayern“ Čempionų lygą pradeda vasarį. Dabar jiems – tik apšilimo etapas. Kai mes, anglų klubai, vasarį bandome išgyventi po sunkiausio periodo žiemą, jie būna kupini jėgų ir geriausios formos. Mes esame antras ešelonas. Šiame lygyje svarbiausi klausimai šiuo metu: kaip iškovoti taškų, kaip iškopti į kitą etapą. Jei pavyktų, galėsime pasidžiaugti išmėgindami jėgas su iš tiesų dideliais vyrukais“, – skeptiškai apie auklėtinių statusą tarptautinėje arenoje atsiliepė J. Mourinho. 