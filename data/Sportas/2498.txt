Pirmoji šio sezono tarpusavio akistata žalgiriečiams nesusiklostė sėkmingai. „Sportimos“ manieže vykusioje dvikovoje atsinaujinęs „Utenis“ po Edvino Baniulio smūgio galva išsiveržė į priekį, atsilaikė ir šventė pergalę rezultatu 1:0. Visgi tai buvo išimtis iš taisyklės, kadangi paskutinės trejos rungtynes baigėsi „Žalgirio“ pergalėmis. Visagine vilniečiai sutriuškino varžovus 4:0, o trečiame rate namuose šventė dar įspūdingesnę pergalę rezultatu 5:0. Ketvirtojo rato dvikova, vykusi „Utenio“ stadione, buvo atkaklesnė, tačiau tada čempionai nugalėjo 2:1. Visuose šiuose pergalinguose mačuose B. Atajičius pelnydavo po įvartį ir prieš penktąją šių metų tarpusavio akistatą teigė, jog sezono viduryje pasikeitęs „Utenis“ dabar žaidžia akiai patrauklesnį žaidimą, bet turi spragų gynyboje. „Šiemet prieš „Utenį“ turėjome gerus rezultatus, tačiau pralaimėjome pirmąjį mačą, kurį žaidėme „Sportimos“ manieže. Nepaisant to, prieš tai žaidėme sėkmingai ir kitos rungtynės turėtų būti tokios pat. Dabar „Utenis“ žaidžia gerą futbolą, bet jų gynyba nėra tokia, kokia turėtų būti. Kažkur jie turi gerų savybių, o kažkur – prastesnių. „Utenis“ žais prieš čempionus, tad tiek atskiri žaidėjai, tiek visa komanda norės parodyti savo geriausias savybes“, – pasakojo 7 įvarčius šio sezono A lygoje įmušęs futbolininkas. Kitą dieną po mačo su „Uteniu“, lapkričio 16-ąją, B. Atajičius sutiks savo 24-ąjį gimtadienį. Apie šventę legionierius net neturės kada ir pagalvoti, kadangi teks atsakingai ruoštis paskutiniojo turo mačui svečiuose su Marijampolės „Sūduva“. Futbolininkas sieks įsiteikti sau pergalę, o kalbėdamas apie dovanas, atskleidė, kad materialių dalykų pernelyg nesureikšmina. „Man svarbiausia išeiti į aikštę, gerai sužaisti ir iškovoti tris taškus. Žinoma, įvarčius pelnyti visada malonu, ypač tada, kai būna mano gimtadienis. Rezultatyvūs perdavimai taip pat yra gerai. Per gimtadienį dažniausiai einu į miestą kažkur pavalgyti, ramiai praleisti laiką su šeima ar draugais. Tikrai nieko laukinio. Kalbant apie gautas dovanas, tai išskirti pačios įsimintiniausios tikrai negalėčiau. Esu paprastas vaikinas, neteikiu didelės reikšmės materialiems dalykams. Žinoma, prisimenu, nuo ko gavau tam tikrą dovaną. Kai perku dovaną, bandau sužinoti, ko žmogus gali norėti, bet jas dovanoti aš tikrai mėgstu“, – teigė 33 oficialius mačus šį sezoną sužaidęs B. Atajičius.  „Žalgirio“ ir šeštoje A lygos turnyro lentelės vietoje žengiančio „Utenio“ akistata įvyks trečiadienį, lapkričio 15-ąją dieną. Dvikovos LFF stadione pradžia – 20 val.