Atsinaujinusiame Kauno oro uoste be jokių nesklandumų savo reikalus sutvarkę žalgiriečiai, po valandos jau buvo Varšuvoje, o dar po kelių valandų pasiekė ir Bukareštą. Rumunijos sostinėje „Žalgiris“ dar spėjo surengti ir vakarinę treniruotę. Žalgiriečiai pusantros valandos praleido Bukarešto ekipos „Dinamo“ treniruočių bazėje. Pasak komandos trenerio Rolando Džiaukšto, futbolininkai turėjo puikią progą išmėginti natūralios dangos aikštę, išjudinti po keturias valandas trukusių skrydžių sustingusius raumenis ir prisiminti tam tikrus namų darbus. „Kelionė nebuvo labai varginanti, bet pasėdėjus lėktuvuose būtinai reikėjo pajudėti. „Dinamo“ maloniai suteikė mums savo treniruočių aikštyną, sąlygos tikrai labai geros - persirengimo kambariai, fizioterapijos priemonės ir kelios tvarkingos futbolo aikštės. Treniruotė buvo lengvo pobūdžio, jos metu dar kartą prisiminėme trečiadienio rungtynėse numatytą žaidimo planą, šiek tiek laiko skyrėme ir standartinėms padėtims“, - teigė R. Džiaukštas.  Vidurnaktį iš Bukarešto atvykę į Razgradą žalgiriečiai apsistojo „Cartoon Hotel“ viešbutyje ir po vėlyvos vakarienės skubėjo ilsėtis. Antradienį „Žalgirio“ laukia pažintis su Bulgarijos čempionų gimtuoju miesteliu ir pagrindiniu artėjančio mūšio lauku - „Ludogorec“ stadionu. Paskutinė treniruotė įvyks antradienio vakarą.  „Neabejoju, kad mus Razgrade įdėmiai stebės varžovai, tad kažkokių taktikos ar standartinių padėčių atlikimo pavyzdžių nenaudosime. Tiesiog lengvai pasitreniruosime ir pasiruošime rungtynėms“, - pažadėjo R. Džiaukštas. Čempionų lygos atrankos antro etapo atsakomos rungtynės tarp „Žalgirio“ ir Razgrado „Ludogorec“ prasidės trečiadienį 21.00 val. Lietuvos laiku.