Net trečias rungtynes per keturias dienas žaidę kauniečiai į aikštę metė praktiškai pajėgiausią sudėtį. Ant suolo liko mikrotraumą patyręs Nasro Boucharebas, kurio vietą atakos smaigalyje užėmė šioje stovykloje dažniau krašte žaidžiantis Alexandre'as Kore. Taip pat nuo pirmųjų minučių rungtyniavo kairys gynėjas Jardelis Nazare, kuris pastaruosius du mačus praleido dėl nedidelės traumos. „Etar“ ekipą treniruoja buvęs garsus futbolininkas Krasimiras Balakovas, kurį anksčiau treniravo dabartinis „Stumbro“ vyriausiasis treneris Mariano Barreto. Rungtynes aktyviau pradėjo varžovai. Pirmąsias 10 minučių jie turėjo akivaizdžią persvarą kontroliuodami kamuolį, tačiau disciplinuotai žaidęs „Stumbras“ neleido sukurti jokio pavojaus prie savų vartų. Visas pirmasis kėlinys praėjo be pavojingesnių epizodų. Kauniečiai aštriai atliko standartines situacijas, o tokių išties netrūko - bulgarai itin dažnai pažeidinėjo taisykles prieš techniškus „Stumbro“ legionierius. Ypač daug tradiciškai kliuvo Kgaogelo Sekgotai, kuris šiame mače varžovams ir vėl uždirbo net keletą geltonų kortelių. Būtent šis saugas ir buvo arčiausiai tikslo, kai kėliniu įpusėjus galingai smūgiavo iš toli, bet kamuolys praskriejo visai virš vartų. Viliaus Armanavičiaus smūgį iš aštraus kampo atrėmė vartininkas. Po perdavimo iš krašto vienas „Etar“ futbolininkų baudos aikštelėje sužaidė ranka. Kauniečiai norėjo baudinio, tačiau sudvejojęs teisėjas iš Lenkijos nusprendė jo neskirti. Pirmasis kėlinys baigėsi švieslentėje degant rezultatui 0:0. Po pertraukos vaizdas aikštėje nesikeitė - vyko kieta, gynybinio stiliaus kova. Komandų vartininkai nuobodžiavo, nes smūgių į vartų plotą praktiškai nebuvo. Abi ekipos atliko vieną kitą standartinę padėtį, bet viskas baigėsi be įvarčių. Bulgarai ir toliau žaidė labai kietai bei per šį mačą užsidirbo net šešias geltonas korteles. Antrajame kėlinyje „Stumbras“ turėjo iniciatyvą ir buvo pavojingesnis puolime, tačiau visai kaip varžovams kauniečiams trūko šaltakraujiškumo ir tikslumo paskutinėse atakų stadijose. Vienintelis mačo įvartis krito 85-ąją minutę, kai į kampą užspaustas varžovas krito baudos aikštelėje ir teisėjas už abejotiną Andre Almeidos pražangą nusprendė skirti baudinį. Skirtingai nei mače su Belgrado „Crvena Zvezda“ (Serbija), Rodrigo Josviakiui išgelbėti komandos šįkart nepavyko ir „Etar“ šventė sunkią pergalę. Kitas rungtynes „Stumbras“ žais ketvirtadienį su Krasnojarsko „Jenisej“ (Rusija).