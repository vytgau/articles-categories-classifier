„Pokyčiai netikėti, bet dirbame savo darbą ir stengiamės jį atlikti kuo geriau. Ruošiamės pagal iš anksto sudarytą planą ir laukiame rungtynių. Pasiruošimo etape didesnių ar kardinalių pokyčių neatlikau, laikausi tos pačios žaidimo filosofijos, tad revoliucijų nebus. Ramiai ruošiamės rungtynėms ir laukiame sekmadienio“, - prieš rungtynes kalbėjo M. Čepas. Prieš savaitę „Trakai“ kartu su Marijampolės „Sūduva“ laimėjo pirmuosius Europos lygos trečiojo atrankos etapo susitikimus. Po atsakomųjų rungtynių Marijampolės klubas žengė tolyn, o „Trakų“ futbolininkų žygis baigėsi Makedonijoje. Ten ketvirtadienį jie Tetovo „Škendija“ nusileido 0:3 ir patyrė pralaimėjimą bendru rezultatu 2:4. M. Čepo nenustebino Olego Vasilenkos vadovaujamo klubo istorinis žygis Europoje, treneris pasidžiaugė ir „Sūduvos“ pasiekimu. „Trakų“ pasirodymas Europoje tikrai nenustebino. Visi pasidžiaugėme, kad Lietuvos komandos Europoje žaidžia sėkmingai. Galbūt mes patys save ir savo čempionatą nuvertiname, o rezultatai, kaip aš mėgstu sakyti, kalba patys už save. Manęs tikrai nenustebino nei „Trakai“, nei „Sūduva“, nes abi komandos demonstruoja kokybišką futbolą. Ir ne tik Lietuvoje, bet ir už jos ribų, dėl to taip toli ir nuėjo“, - kalbėjo „Jonavos“ vyriausiasis treneris. A lygoje vieneriomis rungtynėmis mažiau sužaidę „Trakai“ (31 tšk.) nepraranda vilčių pavyti lyderį Vilniaus „Žalgirį“, o praėjusiame ture ne stipriausia sudėtimi žaidę Lietuvos vicečempionai sugebėjo išplėšti pergalę 1:0 (0:0) prieš Klaipėdos „Atlantą“. „Jonavos“ ir „Trakų“ pirmasis susitikimas Jonavoje baigėsi nulinėmis lygiosiomis, o balandžio pabaigoje 34 min. pelnytas vienintelis trakiškio Dariaus Kazubovičiaus įvartis lėmė jo ekipos pergalę. „Trakai“ jau ne vienerius metus įrodo, kad yra tikrai kvalifikuota komanda, savo gretose turinti gerų žaidėjų. Jie turi dvi vienodai pajėgias sudėtis ir mes nekreipiame dėmesio, kokia sudėtimi jie žaidžia. Žinome, kad laukia rimtas mūšis. Mes visus gerbiame, tačiau nieko nebijome. Eisime kautis dėl pergalės ir trijų taškų. Norime pradžiuginti savo gerbėjus“, - prieš sekmadienio rungtynes kalbėjo M. Čepas.