Daugumai F-1 sirgalių starto juostoje su sportininkų numeriais išsirikiuojančios merginos tapo neatsiejama lenktynių dienos dalimi. Bet F-1 valdžia svarsto, ar tai netapo dar vienu pasenusiu dalyku, kurio reiktų atsisakyti. „Stengiamės gerbti visas puses. Yra daug žmonių, kurie vertina tradicijas, tame tarpe ir starto rikiuotės merginas. Bet yra žmonių, kurie mano, kad tai jau paseno. Tad mes svarstome įvairius variantus“, – kalbėjo F-1 sporto skyriaus vadovas Rossas Brawnas. Apie tai, ar starto rikiuotėje F-1 vis dar reikia moterų, diskutuojama ne pirmi metai. Praeityje net buvo išbandyti kitokie variantai. Štai 2015 metais prieš Monako GP lenktynes starto rikiuotėje išsirikiavo ne moterys, o vyrai. Tokiu vaizdu ne itin liko patenkintas Sebastianas Vettelis, kuris tuomet juokavo: „Kas tai buvo? Atvažiuoji iki savo starto vietos ir sustoji už Dave‘o arba George‘o... koks viso to tikslas?“ Pasaulio ištvermės lenktynių čempionatas (WEC) merginų starto rikiuotėje atsisakė 2015 metais. Šiuo pavyzdžiu gali pasekti ir F-1. „Formulės-1“ vadovo Chase‘o Carey teigimu, ar sportui vis dar reikia merginų starto juostoje nėra prioritetinis klausimas. Bet į jį turėtų atsakyti ne jis vienas. Amerikietis neslepia, kad jam yra svarbiau „Formulės-1“ čempionate kuo greičiau pamatyti moterį lenktynininkę, kurios F-1 nematė jau daugiau nei 40 metų. Daugiau F-1 naujienų skaitykite čia.