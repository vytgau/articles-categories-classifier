Įpusėjus susitikimui „All Blacks“ pirmavo 12:6, tačiau anglas Owenas Farrellas tiksliais baudos smūgiais rezultatą išlygino. Visi baudos smūgiai buvo atlikti iš neįtikėtino atstumo, o antrojo kėlinio pradžioje ši Anglijos regbio superžvaigždė tiksliai smūgiavo iš savo aikštės pusės. Vis dėlto, „Lions“ komanda mačo pabaigoje turėjo kiekybinį pranašumą, todėl ji šiek tiek turi kartėlio dėl neišnaudotos galimybės vos antrą kartą per 100 metų šioje serijoje nugalėti „All Blacks“.  Pirmąsias serijos rungtynes Naujoji Zelandija laimėjo 30:15 ir atrodė, kad šeimininkai išsaugos savo namų tvirtovę, tačiau antrasis mačas jau dabar yra laikomas vienas įspūdingiausių šiame dešimtmetyje. Po reto grožio kovos ir tikslaus O. Farrello baudos smūgio 78-ąją min. anglai iškovojo įspūdingą pergalę 24:21 ir nutraukė Naujosios Zelandijos 47 iš eilės namuose nepralaimėtų rungtynių seriją.  Naudingiausiu turo Naujojoje Zelandijoje žaidėju išrinktas „Lions“ narys anglas Jonathanas Daviesas. Jis fantastiškai be keitimų žaidė visuose trijuose susitikimuose, pasižymėjo agresyviomis atakomis bei nepralaužiama gynyba. Britų ir airių „Lions“ rinktinė Naujojoje Zelandijoje viešėjo ilgiau nei mėnesį ir be serijos su „All Blacks“ sužaidė dar septynerias rungtynes su Naujosios Zelandijos provincijų rinktinėmis. Anglijos, Airijos, Velso ir Škotijos regbio elito rinktinė kas 4 metus keliauja į Pietų pusrutulį ir grumiasi su Australijos, PAR ar Naujosios Zelandijos regbio rinktinėmis. Ši tradicija prasidėjo dar 1888 metais. Tai vienas iš labai retų komandinių sporto šakų turų, kuris vis dar vyksta. Ši tradicija buvo itin gaji mėgėjiško sporto epochoje. Sportui profesionalėjant ir didėjant krūviams, tik profesionalūs regbininkai ir kriketo žaidėjai išlaikė šią archajišką ir labai gražią tradiciją. „All Blacks“ pirmą kartą šių varžybų istorijoje seriją baigė lygiosiomis. Tuo tarpu „Lions“ lygiosiomis 2-2 yra baigę seriją 1955 metais su Pietų Afrikos Respublikos rinktine. Nesunku suskaičiuoti, kad „Liūtai“ vienoje iš trijų pasaulio regbio elito šalių apsilanko tik kas 12 metų, todėl šie turai yra didžiulė garbė ne tik turistams „Liūtams“ ir jų sirgaliams, bet ir priimančiai šaliai. Britų „Liūtai“ prieš tai su „All Blacks“ žaidė 38 kartus, laimėjo – 6 (paskutinė pergalė iki šių metų turnyro – 1993 m.). Vienintelis laimėtas turas buvo 1971 metais. Skaičiuojama, kad 2017 metų turas į Naujosios Zelandijos ekonomiką įliejo 150 mln. dolerių.