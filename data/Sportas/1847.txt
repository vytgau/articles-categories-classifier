Susitvarkius formalumus ir pastačius lenktynininį bolidą į uždarą parką, Dakaro dalyviai pajunta tuštumą – visi metai pasiruošimo ir sunkaus darbo užbaigti ir dabar belieka laukti. Vienos komandos susitelkia stovyklavietėje, kitos iškeliauja paturistauti per skubėjimą dar neiššniukštinėtomis Limos gatvėmis, o likę sportininkai bendrauja tarpusavyje, dalyvauja partnerių renginiuose ar tiesiog mėgaujasi Dakaro dvasia, užplūdusia Peru. „Keistas jausmas – atgauni automobilį po daugiau nei mėnesio nesimatymo, pasidžiaugi vos kelias dienas ir vėl turi atsisveikinti – toks lengvas savęs kankinimas, – apie laukimą pokštavo A. Juknevičius. – Turėjome vienintelį darbelį – susitvarkyti generatorių bivuake – jį pasidarėme ir iš esmės darbų šiandienai neliko.“ Po smulkių darbų stovyklavietėje, komanda atvyko į Dakaro kaimelį, kur verda tikras veiksmas tiek dalyviams, tiek žiūrovams.  „Čia pagrindiniai ralio rėmėjai įsteigė savo VIP palapines, kuriose rengiamos lyderių spaudos konferencijos ir kt. renginiai, o žiūrovams siūloma įvairiausių pramogų. Mūsų partneris „Kärcher“, būdamas vienu iš pagrindinių Dakaro rėmėjų, taip pat turi savo ložę, taigi apsilankėme joje, pabendravome su bendrovės atstovais, kitais sportininkais, surengėme mažą ekskursiją ir VIP svečiams iš „CRAFT Bearings“ Lotynų Amerikos divizijos.“ Be laiko praleisto su partneriais, A. Juknevičius ir Darius Vaičiulis nepraleido progos pasišnekučiuoti su Dakaro ralio legenda Stephane'u Peterhanseliu ir jo komandos draugu Carlosu Sainzu. „Peugeot“ lenktynininkai lietuvius dar kartą patikino, jog šis ralis komandai paskutinis ir pusiau juokais pasiūlė Antanui po varžybų įsigyti prancūzų kurtą bagį. Šeštadienį apie 14 val. Lietuvos laiku prasidės iškilminga Dakaro ralio starto podiumo ceremonija, o automobilių kategorijos sportininkai joje turėtų pasirodyti apie 17 val. mūsų šalies laiku. Po starto podiumo lenktynininkai iškart pajudės pirmojo etapo link. Iki vos 31 km ilgio greičio ruožo starto jiems teks įveikti 242 km pervažiavimą.