Kaltinimai Rusijai dėl dopingo grindžiami parodymais žmogaus, kurio vieta – kalėjime, sako Putinas Būtent G. Rodčenkovas atskleidė daugiausia faktų apie valstybės kontroliuotą dopingo programą, dėl kurios Tarptautinis olimpinis komitetas diskvalifikavo Rusiją iš ateinantį mėnesį Pjongčange vyksiančios žiemos olimpiados. „Dabar pagavo tą pusdurnį G. Rodčenkovą, ištempė jį ten (į Jungtines Valstijas). Paklausykite, žmogus turi problemų ir su įstatymu – užsiėmė neteisėta veikla, jį reikia įkišti į kalėjimą, bet vietoje to buvo pavesta vadovauti Rusijos antidopingo laboratorijai“, – sakė V. Putinas Maskvoje. Prezidentas pažymėjo, kad G. Rodčenkovas „bandė žudytis“. „Duok Dieve jam sveikatos, tegul sveiksta. Tačiau juk tai šį tą pasako. Tai liudija problemas, o viskas yra paremta šio žmogaus, kuriuo apskritai turbūt negalima pasitikėti, parodymais“, – kalbėjo V. Putinas. Jis priminė, kad anksčiau būta istorijos su meldoniumu, kurį vartojo sportininkai iš buvusių SSRS šalių, tačiau nenaudojo Vakarų atletai. „Meldoniumo niekada nelaikė dopingo preparatu ir jis toks nėra. Meldoniumas nesuteikia konkurencinio pranašumo, jis tiesiog atstato širdies raumenį po didelių apkrovų. Bet ne, įsikibo į tą meldoniumą, todėl nebežinojo, ką su tuo daryti“, – sakė V. Putinas. Buvęs Maskvos laboratorijos direktorius G. Rodčenkovas yra centrinė rusiško dopingo skandalo figūra. Didžiausioje visų laikų dopingo byloje G. Rodčenkovas buvo ne vienintelis liudytojas, bet viešai lieka neįvardinta nė viena kita pavardė. Paties G. Rodčenkovo buvimo vieta nežinoma – jis saugomas pagal JAV liudytojų apsaugos programą. Valstybinės dopingo sistemos architektui teisininkus rekomendavo priešinga kryptimi – į Maskvą – pabėgusio buvusio JAV žvalgybos darbuotojo Edwardo Snowdeno atstovai. Ir pats G. Rodčenkovas savęs nevengia lyginti su garsiuoju programuotoju, tėvynėje kaltinamu šnipinėjimu ir valstybės paslapčių išdavyste. Bent jau jų žodžių sukelto atgarsio mastas – išties panašus.