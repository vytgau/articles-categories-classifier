Varžybose komandos tylos minute pagerbė anapilin penktadienį išėjusią ilgametę Lietuvos komunikacijos skyriaus vadovę Vaivą Zizaitę. Turnyre ekipos kovojo dviejose grupėse. A grupėje ginklus tarpusavyje surėmė Kupiškyje vykusiame pirmajame ture 1–2 vietas savo grupėse užėmusios komandos, o B grupėje žaidė 3–4 vietoje likusios ekipos. Čempionų titulą iškovojo Vilniaus „Igol“ komanda, kuriai taip pat atiteko kelialapis į Europos klubų čempionų lygą – „Euro Winner Cup 2018” turnyrą. Kitos komandos buvo apdovanotos taurėmis, „Hummel“ čekiais ir kitų rėmėjų dovanomis. Daugkartiniai šalies čempionai iškovojo dvi pergales prieš „Nerealo“ ir „Narjantos“ klubus, o paskutinėse rungtynėse jų laukė lemiama kova su „Rings“ ekipa. Pastarosios komandos gretose žaidė ir buvę tradicinio futbolo Lietuvos rinktinės rinktinės žaidėjai – Mindaugas Malinauskas, Nerijus Radžius, Ramūnas Radavičius. Pagrindinis lemiamų rungtynių laikas baigėsi lygiosiomis, bet po baudinių serijos „Igol“ triumfavo ir paliko oponentus antroje vietoje. Įdomu tai, kad varžybose buvo parodyta ir geltona kortelė – paplūdimio futbolo varžybose retas reiškinys. Geriausiu čempionate išrinktas „Igol“ senbuvis Pavelas Smolkovas, o rezultatyviausio titulą iškovojo „Rings“ atstovas R. Radavičius. „Be abejo, tai puikus reginys žiūrovams, o aikštelėse matėme konkurencingą kovą. Smagu yra tas faktas, jog paplūdimio futbolas Lietuvoje auga bei pritraukia vis daugiau komandų ir besidominčiųjų – kitais metais tikimės sulaukti daugiau dalyvių, o varžybas organizuoti ilgiau“, – sakė laikinasis Lietuvos futbolo federacijos prezidentas Vidmantas Butkevičius. Galutinė komandų rikiuotė: 1. Vilniaus „Igol” 2. Vilniaus „Rings” 3. Vilniaus „Nerealas” 4. Kupiškio „Narjanta” 5. Kauno „Žaliakalnis” 6. „Tauragė” 7. Vilniaus „Imperialas” 8. Kupiškio „Titanas”