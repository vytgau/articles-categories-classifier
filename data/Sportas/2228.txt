Pernai Lietuvos rinktinė sėkmingu žaidimu kurstė gerbėjų viltis, o jos vedliu aikštėje buvo kapitono raištį užsirišęs F. Černychas. Penkis įvarčius per kalendorinius metus nacionalinei komandai pelnęs krašto puolėjas buvo neginčijamas geriausio 2016-ųjų Lietuvos futbolininko rinkimų favoritas. Šie metai rinktinėje F. Černychui buvo „tušti“: 26-erių žaidėjas neįmušė nė sykio ir neatliko nė vieno rezultatyvaus perdavimo. O Edgaro Jankausko treniruojama ekipa nevaldomai smuko pasaulio čempionato atrankos grupėje, kol užfiksavo vieną blogiausių rezultatų istorijoje – 6 taškai per 10 rungtynių. „Nežinau, ar šimtu procentų buvau vertas šio apdovanojimo. Man tai nebuvo geriausi metai. Klube – dar visai neblogai, sidabras – didelis pasiekimas. O rinktinėje – patys viską žinote. Ir mano žaidimas, lyginant su praėjusiais metais, buvo prastokas. Arvydas atrodė daug geriau, manau, šįkart jis galėjo laimėti rinkimus“, – po apdovanojimų ceremonijos atviravo F. Černychas. Kitame rinktinės atakų flange žaidžiantis A. Novikovas taip pat neblizgėjo rezultatyvumu: įmušė tik kartą. Bet žinant, kad per visus šiuos metus Lietuvos rinktinė sugebėjo pelnyti vos du įvarčius, ir tai jau nemažai. Praėjusį sezoną abu lietuviško futbolo rinkimų lyderiai padėjo Balstogės „Jagiellonia“ ekipai pirmą kartą tapti Lenkijos vicečempione. Vasarą nedidelio pasienio miesto komandą išgarsinusį trenerį Michalą Probierzą pakeitė Ireneuszas Mamrotas, o nuo 2015-ųjų klubui atstovaujantis F. Černychas, nors ir turėdamas galiojančią sutartį, neslėpė noro išbandyti jėgas kitoje valstybėje. Bet „Jaga“ nesusitarė dėl perėjimo mokesčio nei su „Alanyaspor“ (Turkija), nei su „Middlesbrough“ (Anglija), nei su „Rijeka“ (Kroatija), nei su Poznanės „Lech“ (Lenkija). F. Černychui teko pradėti trečią sezoną Balstogėje, kuris futbolininkui kol kas šiek tiek blankesnis nei praėjęs. Trečią vietą „Ekstraklasa“ pirmenybėse šiuo metu užimančios „Jagiellonia“ legionierius iš Lietuvos yra pelnęs 4 įvarčius ir atlikęs 7 rezultatyvius perdavimus. Praėjusiame sezone jo sąskaitoje buvo 13 taiklių smūgių ir 9 rezultatyvūs perdavimai visuose turnyruose. Tiesa, pats žaidėjas tai aiškina ne motyvacijos stoka, o pasikeitusia taktika. „Atėjo naujas treneris, ėmėme žaisti visai kitokį futbolą. Anksčiau mūsų pagrindinis ginklas buvo kontratakos. Kadangi visi mūsų puolimo žaidėjai – greiti, tai leisdavo surinkti gerą statistiką. Dabar žaidžiame pozicinį futbolą, mušame mažiau įvarčių, todėl ir asmeninė statistika kuklesnė“, – aiškino F. Černychas. Vis dėlto DELFI paklaustas, ar norėtų jau per žiemos perėjimų „langą“ pakeisti komandą, jis to neslėpė. „Vasarą baigiasi sutartis, bet, jei bus geras variantas, galiu išeiti jau žiemą. Norėčiau pabandyti, visko gali būti“, – sakė F. Černychas. Primename, kad trečią vietą geriausio 2017-ųjų Lietuvos futbolininko rinkimuose užėmė Marijampolės „Sūduvos“ gynėjas Vaidas Slavickas. 