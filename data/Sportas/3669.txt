Su „Manchester United“ komanda vasarą išsiskyręs ir į „Everton“ klubą persikėlęs 31-erių W. Rooney buvo kviečiamas į artimiausias Anglijos rinktinės rungtynes planetos čempionato atrankos varžybose su Maltos ir Slovėnijos komandomis, tačiau atvykti atsisakė. Treneriui Garethui Southgate'ui jis pranešė, kad karjerą rinktinėje baigė. Tai reiškia, kad Anglijos futbolo žvaigždės nebus ir per pasaulio čempionato atrankos rungtynes su Lietuva Vilniuje, kurios vyks spalio 8-ąją. „Didžiulė garbė kas kartą būti kviečiamam į rinktinę, tačiau aš jaučiu ir esu įsitikinęs, kad atėjo laikas paistraukti“, – savo sprendimą komentavo W. Rooney, kuris Anglijos rinktinėje per karjerą sužaidė 119 mačų, pelnė 53 įvarčius ir atliko 20 rezultatyvių perdavimų. Anglijos rinktinėje W. Rooney debiutavo dar 2003-iaisiais, bet pastaruoju metu jo reikšmė nacionalinėje komandoje vis mažėjo. Už indėlį į Anglijos futbolą W. Rooney dėkoja šalies futbolo žvaigždės, žiniasklaida, gerbėjai, futbolo federacija. Visgi pažymėtina, kad bendrame kontekste su Anglijos rinktine W. Rooney įspūdingų rezultatų nepasiekė. Atrankos varžybose įprastai sunkiai sustabdoma anglų rinktinė finaliniuose pasaulio ir Europos čempionatų etapuose savo gerbėjų vilčių pastarąjį dvidešimtmetį nepateisina. pic.twitter.com/llXj9xZRoU— England (@England) August 23, 2017 