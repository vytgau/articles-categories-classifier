Už pergalę 2018 metų planetos pirmenybėse Vokietijos rinktinės žaidėjams atitektų po 350 tūkst. eurų – 50 tūkst. eurų daugiau, nei buvo skirta už triumfą Brazilijoje. „Tai didelė motyvacija mūsų žaidėjams pirmą kartą Vokietijos futbolo istorijoje du kartus iš eilės iškovoti pasaulio čempionų titulą, - sakė DFB prezidentas Reinhardas Grindelis. - Tai būtų amžinas titulas ir tikrai vertas specialaus įvertinimo“. Tik Italijai (1934, 1938 m.) ir Brazilijai (1958, 1962 m.) pavyko apginti pasaulio čempionių titulus. Jei Vokietijos rinktinei nepavyktų pasiekti ketvirtfinalio, jokios premijos jie negautų. Už patekimą į ketvirtfinalį žaidėjams atitektų po 75 tūkst. eurų, pusfinalį – 125 tūkst. eurų, už trečiąją vietą – 150 tūkst. eurų, o už antrąją – 200 tūkst. eurų.