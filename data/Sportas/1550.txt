Moterų vienetų 45 metų amžiaus grupėje sau lygių neturėjo Eglė Jurkevičienė, tuo tarpu 50 metų amžiaus grupėje visas varžoves užtikrintai įveikė ir pirmąją vietą pelnė Valdonė Povilionienė. Eglės Jurkevičienės ir Eglės Rudienės pora tapo ir 35 metų amžiaus grupės moterų dvejetų nugalėtojomis. Tuo tarpu 50 metų vyrų dvejetų grupėje pirmąją vietą iškovojo Andriaus Morkūno ir Arvydo Tverijono pora. Turnyro direktoriaus, UAB „Teniso pasaulis“ vadovo Ramūno Grušo teigimu, šių metų turnyrą galima vadinti pavykusiu. Buvo sulauktas planuotas skaičius žaidėjų, kortuose virė geros emocijos, o įvairių nesklandumų buvo išvengta. Be to, „Vilnius Cup 2018“ savo žaidimu papuošė ir pasaulinio lygio žaidėjas. „Žaidėjai iš užsienio džiaugėsi ne tik turėję galimybę sudalyvauti turnyre, bet ir pamatyti lietuvišką žiemą, mūsų sostinę. Smagu, kad pas mus apsilankė ir dar neseniai profesionalo karjerą baigęs, buvusi 6-oji dvejetų raketė pasaulyje Mariuszas Fyrstenbergas. Tai reiškia, kad judame tinkama linkme ir šis turnyras tampa vis žinomesniu tarptautinėje teniso bendruomenėje, o kartu ir garsina mūsų šalį“, – kalbėjo R. Grušas. Pats M. Fyrstenbergas sako, kad į Vilnių jį atviliojo noras pažaisti kartu su savo broliu Dareku, neragavusiu profesionalo duonos. „Mes su broliu visada norėjome žaisti kartu. Kai baigiau profesionalo karjerą, mes nusprendėme per metus sudalyvauti trijuose ar keturiuose turnyruose tiesiog tam, kad smagiai praleistume laiką kartu. Tokio tipo turnyruose, kur yra aukšta kategorija, žaisti lengva tikrai nėra, tačiau svarbiausia yra mėgautis žaidimu“, – tvirtino M. Fyrstenbergas. Tenisininkui didžiulį įspūdį paliko ir infrastruktūra, kurioje vyko šis turnyras. Anot jo, SEB arenoje būtų galima netgi rengti ir didžiulius ATP turnyrus. „Dar prieš atvykstant į Vilnių man jau sakė, kad čia infrastruktūra yra puiki, bet aš nesitikėjau, kad čia bus taip gerai. Esu buvęs ir žaidęs daugybėje teniso kortų, bet dar nemačiau tokio didelio teniso komplekso. Manau, kad ši vieta yra puiki surengti netgi didžiulį ATP turnyrą. Jūs turite viską, restoraną, viešbutį, tad čia yra viskas, ko reikia ir tai yra nuostabu“, – kalbėjo buvusi 6-oji ATP dvejetų raketė. Tarptautinis ITF senjorų teniso turnyras „Vilnius Cup 2018“ šalies sostinėje esančioje SEB arenoje buvo rengiamas jau aštuntą kartą. Šis, UAB „Teniso pasaulis“ rengiamas turnyras yra vienas didžiausių ir prestižiškiausių turnyrų, vykstančių Baltijos šalyse. „Vilnius Cup 2018“ dalyvavo žaidėjai iš 24 valstybių: Italijos, Švedijos, Olandijos, Estijos, Suomijos, Prancūzijos, Ukrainos, Anglijos, Izraelio, Vokietijos, Lenkijos, Latvijos, Izraelio, Čekijos, Austrijos, Australijos, Kanados, Kosta Rikos, Rusijos, Baltarusijos, Ispanijos, Egipto, Lietuvos bei Vengrijos. Vyrai varžėsi aštuoniose amžiaus grupėse (virš 35, 40, 45, 50, 55, 60, 65, 70 metų), moterys – penkiose (virš 35, 40, 45, 50, 55). Čia buvo žaidžiamos tiek vienetų, tiek dvejetų varžybos. Visi turnyro rezultatai yra skelbiami Tarptautinės teniso federacijos svetainėje itftennis.com.