JAV kova bus rodoma tik per mokamus kanalus, o vienos peržiūros kaina sieks beveik 100 JAV dolerių. Skaičiuojama, kad vien tiesioginės pajamos iš transliacijų ir bilietų į areną pardavimo, kurių vidutinė kaina – daugiau nei 2 tūkst. USD, pasieks šimtus milijonų JAV dolerių, o bendros renginio pajamos gali būti apie milijardą dolerių. Liepą kovotojai kartu aplankė 4 miestus: Londoną, Torontą, Los Andželą ir Niujorką. Vizitų tikslas buvo populiarinti būsimą kovą, tačiau juose netrūko įžeidimų vienas kito atžvilgiu, o kai kada kovotojus tekdavo išskirti vengiant muštynių tiesiog konferencijų salėje. Antrojo, Toronte vykusio vizito metu duodamas interviu laidai „Jimmy Kimmel Live“ C. McGregoras juodaodžius netiesiogiai pavadino beždžionėmis. Afroamerikietis F. Mayweatheris šio pasisakymo nepraleido pro ausis pareikšdamas, kad jis pamokys airį už viso pasaulio juodaodžius. Atsakydamas į tai, C. McGregoras pareiškė, kad jis – taip pat juodaodis žemiau juosmens, taip sukeldamas dar didesnį oponento įsiūtį. Laukiamiausia bokso žvaigždžių kova rugpjūčio 26 d. vyks pagal klasikines bokso taisykles – nebus galima naudoti spyrių ar bandyti pargriauti oponentą. Tai itin neparanku C. McGregorui, nes mišrių kovų menų lygoje UFC, kurioje jis yra iškovojęs 21 pergalę, šie veiksmai yra leidžiami. Visgi panašu, kad viena detalė bus palanki airių kovotojui – F. Mayweatheris sutiko kautis lengvesnėmis nei įprasta bokse 8 uncijų pirštinėmis. Tai naudinga C. McGregorui – jis yra kovojęs ir dėvėdamas 4 uncijas sveriančias pirštines. Šią sąlygą dar turi patvirtinti Nevados atletikos komisija, kurios taisyklės reikalauja visų kovotojų, sveriančių daugiau nei 154 svarus (beveik 70 kilogramų), dėvėti 10 uncijų sveriančias pirštines. Šis aspektas svarbus dėl to, kad lengvesnės pirštinės mažiau sušvelnina smūgį, todėl kovotojai gali padaryti daugiau žalos. Analitikai ryškiu dvikovos favoritu laiko 49 pergales, iš kurių 26 – nokautais, karjeroje iškovojusi F. Mayweatherį. Nepaisant to, kad yra 39-erių, o karjerą baigė prieš dvejus metus, jo patirtis ir technika turėtų neleisti laisvai judėti daugiau nei dešimčia metų jaunesniam C. McGregorui. Pergalė šioje kovoje, ko gero, yra svarbesnė F. Mayweatheriui – nugalėdamas C. McGregorą jis gali pagerinti daugiau nei 60 metų gyvuojantį legendinio Rocky Marciano rekordą. Šiuo metu, tiek F. Mayweatheris, tiek R. Marciano yra iškovoję po 49 pergales ir nepatyrę nei vieno pralaimėjimo. C. McGregorui pergalė svarbi, nes nugalėdamas F. Mayweatherį, jis neabejotinai taptų kovos sporto karaliumi ir įrodytų, kad skirtingų sporto šakų įgūdžiai gali būti perduodami iš vienos šakos į kitą. Nepriklausomai nuo baigties, ši dvikova gerokai papildys abiejų sportininkų kišenes. Nors tikslios sumos nėra atskleidžiamos, kalbama, kad sportininkai pasidalins 300 milijonų dolerių. 60-75 proc. šios sumos atiteks titulą ginančiam F. Maywatheriui. Kova vyks rugpjūčio 26 d. vakarą Las Vegase, JAV, o Lietuvoje bus matoma ankstyvą sekmadienio, rugpjūčio 27-osios rytą. Kovą dėl titulo Lietuvoje išskirtinėmis teisėmis tiesiogiai transliuos vaizdo transliacijų internetu platforma „Viaplay“, visiems, užsisakiusiems „Viaplay Sporto“ paketą.