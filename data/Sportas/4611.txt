Vazgaikiemyje esančiame parke pirmąją varžybų dieną vyko TempO rungties kvalifikacinės ir finalinės varžybos. Vienintelis į finalinį etapą patekęs lietuvis Robertas Stankevič galutinėje rikiuotėje užėmė 27-ą vietą. Savo pogrupyje atrankos etape lietuvis buvo užėmęs 3-ią vietą. Finaliniame etape jo rezultatas buvo 299,5 sek. su 3 min. baudos. Anot varžybų dalyvio, kvalifikacinis etapas nesukėlė sunkumų: „Buvo nemažai lengvesnių punktų, padariau nedaug klaidų ir rytinis rezultatas nuteikė optimistiškai“. Nors ir R. Stankevič tai buvo ne pirmos varžybos finale ir jaudulį pavyko kontroliuoti, visgi klaidų išvengti nepavyko: „Jau pirmosiose užduotyse padariau klaidų ir jaudulys atsirado. Toliau stengiausi viską daryti tiksliau ir lėčiau – sugaišau daugiau laiko. Pasiektas rezultatas gan žemas. Norėjosi patekti bent jau į pirmąjį dešimtuką, o sėkmės atveju ir aukščiau“, – pasirodymą vertino pats sportininkas. Ryte vykusiose kvalifikacinėse varžybose startavo 81 sportininkai, suskirstyti į du pogrupius. Į finalą pateko po 18 geriausiai pasirodžiusių orientacininkų. Laima Lažinskienė tame pačiame pogrupyje užėmė 37 vietą ir į finalą nepateko. Kitame pogrupyje Romas Bazelis užėmė 28-ą, o Evaldas Liekmanis – 38 vietą ir taip pat nepateko į finalines varžybas. Vakare vykusiose finalinėse varžybose sportininkai turėjo įveikti po 5 užduotis 6 skirtingose trasos vietose. Nugalėjo pasaulio čempionato debiutantas iš Norvegijos Vetle Ruud Bråten. Norvegas užduotis įveikė per 192 sekundes bei gavo 90 sek. baudos už neteisingai pateiktus atsakymus (bendras laikas 282 sek.). Visgi to pakako iškovoti pasaulio čempionato auksą. Antroje vietoje liko kitas norvegas Martin Aarholt Waaler, atsilikęs vos 4 sekundėmis (196 sek. užduočių atlikimo laikas + 90 sek. baudos). Trečiąją vietą užėmė slovakas Ján Furucz (179,5 sek. užduočių atlikimo laikas + 150 sek. baudos). TempO rungtyje nugalėtojas nustatomas pagal užduočių atlikimo laiką. Užduotis – atsakyti, kuris iš vietovėje įrengtų 5 kontrolinių punktų atitinka pažymėtą žemėlapyje. TempO rungties metu atliekamos bent 25 užduotys. Už kiekvieną neteisingą atsakymą skiriama 30 sek. bauda, o nugali per trumpiausią laiką visas užduotis išsprendęs sportininkas. Šioje rungtyje dėl medalių kartu varžosi tiek neįgalieji, tiek sveikieji sportininkai, o taip pat nėra atskiros moterų ir vyrų įskaitos. Čempionatas tęsis ketvirtadienį Rumšiškėse esančiame Liaudies buities muziejuje, kur nuo 10 val. vyks pirmoji PreO rungties dalis.