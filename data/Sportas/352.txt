„Jau pernai buvome identiškoje situacijoje. Nežinau, kodėl lipame ant to paties grėblio, bet laikas pradėti žaisti. Laikas pradėti rinkti taškus“, – prieš dvikovą su „Žalgiriu“ kalbėjo veteranas Deividas Česnauskis. Vilniaus „Žalgiris“ ir „Trakai“ pastaraisiais metais dažniausiai susitikdavo tada, kai vieni būdavo įsitaisę pirmoje, kiti – antroje turnyro lentelės vietoje. Šio šeštadienio dvikova bus visiška priešingybė – abi komandos kol kas neranda savo žaidimo, o taškų kraitis auga velniškai lėtai. Maža to, viskas atsiliepia ir turnyro lentelei – nuo pirmaujančios „Sūduvos“ abi ekipas skiria jau aštuonių taškų atotrūkis. „Negaliu kalbėti už „Žalgirį“, bet mūsų treniruotės vis dar itin intensyvios. Nenoriu, kad tai skambėtų, kaip koks pasiteisinimas, bet faktas, kad rungtynių pabaigas žaidžiame prasčiau nei pirmuosius kėlinius. Kitas dalykas – šiemet komandą itin retina ligos. Tokių dalykų nesuplanuosi. Dar prisidėjo Igno (Plūko), Vaido (Šilėno), Diniaro (Bilialetdinovo) traumos, o be šių žaidėjų mes ne tokie stiprūs“, – kalbėjo D.Česnauskis. Paskutinėje tarpusavio dvikovoje riteriai žalgiriečiams pralaimėjo 0:1. Tos rungtynės praktiškai nubraukė paskutines viltis trakiškiams pakovoti dėl čempiono titulo. „Nėra taip, kad prisimintumėm tas rungtynes kaip kažkokias ypatingas. Visos dvikovos prieš „Žalgirį“ yra ypatingos. Manau, kad treneriams yra netgi lengviau, nes mūsų motyvuoti su žalgiriečiais tikrai nereikia. Sunku nuspėti, kaip klostysis rungtynės, tačiau neabejoju, kad bus įdomu“, – dėstė veteranas. Rungtynės „Žalgiris“ – „Trakai“ bus žaidžiamos šeštadienį 13.00 valandą LFF stadione.