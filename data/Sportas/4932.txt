„Vilnius Challenge“ gerbėjai dega noru patirti tikrą nuotykį – savaitės pradžioje prasidėjus išankstinei registracijai, pigesnius bilietus dalyviai graibstė akimirksniu. Per pirmąsias dvi dienas užsiregistravo virš 200 dalyvių. Varžybų organizavimo estafetę Klaipėdoje perimsiantis patyręs orientacininkas Justinas Liubinskas pasakojo, kad idėja realizuoti renginį kitam mieste gvildeno jau nuo seno: „Susidomėjimas renginiu toks didelis, kad organizatoriai nebeišsitenka Vilniuje – kodėl neišbandžius keltis kitur?“, – pasakojo varžybas uostamiestyje organizuojantis ir pats multisporte ne kartą savo jėgas išbandęs orientacininkas. Gausi dalyvių minia renginio dieną būriuosis pačiame senamiesčio širdyje prie gerai klaipėdiečiams žinomos vietos – kultūros fabriko, kur bus įsikūręs varžybų centras. Patys organizatoriai Klaipėdoje dalyvius pasitinka šūkiu: „Patirk nuotykį pajūry!“. Ir išties, naujas miestas, per kurį drieksis iššūkių kupina trasa – atveria daug naujų galimybių. Uostą ir ribą su jūra turintis miestas turi didelį potencialą išnaudoti vandens pramogas ir iššūkius. „Varžybų formatas panašus į „Vilnius Challenge“, tačiau bus ta klaipėdietiška specifika. Išnaudosime ir Danės upę, pajūrį ir jūrą“, – apie naujoves užsiminė varžybų direktorius J. Liubinskas. Be jų, kaip įprasta, bus pagrindinės multisporto rungtys: bėgimas, važiavimas dviračiu, plaukimas, orientavimasis bei alpinizmo elementai. Dalyviams tai bus ne tik fizinės jėgos išbandymas – reikės pasukti ir galvą. Varžybų metu laukia daug užduočių bei galvosūkių. Dalyviai atitinkamai pagal savo sportinę formą gali rinktis iš trijų distancijų, pagal sunkumo lygį. Norintiems pažinti multisporto koncepciją organizatoriai siūlo žalią trasą, norintiems pademonstruoti savo ištvermę – oranžinę, o tikriems sporto profesionalams bus paruoštas tikras iššūkis juodoje trasoje. Norintiems dalyvauti reikia suburti dviejų pilnamečių asmenų komandą, išsirinkti trasą ir užsiregistruoti varžybų puslapyje www.klaipedachallenge.lt. Komandų rezultatai skirstomi pagal pasirinktą trasą bei komandos sudėtį (vyrų, moterų bei mišrios komandos).