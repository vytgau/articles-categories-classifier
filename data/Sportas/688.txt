Po rungtynių Londone „Barca“ Ispanijos čempionate iškovojo tris pergales, o vieną dvikovą baigė taikiai. Ši ekipa 1:0 laimėjo itin svarbų mačą prieš Madrido „Atletico“, kuris Ispanijos pirmenybėse užima antrąją vietą. Dabar Barselonos ir Madrido klubus skiria aštuoni taškai. Tuo tarpu „Chelsea“ pastaruoju metu nesėkmingai žaidžia Anglijos „Premier“ lygoje. „Aristokratai“ 2:1 palaužė Londono „Crystal Palace“, bet prieš tai nusileido abiem principiniams varžovams – 1:2 „Manchester United“ ir 0:1 „Manchester City“. Antonio Conte‘s auklėtiniai Anglijoje rikiuojasi tik penkti. Jiems iškilo grėsmė nepatekti į pirmąjį ketvertą, kuris garantuoja vietą UEFA Čempionų lygoje. „Chelsea“ nuo ketvirtojoje pozicijoje esančio „Liverpool“ atsilieka keturiais taškais. Lengvo pasivaikščiojimo šiandie nenusimato „Manchester United“ futbolininkams. Jie namie priims „Sevilla“ klubą. Pirmosiose rungtynėse užfiksuotas taikus rezultatas 0:0. Tada didžiąją mačo dalį dominavo Sevilijos komanda. Svečius nuo įvarčių gelbėjo puikiai rungtyniavęs vartininkas Davidas de Gea. „Raudonieji velniai“ Anglijos pirmenybėse triumfavo tris kartus iš eilės. Jie praėjusiame ture 2:1 nugalėjo „Liverpool“ ir įsitvirtino antrojoje vietoje. „Sevilla“ Ispanijos čempionate stringa. Andalūzijos ekipa neseniai pralaimėjo dvi itin svarbias dvikovas savo aikštėje – 2:5 „Atletico“ ir 0:2 „Valencia“ klubams. Sevilijos futbolininkai žengia penkti ir turi nedaug galimybių pakilti iki ketvirtojo turnyro lentelės laiptelio. „Roma“ antradienį Italijos sostinėje sukryžiuos ietis su Donecko „Šachtar“. Pirmosiose rungtynėse 2:1 pajėgesnis buvo Ukrainos klubas. Rytoj Stambulo „Besiktas“ Turkijoje kovos su Miuncheno „Bayern“. Šeimininkams reikia stebuklo, nes jie svečiuose varžovams nusileido net 0:5. Visus mačus rodys vaizdo transliacijų internetu platforma viaplay.lt, „Viasat Sport Baltic“ ir TV6 kanalai. Transliacijų tvarkaraštis: kovo 13 d. 21.35 val. „Manchester United“ – „Sevilla“ (viaplay.lt ir „Viasat Sport Baltic“; tiesiogiai), 21.35 val. „Roma“ – „Šachtar“ (viaplay.lt ir TV6; tiesiogiai), 23.45 val. „Roma“ – „Šachtar“ („Viasat Sport Baltic“; vaizdo įrašas); kovo 14 d. 21.35 val. „Besiktas“ – „Bayern“ (viaplay.lt ir „Viasat Sport Baltic“; tiesiogiai), 21.35 val. „Barcelona“ – „Chelsea“ (viaplay.lt ir TV6; tiesiogiai), 23.45 val. „Barcelona“ – „Chelsea“ („Viasat Sport Baltic“; vaizdo įrašas).