Pirmieji lietuviai pasirodė vyrų 50 metrų plaukimo peteliške rungtyje. Į pusfinalį patekti pavyko 14-ąją vietą atrankoje užėmusiam Deividui Margevičiui, kuris nuotolį nuplaukė per 23,06 sek. „Yra ir geresnis mano laikas, bet tuomet buvau labai geros sportinės formos, – po plaukimo kalbėjo D. Margevičius. – Neturiu galimybės taupytis pusfinaliui. Varai ir varai. Džiaugiuosi, kad patekau į pusfinalį“. Šioje rungtyje pasirodė ir Tadas Duškinas, kuris atplaukė per 23,09 ir savo plaukime nusileido tik legendiniam vengrui Laszlo Czechui. Visgi 23-ejų lietuvis bendroje įskaitoje liko 23-ias. Į 100 metrų laisvuoju stiliumi pusfinalį užtikrintai pateko Simonas Bilis, kuris aštuntajame plaukime finišavo ketvirtas, o bendroje įskaitoje užėmė penktąją vietą. Pernai pasaulio čempionu šioje rungtyje tapusio lietuvio rezultatas – 47,09 sek. Galvos skausmu pasiskundęs plaukikas nestojo prie žiniasklaidos ir skubėjo į drabužinę atsipalaiduoti. Nedaug iki pusfinalio pritrūko du medalius šiame čempionate jau iškovojusiam Danui Rapšiui, kuris atplaukė per 47,73 sek. Bendroje įskaitoje šio Europos čempionato nugalėtojas ir prizininkas liko 20-as. Iki šešioliktuko jam trūko vos 0,2 sek. „Reikėjo truputį geriau. Nežinau nė kaip plaukti, nė ką daryti. Tik vyniojau ir viskas. Pirmą kartą plaukiu šią rungtį, – prisipažino D. Rapšys. – Vistiek jau ne taip plaukiu, kaip pradžioje čempionato. Ir per apšilimą jaučiau, kad ne taip. Jau ir namo norisi“. Povilas Strazdas 100 metrų laisvuoju stiliumi atplaukė per 49,28 sek. ir užėmė 60-ąją vietą. P. Strazdas vos už pusvalandžio išmėgino jėgas dar vienos rungties kvalifikacijoje. 100 m kompleksiniu būdu jis įveikė per 55,14 sek. ir bendroje įskaitoje liko 31-as. Šios rungties atrankoje startavo 48 dalyviai. Primename, kad šeštadienį vakare 100 m plaukimo krūtine finale Kopenhagos „Royal“ arenoje dėl dar vieno medalio varžysis Rūta Meilutytė. Pirmąją Europos čempionato dieną ji laimėjo auksą 50 m krūtine rungtyje. Po trijų dienų Kopenhagoje vykstančiose Europos plaukimo trumpajame baseine (25 m) pirmenybėse Lietuvos kraityje yra du aukso ir vienas bronzos medaliai. Aukso apdovanojimus iškovojo R. Meilutytė (50 m krūtine) ir Danas Rapšys (200 m laisvuoju stiliumi). Pastarasis dar pridėjo bronzos medalį 200 m nugara rungtyje. Lietuvos plaukikų planuojami startai ir rezultatai Europos čempionate Kopenhagoje: Rūta Meilutytė: 50 m (29,36 sek. – 1 vieta), 100 m, 200 m krūtine; Giedrius Titenis: 50 m (26,90 – 18 vieta),100 m (58,08 – 11 vieta), 200 m (2:06.92 NR – 11 vieta) krūtine; Andrius Šidlauskas: 50 m (27,31 – 35 vieta), 100 m (57,96 PB – 10 vieta), 200 m (2.08,96 – 21 vieta) krūtine; Danas Rapšys: 200 m nugara (1.49,06 NR – 3 vieta), 100 m, 200 m laisvu stiliumi (1.40,85 NR – 1 vieta), 200 m peteliške; Gytis Stankevičius: 50 m,100 m (53,10 PB – 34 vieta), 200 m (1.55,97 PB – 21 vieta) m nugara; Simonas Bilis: 50 m (21,32 – 12 vieta), 100 m laisvu stiliumi; Povilas Strazdas: 100 m, 200 m (1.47,51 – 35 vieta) laisvu stiliumi, 100 m, 200 m kompleksiniu plaukimu (1.59,51 – 29 vieta); Deividas Margevičius: 50 m,100 (51,83 PB – 25 vieta), 200 m peteliške; Tadas Duškinas: 100 m (52,03 – 27-28 vieta), 50 m peteliške, 50 m laisvu stiliumi (21,69 PB – 23 vieta) Ugnė Mažutaitytė: 100 m (1.01,52 – 39 vieta) ir 200 m (2.08,33 – 12 vieta) nugara; Vyrų estafetė: 4x50 kompleksiniu plaukimu; * NR - Lietuvos rekordas, PB - asmeninis rekordas Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.