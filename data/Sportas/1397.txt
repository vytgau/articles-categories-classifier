Kremliaus lyderis taip pat sakė sportininkams, su neutralia vėliava dalyvausiantiems vėliau šį mėnesį prasidėsiančioje olimpiadoje, jog apgailestauja, kad pareigūnams nepavyko apsaugoti jų nuo neigiamų pasekmių. „Atleiskite mums už tai, kad nesugebėjome jūsų nuo to apsaugoti“, – sakė V. Putinas trečiadienį per priėmimą savo rezidencijoje šalia Maskvos. Jo teigimu, dopingo skandalas prisidėjo prie „labai sudėtingų sąlygų“ atletams prieš olimpiadą. „Turėtumėt susikoncentruoti į rezultatą ir savo pergalę, – pridūrė jis. – Niekas neturėtų atitraukti jūsų nuo to.“ „Linkiu jums sėkmės“, – sakė Rusijos lyderis. Jis teigė norintis, kad sportininkai būtų „drąsūs“. Be to, jis „keistu“ pavadino Rusijos sportininkų pašalinimą iš artėjančių Pjongčango olimpinių žaidynių. Prezidentas dar kartą išreiškė paramą sportininkams, kuriems neleista jose varžytis. Tarptautinis olimpinis komitetas (TOK) uždraudė Rusijos sportininkams dalyvauti 2018-ųjų Žiemos olimpinėse žaidynėse su šalies vėliava dėl dopingo vartojimo plačiu mastu per praėjusias žaidynes. Tik 169 rusų sportininkams leista dalyvauti su neutralia „Olimpinio sportininko iš Rusijos“ vėliava. Rusijos olimpiada? Prezidento atstovas Dmitrijus Peskovas žurnalistams sakė, kad šalies vadovas pavedė vyriausybei surengti alternatyvias žaidynes, kuriose dalyvautų sportininkai, negalėsiantys rungtis Pjongčango žiemos olimpiadoje. Prezidentas „priminė ministrų kabinetui apie sprendimą suorganizuoti žaidynes tiems mūsų atletams, kuriems nebuvo leista dalyvauti olimpinėse žaidynėse“, Rusijos naujienų agentūros citavo V. Putino atstovą. „Jis (prezidentas) pavedė... pagal tų rungtynių rezultatus suteikti tų varžybų medalininkams tokio dydžio premijas kaip ir olimpinėse žaidynėse“, – sakė D. Peskovas. „Be to, jis taip pat paprašė išnagrinėti klausimą su ekonominės veiklos dalyviais, kad būtų užtikrintas reklamos pritraukimas, ir sportininkai, neįleisti į olimpines žaidynes, gautų pajamų už reklamą“, – pareiškė V. Putino atstovas spaudai. D. Peskovas teigė, kad dar nenuspręsta, kur ir kada įvyktų tokios žaidynės. Jis taip pat nenurodė, ar jose galės dalyvauti sportininkai iš užsienio ir ar tas varžybas transliuos televizijos. Pasak jo, šiuos klausimus turės išspręsti ministrų kabinetas. Tuo tarpu prokremliškas laikraštis „Izvestija“ šią savaitę pranešė, kad alternatyvios žaidynės gali būti surengtos Juodosios jūros kurorte Sočyje, kur prieš ketverius metus vyko žiemos olimpiada. Primename, kad 2016-aisiais prie Rio de Žaneiro olimpines žaidynes Rusijoje taip pat buvo surengtos alternatyvios varžybos diskvalifikuotiems sportininkams. V. Putinas, susitikęs su rusų olimpine rinktine, dar kartą pareiškė, kad TOK draudimas Rusijos sportininkų atžvilgiu yra politiškai motyvuotas. „Mums kai kurie dalykai tikrai atrodo keisti“, – sakė jis. Rusijos vadovas taip pat pripažino, kad šalies pareigūnai galbūt yra kalti dėl „neapsižiūrėjimo ir klaidų“ bei nepakankamai dėmesio skyrė „dalykams, kurie yra labai svarbūs ir esminiai šiuolaikiniame sporte“. Rusija tikisi, kad tarptautinės sporto organizacijos nepavirs „tam tikrų šalių“ valstybinių įstaigų departamentais, kokios galingos jos beatrodytų, pareiškė Kremliaus vadovas, įgeldamas JAV. Praėjusiais metais V. Putinas tvirtino, kad kaltinimai dėl dopingo Rusijos sportininkams į viešumą iškilo JAV iniciatyva, siekiant paveikti kovą vyksiančius prezidento rinkimus, kuriuos, beveik neabejojama, nugalės dabartinis šalies vadovas. V. Putinas įnirtingai neigia, kad sportininkų dopingo schema Rusijoje vyko valstybės lygiu. Jo teigimu, už tai atsakingi atskiri pareigūnai.  „Didingiausia sportininkų tauta“ Rusijos olimpiečiai padėkojo V. Putinui už palaikymą ir padovanojo jam Rusijos olimpinės ledo ritulio rinktinės žaidėjo marškinėlius su visų žaidėjų autografais ir simbolika „Rusija mano širdyje“ (Rossija v mojom serdce). Tuos marškinėlius prezidentui įteikė ledo ritulio žaidėjas Pavelas Daciukas. Rogutininkas Romanas Repilovas savo ruožtu sakė, kad rusų atletai turėtų tapti Pjongčango olimpiados laimėtojais, kad parodytų pasauliui, jog „Rusija yra didingiausia sportininkų tauta“. „Turėtume jiems visiems įrodyti, kad esame rusai, esame stiprūs; tie, kas draudžia (dalyvauti olimpiadoje) mūsų komandos nariams, mūsų nepalauš“, – pareiškė jis. „Turėtume susitelkti, nuvažiuoti ten ir nugalėti“, – pridūrė R. Repilovas. Snieglentininkė Aliona Zavarzina pareiškė, kad sprendimas neleisti olimpiadoje dalyvauti kitiems rusų sportininkams yra visiškai nesąžiningas. „Manau, kad tai, kas nutiko mūsų kolegoms, kurie negali vykti į šias žaidynes, yra baisi neteisybė, – sakė ji. – Kovosime ir padarysime viską, ką galime, kad namo parvežtume medalius, kurių esame nusipelnę.“ XXIII žiemos olimpinės žaidynės vasario 9-ąją prasidės Pietų Korėjos Pjongčango mieste. Olimpiadoje 15 sporto šakų varžysis atletai iš viso pasaulio; bus išdalinti 102 medalių komplektai. Geros žinios – iš Lozanos Tuo metu ketvirtadienio rytą Rusijos tarptautinį olimpinį komitetą pasiekė palankios žinios iš Lozanos. Šveicarijoje tarptautinis sporto arbitražo teismas (CAS) patenkino 28 Rusijos sportininkų apeliacijas – atletus Tarptautinis olimpinis komitetas dėl antidopingo taisyklių pažeidimų buvo diskvalifikavęs iki gyvos galvos, tačiau šveicarai, pritrūkus įrodymų, šia diskvalifikaciją atšaukė. Visos sankcijos, taikytos šiems sportininkams, anuliuojamos, o jų inivididualūs rezultatai, pasiekti Sočio olimpinėse žaidynėse – vėl galioja. Ar šiems sportininkams leisti dalyvauti Pjongčango olimpinėse žaidynėse spręs speciali komisija. Patenkintos apeliacijos: Dmitrijus Turenikovas, Aleksejus Negodailo, Olga Stulniova, Liudmila Udobkina (visi – bobslėjus), Aleksandras Tretjakovas, Sergejus Čudinovas, Jelena Nikitina, Olga Potylnicina, Marija Orlova (visi – skeletonas), Aleksandras Legkovas, Jevgenijus Belovas, Maksimas Vylegžaninas, Aleksejus Petuhcovas, Jevgenija Šapovalova, Nikita Kriukovas, Aleksandras Bessmertnijus, Natalija Matejeva (visi – slidinėjimas), Olga Fatkulina, Aleksandras Rumiancevas, Ivanas Skobrevas, Artiomas Kuznecovas (visi – čiuožimas), Jekaterina Lebedeva, Jekaterina Smolenceva, Jekaterina Paškevič, Tatjana Byrina, Ana Ščukina (visos – ledo ritulys), Tatjana Ivanova, Albertas Demčenka (abu – rogučių sportas). Dar 11-os Rusijos žiemos sporto atletų apeliacijos patekintos iš dalies. Diskvalifikacija iki gyvos galvos panaikinama, tačiau Sočio olimpinių žaidynių apdovanojimai ir rezultatai lieka anuliuoti. Į šią grupę pateko bobslėjininkai Aleksandras Zubkovas, Aleksejus Vojevoda ir jų bendražygiai, keletas slidininkių, ledo ritulio moterų komandos žaidėjos. Tiesa, nors diskvalifikacija iki gyvos galvos ir panaikinta, Pjongčango olimpinėse žaidynėse šie atletai dalyvauti negalės. Primename, kad anksčiau iki gyvos galvos buvo diskvalifikuoti 43 Rusijos sportininkai.