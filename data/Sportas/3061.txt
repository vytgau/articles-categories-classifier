G. Pique dėmesio centre atsidūrė po savo savaitgalinio interviu. Ispanijos policijai ir specialiosioms tarnyboms jėga kliudžius vykdyti referendumą dėl Katalonijos nepriklausomybės ir sužeidus šimtus žmonių, „Barcelonos“ komandos rungtynės su „Las Palmas“ vyko tuščiame stadione, o joms pasibaigus G. Pique verkdamas prakalbo apie „liūdniausią savo karjeros dieną“ ir išreiškė asmeninį pasipiktinimą Ispanijos valdžia. Prabilęs apie tai, kad pats yra Katalonijos nepriklausomybės šalininkas, G. Pique užsiminė ir apie tai, kad galėtų palikti Ispanijos rinktinę, jei „kažkam iš ponų federacijoje nepatiks jo pareiškimas“. Netrukus G. Pique prisistatė į rinktinės stovyklą ruoštis pasaulio čempionato atrankos rungtynėms, o jo elgesys treniruotėse apaugo gandais ir gandeliais. Netgi skelbta, kad G. Pique susimušė su Sergio Ramosu, tačiau akivaizdu, jog tai tebuvo žiniasklaidos antis. Trečiadienį vykusioje spaudos konferencijoje G. Pique ir vėl buvo pagrindinis herojus, o dar vienas jo pareiškimas įžiebė naujas aistras. „Netaikau to sau, tačiau manau, kad nepriklausomybės šalininkas gali žaisti Ispanijos rinktinėje. Nepriklausomybės šalininkas nėra nusiteikęs prieš Ispaniją“, – savo požiūrį į situaciją išdėstė G. Pique. Ta proga didžiausias Ispanijos sporto portalas Marca surengė sirgalių apklausą, kurioje ir yra teiraujamasi, ar Katalonijos nepriklausomybės šalininkas gali atstovauti Ispanijos rinktinei. Greta apklausos puikuojasi ir G. Pique nuotrauka. Trečiadienio vakare Marca apklausa jau buvo sulaukusi 30 tūkst. balsų. Net 63 proc. balsavusiųjų mano, jog nepriklausomybės šalininkas žaisti rinktinėje negali. 37 proc. nuomonė yra priešinga. Pats G. Pique, kalbėdamas žurnalistams, dar kartą pamėgino išdėstyti savo poziciją. „Žmonės turi teisę balsuoti, ir aš savo nuomonės nekeičiu. Visi negalime mąstyti vienodai, tačiau turi vykti dialogas, o ne jėgos naudojimas. Yra daug katalonų, kurie nori turėti savo šalį. Nesu pirmose kovotojų eilėse. Niekuomet savęs netapatinau su jokia kovotojų grupe ir tiesiog išsakau savo nuomonę“, – aiškino 30-metis gynėjas. „Esame žaidėjai, tačiau esame ir žmonės. Suprantu futbolininkus, kurie nenori kalbėti apie politiką – politika yra nešvari. Tačiau aš noriu pasisakyti“, – tęsė jis. Visgi, kalbėdamas apie savo paties karjerą rinktinėje, G. Pique jau nebebuvo toks kategoriškas kaip savaitgalį. „Tikiu, kad Ispanijoje yra daugybė žmonių manančių, kad katalonai turi teisę balsuoti. O mano pasitraukimas iš rinktinės yra reliatyvus dalykas, žmonės gali galvoti ką tik nori. Iš tikrųjų aš neplanavau baigti karjeros rinktinėje ir po 2018-ųjų pasaulio čempionato. Noriu išeiti gražiai, o ne trenkti durimis. Šita komanda man yra kaip šeima. Žinau, kad bus mane nušvilpiančių žmonių, tačiau aš vis tiek laikysiuosi savo nuomonės ir pozicijos“, – aiškinosi katalonas.