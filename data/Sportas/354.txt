Visgi dabar Lietuvos rinktinės likimas jau ne tik jų pačių rankose. Tam, kad lietuviai iškovotų auksą reikia ne tik šeštadienį įveikti australus, bet ir tikėtis, kad Korėjos ekipa atims bent tašką iš Didžiosios Britanijos ledo ritulininkų. Jeigu Didžiosios Britanijos ledo ritulininkai per pagrindinį rungtynių laiką įveiks korėjiečius, tuomet mums reikėtų įveikti australus ir tikėtis Lenkijos taškų praradimo rungtynėse su Estija arba Australija, o tokiu atveju užimtume antrą vietą. Kitais visais variantais – lietuviai trečius metus iš eilės tenkinsis bronzos medaliais. Rungtynėse netrūko susistumdymų, kieto žaidimo, o tiek darbo vartininkas Laurynas Lubys šiame čempionate dar neturėjo. Puikų atlaikymų procentą šiame čempionate turintis L. Lubys atrėmė 39 iš 42 varžovų smūgių, tuo tarpu britų vartininkas Williamas Kerlinas sulaukė 22 metimų, iš kurių atrėmė 20. Geriausiu žaidėju Lietuvos rinktinės gretose buvo pripažintas Timonas Mažulis. Rungtynių pradžioje abi komandos gerai žaidė gynyboje ir pavojingų progų nesusikūrė. Kėliniui įpusėjus ant nubaustųjų žaidėjų suolelio sėdo britas Callumas Burnettas, tačiau Lietuvos rinktinei sunkiai sekėsi įsitvirtinti varžovų zonoje ir įvarčio pasiekti nepavyko. Antroje kėlinio pusėje iniciatyva priklausė britams, o 15-ą susitikimo minutę Benas Solderis (14:09, rez. perd. Edwardas Bradley) tolimu smūgiu nuo mėlynos linijos įmušė įvartį ir pirmą kartą šiame čempionate lietuviai atsidūrė besivejančių vaidmenyje. Antrame kėlinyje vis labiau kilo įtampa, o komandos neišvengė baudos minučių, kurios du kartus pasibaigė įvarčiais. Šeštą kėlinio minutę Lukas Washco pabėgo į greitą ataką, tačiau nuginkluoti varžovo vartininko nepavyko. Visgi kovingumas davė vaisių ir netrukus tas pats L.Washco (25:26, rez. perd. Timonas Mažulis) smūgiu iš arti įmušė pirmą lietuvių įvartį bei išlygino rezultatą – 1:1. Po mažiau nei minutės Paulius Macijauskas sėdo ant nubaustųjų žaidėjų suolelio, o kiekybinę persvarą išnaudojo vienas britų lyderių Masonas Aldersonas (27:37, rez. perd. Josephas Hazeldine'as ir B.Solderis). Negana to, nepraėjus nei minutei po praleisto įvarčio lietuviai klydo keisdamiesi ir vėl žaidė mažumoje. Sėkmingai apsigynę jau Lietuvos ledo ritulininkai įgavo kiekybinę persvarą, o ją išnaudojo T.Mažulis (33:46, rez. perd. Arvidas Domeika) bei antrą kartą atstatė lygybę – 2:2. Ir antrą kartą lietuviams nepavyko perimti iniciatyvos. Likus žaisti tris minutes iki kėlinio pabaigos britus į priekį išvedė komandos kapitonas Liamas Kirkas (36:56). Trečiame kėlinyje ir toliau įtampa augo, o ant nubaustųjų žaidėjų suolelio dar iki trečiojo kėlinio vidurio apsilankė po du komandų žaidėjus. Nors lietuviai spaudė varžovus ir rengė atakas, tačiau likus žaisti 2 min. 19 sek. pražangą gynyboje užsidirbo A. Domeika ir lietuviai lemiamas susitikimo minutes žaidė mažumoje. Nors apsiginti ir pavyko, tačiau apie progų kūrimą teko pamiršti, o tai lėmė Didžiosios Britanijos rinktinės pergalę. Abi komandos užsidirbo po 12 baudos minučių.   