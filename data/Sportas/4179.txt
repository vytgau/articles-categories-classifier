„International Champions Cup“ turnyre vykusiame „El Clasico“ mače sirgaliai reginiu nenusivylė – „Barcelona“ po atkaklios kovos 3:2 palaužė Madrido „Real“. Katalonai šią dvikovą pradėjo itin agresyviai ir vos per septynias minutes pasižymėjo net dukart – po įvartį pelnė Lionelis Messi ir Ivanas Rakitičius. Vis tik „Real“ nesubyrėjo ir dar iki pertraukos išlygino rezultatą: 14-ą minutę pasižymėjo Mateo Kovačičius, 36-ą Marco Asensio. O štai lemiamas įvartis krito po pertraukos – „Barcai“ pergalę nulėmė 50-ą minutę sostinės klubo vartų sargą nuginklavęs Gerardas Pique. „Karališkasis“ klubas šioje akistatoje vertėsi be vis dar atostogaujančio Cristiano Ronaldo pagalbos, o Katalonijos komandos atstovai po pergalės atsiėmė turnyro nugalėtojų trofėjų.  🏆 International Champions Cup winners!!! 👏👏👏 #2017ICC #BarçaUStour #ElClasicoMiami pic.twitter.com/5u6iWanaQ7  Tuo metu kitose turnyro rungtynėse, vykusiose Nešvilyje, „Manchester City“ futbolininkai 3:0 sutriuškino „Tottenham“ ekipą. Nugalėtojams įvarčius pelnė Johnas Stonesas (10 min.), Raheemas Sterlingas (73 min.) ir Brahimas Diazas (90+1 min.). 