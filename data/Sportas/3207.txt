„Šį savaitgalį sąlygos buriavimo varžyboms buvo kone idealios. Pastovus 4-6 m/s vėjas leido jachtoms išvystyti pakankamai didelį greitį, tad varžybos buvo itin dinamiškos, greitos ir reikalaujančios parodyti visą turimą įgulos profesionalumą. Karščiausios buvo, žinoma, finalinės kovos, kur dėl aukštesnės pozicijos galutinėje įskaitoje kovojančios įgulos negailėjo nei jėgų, nei emocijų“,– apie varžybas pasakojo vyriausiasis varžybų teisėjas Rolandas Žentelis. „Match Race“ tipo lenktynėse jachtos viena su kita varžosi trumpose distancijose ir artimoje kovoje, siekdamos išprovokuoti priešininką klaidai. Įgulų kova ant vandens reikalauja aukšto meistriškumo ir tikslių bei greitų taktinių sprendimų. Varžybos pirmuose dviejuose etapuose vyksta ratų sistema, kur dvikovose susitinka kiekvienas su kiekvienu, o finalinės kovos – atkrintamųjų varžybų principu. Finale dėl pirmos vietos iki 3 pergalių kovojusių jachtų „Raganosis“ ir „Hornas“ įtempta kova baigėsi rezultatu 3:1. Analogišku rezultatu finišavo ir mažajame finale dėl trečios vietos susirungusios jachtų „Bora Bora“ ir „Barta“ (vair. Simonas Steponavičius) įgulos. „Match Race“ varžybų bendrosios įskaitos rezultatas drauge su „Asus Lietuvos buriavimo lygos“ ir „Kuršių marių regatos“ rezultatais bus įtraukiamas skaičiuojant pereinamo „RS-280“ jachtų klasės Grand Prix apdovanojimo nugalėtoją. „Match Race“ varžybų bendrosios įskaitos rezultatai: 1. „Raganosis“ (vair. S. Pajarskas) 2. „Hornas“ (vair. Š. Abraitis) 3. „Bora Bora“ (vair. G. Sirvidas) 4. „Barta“ (vair. S. Steponavičius) 5. „Presto“ (vair. G. Kažemėkaitis) 6. „Zig Zag“ (vair. A. Mieliauskas) 7. „Verdenė Plius“ (vair. G. Lukoševičius) 8. „Levante“ (vair. M. Kavaliauskas) 9. „Alfeta“ (vair. R. Sakalauskas)