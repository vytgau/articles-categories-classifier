R. Meilutytė Europos plaukimo čempionato trumpajame baseine 100 m krūtine pusfinalyje nuotolį penktadienį įveikė per 1 min. 04,95 sek. Lietuvę pagal rezultatą aplenkė tik suomė Jenna Laukkanen (1:04,89), trečią geriausią rezultatą pusfinalyje pasiekė ispanė Jessica Vall Montero (1:05,04). Priminsime, kad atrankos plaukime penktadienio rytą R. Meilutytė užėmė 9-ą vietą nuotolį nuplaukusi per 1 min. 06,09 sek. – Ar atidavėte visas jėgas pusfinalyje, ar dar liko rezervo? – paklausėme R. Meilutytę. – Nesu tokios geros formos, kad galėčiau taupytis šiame čempionate. Plaukiu, kiek sveikata leidžia ir stengiuosi kiekvieną plaukime įgyvendinti procesą. – Pusfinalyje paaiškėjo ir potencialios varžovės finale? – Tai gali būti suomė, danė, švedė. Sunku pasakyti. Laikai artimi, bus matyti šeštadienį. – Kiek turi reikšmės, kad finalas ne tą pačią dieną, o kitą? – 100 m varginanti distancija ir visai gerai yra pailsėti dieną prieš finalą, nusiraminti. Tą pačią dieną plaukti būtų sunku. – Treneris Paulius Andrijauskas sakė, kad ilgesnėse distancijose gali pasijusti ligos padariniai. Ar pabaigoje taip ir atsitiko? – Jaučiasi sunkumas dėl ligos, bet stengiuosi apie tai negalvoti. Atiduodu visas jėgas. Aišku, kuo ilgesnė distancija, tuo ta liga labiau rodys savo poveikį. Sprintą 50 m gali suplaukti mažiau pasitreniravęs, o 100 m ir 200 m reikia jau daugiau jėgų. Reikia visapusiškai geriau jaustis. – Gal jau priėmėte sprendimą dėl dalyvavimo trečioje – 200 m plaukimo krūtine rungties? – Matysiu kaip jausiuosi, bet jei viskas gerai, nematau, kodėl negalėčiau plaukti ir 200 m rungties. 100 m plaukimo krūtine finalas vyks šeštadienį 18.16 val. Lietuvos laiku. Į 100 m plaukimo krūtine finalą neprasibrovė nei Giedrius Titenis, nei Andrius Šidlauskas. Pirmasis distanciją pusfinalyje bendroje įskaitoje baigė 11-as, o antrasis – 10-as. „Pabaiga buvo bloga, pabaigoje truputį sunku pasidarė“, – kalbėjo nuotolį per 58,08 sek. įveikęs G. Titenis. Jam šis čempionas buvo itin nesėkmingas – plaukikas neprasibrovė į finalą nė vienoje iš trijų plauktų rungčių. „Jaučiausi puikiai, kodėl nepramušė, nežinau, gal kamštis yra? – pasimetęs kalbėjo anykštėnas. – Stengiuosi, darau, bet kažkas nepavyksta. Atvykau tikėdamasis patekti bent į vieną finalą šiame čempionate, o dabar iš trijų nulis. Taip gavosi“. Tiesa, nosies G. Titenis nenukabino: „Tiek daug vilčių nebuvo, kad kažką turiu padaryti. Taip kad, gal ir viskas gerai“. Paklaustas, ar tokie ne itin sėkmingi pasirodymai nepalauš, G. Titenis tikino, kad atvirkščiai – padės jam ištaisyti klaidas ir stiebtis aukštyn. „Kuo daugiau klumpi, tuo daugiau nori atsistoti. Kai būni aukštai, galvoji, kad esi toks kietas, kam man čia dirbti, tuomet krenti žemyn. Su pergale ateina spaudimas, pasitikėjimas, kartais jis būna per didelis, o kai pralaimi – atvirkščiai, supranti, kad kažką darai blogai, yra stipresnių už tave ir nori kovoti, juos nugalėti“, – savo filosofiją išdėstė G. Titenis. Pusfinalyje nepralenkiamas buvo rusas Kirilas Prigoda, distanciją nuplaukęs per 56,02 sek. ir pagerinęs Europos čempionato rekordą. 50 m laisvuoju stiliumi pusfinalyje suklupo ir Simonas Bilis. Šios rungties pasaulio čempionato trumpame baseine bronzos medalininkas po pusfinalio bendroje įskaitoje Kopenhagoje liko 12-as (21,32 sek.) ir į finalą nepateko. „Nieko gero. Nežinau, negaliu pasakyti, nemačiau iš šono savęs“, – nusivylęs kalbėjo panevėžietis, tikėjęsis plaukti finale. Atsigriebti jis mėgins 100 m laisvuoju stiliumi rungtyje. Po dviejų dienų Kopenhagoje vykstančiose Europos plaukimo trumpajame baseine (25 m) pirmenybėse Lietuvos kraityje yra jau du aukso ir vienas bronzos medaliai. Lietuvos plaukikų planuojami startai ir rezultatai Europos čempionate Kopenhagoje: Rūta Meilutytė: 50 m (29,36 sek. – 1 vieta), 100 m, 200 m krūtine; Giedrius Titenis: 50 m (26,90 – 18 vieta),100 m (58,08 – 11 vieta), 200 m (2:06.92 NR – 11 vieta) krūtine; Andrius Šidlauskas: 50 m (27,31 – 35 vieta), 100 m (57,96 PB – 10 vieta), 200 m (2.08,96 – 21 vieta) krūtine; Danas Rapšys: 200 m nugara (1.49,06 NR – 3 vieta), 100 m, 200 m laisvu stiliumi (1.40,85 NR – 1 vieta), 200 m peteliške; Gytis Stankevičius: 50 m,100 m (53,10 PB – 34 vieta), 200 m (1.55,97 PB – 21 vieta) m nugara; Simonas Bilis: 50 m (21,32 – 12 vieta), 100 m laisvu stiliumi; Povilas Strazdas: 100 m, 200 m (1.47,51 – 35 vieta) laisvu stiliumi, 100 m, 200 m kompleksiniu plaukimu (1.59,51 – 29 vieta); Deividas Margevičius: 50 m,100 (51,83 PB – 25 vieta), 200 m peteliške; Tadas Duškinas: 100 m (52,03 – 27-28 vieta), 50 m peteliške, 50 m laisvu stiliumi (21,69 PB – 23 vieta) Ugnė Mažutaitytė: 100 m (1.01,52 – 39 vieta) ir 200 m (2.08,33 – 12 vieta) nugara; Vyrų estafetė: 4x50 kompleksiniu plaukimu; * NR - Lietuvos rekordas, PB - asmeninis rekordas Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.