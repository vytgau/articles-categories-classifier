Europos jaunimo čempionės titulą iškovojo praėjusių metų Senojo žemyno jaunių čempionė italė Elisa Balsamo, surinkusi 140-imt taškų. Sidabras atiteko britei Eleanor Dickinson (136 tšk.), o bronza – danei Amalie Dideriksen (134 tšk.). Ketvirtą vietą užėmė vokietė Gudrun Stock (104 tšk.). Daugiakovėje, kurią sudaro keturios rungtys, dalyvavo 16-a dviratininkių. O. Baleišytė pirmoje daugiakovės rungtyje – skreče (7,5 km; 30 ratų) – finišavo penkta, o antroje rungtyje – tempo lenktynėse (7,5 km) – užėmė 11-ą vietą. Po dviejų rungčių Olivija buvo septinta. Trečioje rungtyje – atkrintamosiose lenktynėse – ji užėmė 10-ą vietą ir bendroje įskaitoje nukrito į aštuntą poziciją. Paskutinėje rungtyje – 20 km (80 ratų) grupinėse lenktynėse su aštuoniais tarpiniais finišais – 18-metė panevėžietė surinko 28 taškus ir palypėjo trimis laipteliais. O. Baleišytė laimėjo pirmąjį tarpinį finišą (5 tšk.), antrame buvo antra (3 tšk.), o prieš trečiąjį aplenkė pagrindinę grupę ratu (20 tšk.). Beje, 12-ajame rate griuvo keturios dviratininkės ir lenktynės buvo sustabdytos beveik dešimčiai minučių. O. Baleišytė atkrintamosiose lenktynėse antradienį iškovojo sidabro medalį, o skrečo rungtyje trečiadienį užėmė penktą vietą. Jaunių merginų keirino rungtyje šeštadienį Arūnė Savičiūtė ir Viktorija Šumskytė į pusfinalį (tarp 12-os geriausiųjų) nepateko. Arunė pirmo etapo antrame važiavime, o Viktorija – trečiame važiavime užėmė ketvirtas vietas, o paguodos važiavimuose lietuvės buvo trečios ir liko už pusfinalio borto.