2009 metų šio turnyro čempionas 31-erių metų Ispanijos tenisininkas dėl traumos antradienį nebaigė ketvirtfinalio mačo su 29-erių metų kroatu Marinu Čiličiumi (6-oji pasaulio raketė) – 6:3, 3:6, 7:6 (7:5), 2:6, 0:2. Ispaną sveikatos problemos užklupo dar ketvirtame sete, bet jis mėgino tęsti kovą. M. Čiličius pusfinalyje žais su 23-ejų metų britu Kyle'u Edmundu (ATP 49). Pastarasis 6:4, 3:6, 6:3, 6:4 nugalėjo 26-erių metų bulgarą Grigorą Dimitrovą (ATP 3). K. Edmundas į „Grand Slam“ turnyro pusfinalį iškopė pirmą kartą. Trečiadienį dėl vietos pusfinalyje grumsis šveicaras Rogeris Federeris (ATP 2) ir čekas Tomašas Berdychas (ATP 20) bei korėjietis Hyeonas Chungas (ATP 58) ir amerikietis Tennys Sandgrenas (ATP 97). Moterų vienetų varžybų ketvirtfinalyje antroji pasaulio raketė 27-erių metų Danijos atstovė Caroline Wozniacki 6:0, 6:7 (3:7), 6:2 nugalėjo 29-erių metų ispanę Carlą Suarez Navarro (39). Pusfinalyje C. Wozniacki žais su 22-ejų metų belge Elise Mertens (37). Belgijos tenisininkė ketvirtfinalyje 6:4, 6:0 nugalėjo 23-ejų metų ukrainietę Eliną Svitoliną (4). Belgė „Grand Slam“ turnyro pusfinalyje taip pat žais pirmą kartą. Turnyro prizų fondą sudaro 55 mln. Australijos dolerių. Unfortunate scenes here with the world No.1 Rafael #Nadal retiring hurt in the QF 😥@Cilic_Marin progresses through to the SF. #AusOpen pic.twitter.com/IEjPruzvdi— #AusOpen (@AustralianOpen) January 23, 2018 