Lietuvos rinktinę sudarys 23 sportininkai – 11 iš jų varžysis jaunimo iki 20-ies metų grupėse. Varžybų trasos drieksis per gražiausias Vilniaus vietas. Sprintas bus Vilniaus Senamiestyje, ilga distancija – Verkių regioniniame parke, vidutinė – raižytame Antakalnio mikrorajono Sapieginės miške, bendro starto lenktynės ir estafetės – Salotės, Griovių ir Pasakų parko miškuose. Čempionate dalyvaus 248 kalnų dviratininkai iš 26 šalių. Praėjusiais metais rudenį Kaune buvo surengtas pasaulio taurės finalo etapas, tad organizatoriams tai buvo gera generalinė repeticija prieš surengiant pasaulio pirmenybes Lietuvos sostinėje. Šių metų rugpjūčio pradžioje Lietuvos rinktinė grįžo iš Prancūzijos, kur pademonstravo puikius rezultatus žemyno pirmenybėse. Po devynerių metų pertraukos Lietuvos moterų komanda, kurią sudarė Gabrielė Andrašiūnienė, Karolina Mickevičiūtė-Juodišienė ir Algirda Zaliauskaitė tapo Europos vicečempionėmis. Jaunimo merginų trijulė kartu su Viktorija Michnovič, Egle Rubaževičiūte ir Austėja Kalvaityte iškovojo bronzos medalius. Lietuvos rinktinę pasaulio čempionate šiose varžybose sudarys 23 sportininkai. Vyrų grupėje dalyvaus: Jonas Maišelis, Regimantas Kavaliauskas, Donatas Mickus, Petras Andrašiūnas, Julius Juodišius, Šarūnas Dmukauskas ir Vilius Stankevičius. Moterų grupėje varžysis: A. Zaliauskaitė, G. Andrašiūnienė, K. Mickevičiūtė-Juodišienė, Patricija Babrauskaitė ir Asta Šimkonienė. Pasaulio jaunimo čempionate Lietuvai atstovaus ir gausus jaunųjų orientacininkų būrys. Vaikinai: Nojus Kalvaitis, Ignas Ambrazas, Ąžuolas Macijauskas, Martynas Jurgaitis, Kasparas Šulčys, Dovydas Šinkevičius. Merginos: V. Michnovič, A. Kalvaitytė, E. Rubaževičiūtė, Karolina Špukaitė ir Justė Umbrasaitė. Iškilminga pasaulio čempionato atidarymo ceremonija sekmadienį (rugpjūčio 20 d.) vyks 16.30 val. Vilniaus Rotušės aikštėje. Į sportininkų eiseną pajausti pirmenybių atmosferą yra kviečiami miestiečiai ir Vilniaus svečiai. Kovą dėl medalių sportininkai pradės jau pirmadienį. Pirmą varžybų dieną orientacininkų laukia vidutinės trasos varžybos po tikrą Vilniaus miškų iššūkį – ypač raižytą Sapieginės kalnų masyvą. Varžybų centras bus įsikūręs šalia Vilniaus universiteto bibliotekos Mokslinės komunikacijos ir informacijos centro (Saulėtekio g. 7). Pirmi dalyviai startuos 9.30 val., o varžybų nugalėtojai bus apdovanoti 15.30 val. Antradienį čempionatas tęsis bendro starto lenktynėmis raižytame miško masyve netoli Pilaitės mikrorajono – Salotės ir Pasakų parko miškuose. Renginio centras bus įrengtas šalia Salotės ežero paplūdimio. Varžybos prasidės 9.30 val., o apdovanojimų ceremonija finišo arenoje vyks 15.30 val. Toliau trečiadienį čempionatas ten pat tęsis pačia dinamiškiausia estafetės rungtimi, kur realizuoti vietą ant apdovanojimų pakylos itin didelius šansus turi ir Lietuvos komandos. Praėjusiais metais pasaulio pirmenybėse Portugalijoje Lietuvos jaunimo merginų komanda – V. Michnovič, P. Babrauskaitė ir E. Rubaževičiūtė, buvo iškovojusios bronzos medalius. Varžybų pradžia bus 9.30 val., o čempionai ceremonijoje bus pagerbti finišo arenoje 15.30 val. Pati sudėtingiausia ilgoji distancija penktadienį drieksis aplink Žaliuosius ežerus, Verkių regioniniame parke. Siekiant iškovoti vietą starto sąraše į daugiausiai ištvermės reikalaujančią distanciją, reikia įvykdyti kvalifikacijos barjerą. Bus atsižvelgiama į praėjusių metų pirmenybių rezultatus, tarptautinį reitingą bei būsimus pasirodymus pasaulio čempionate Vilniuje – iš viso yra 60 starto vietų ilgoje distancijoje. Paskutinę varžybų dieną šeštadienį organizatoriai žada išskirtinį reginį žiūrovams. Greita ir dinamiška sprinto trasa leis susipažinti su visomis šio sporto subtilybėmis. Varžybų centre, kuris bus Vilniaus Katedroje, ant scenos bus pastatytas didelis ekranas – žiūrovai galės stebėti tiesiogines vaizdo transliacijas iš miško ir stipriausiųjų sportininkų kovas dėl čempionų titulo sprinto distancijoje. Sprinto varžybas bus galima stebėti tiesiogiai ir per televiziją „Viasat Sport Baltic“ nuo 10.30 val. iki 12.30 val. Varžybų organizatoriai kviečia vilniečius ir miesto svečius atvykti į varžybų vietas ir palaikyti stipriausius Lietuvos sportininkus bei jų varžovus. Tačiau vaikštant nurodytuose miškuose varžybų metu būti atidžiais, nes dviratininkai trasoje važiuoja itin dideliu greičiu.