Nežiūrint į tai, kad pirmieji pavojingą momentą sukūrė žalgiriečiai, galva į vartus nepataikius be priežiūros likusiam Matijai Ljujičiui, iniciatyva pusę pirmojo kėlinio priklausė riteriams. Nominalūs svečiai jau 8-ą minutę pasiuntė kamuolį į tinklą po tikslaus Oscaro smūgio, tačiau liberiečio džiaugsmą greitai nuramino arbitras, užfiksavęs nuošalę. Vėliau Armantui Vitkauskui teko pademonstruoti savo meistriškumą ir už galinės linijos nukreipti Vaidoto Šilėno smūgį iš aštraus kampo. Sužaidus pusvalandį, porą sykių suklydo „Trakų“ gynėjai. Po neatsargaus perdavimo progą smūgiui gavo Liviu Antalis, bet mušė per silpnai, po to, paslydus Darvydą Šerną prižiūrėjusiam varžovui, puolėjas liko laisvas, bet mušė virš vartų iš baudos aikštelės prieigų. 34-ą minutę riteriai išsiveržė į priekį. Michailo Šyškos perdavimą pažeme Oscaras praleido be priežiūros likusiam Dinijarui Biljaletdinovui, kuris šūviu į viršutinį vartų kampą pelnė pirmąjį savo įvartį čempionate. „Žalgiris“ metėsi į priekį. Iš pradžių prieš vartus iššokusiam D. Šernui smūgiuoti paskutiniu metu sutrukdė Valdemaras Borovskis. Vėliau vartus palikęs Timofejus Šeremeta nespėjo prie kamuolio, o po Elivelto perdavimo baudos aikštelėje kilo gaisras, pasibaigęs M. Šyškos pražanga prieš L. Antalį ir skirtu baudiniu. Bet prie kamuolio stojęs Mantas Kuklys išlyginti rezultato nesugebėjo, jo smūgį atrėmė savo klaidą ištaisęs T. Šeremeta. Antrajame kėlinyje komandos žaidė kur kas atviresnį futbolą. Kamuolys retai užsibūdavo aikštės viduryje, o pavojingiau atakavo žalgiriečiai. Po M. Kuklio puikaus perdavimo akrobatiniu smūgiu virš vartų mušė M. Ljujičius, kelis sykius apmaudžiai baudos aikštelėje kamuolio nepavyko smūgiuoti D. Šernui. Sužaidus valandą, kamuolys „Trakų“ baudos aikštelėje atiteko M. Ljujičiui, bet prieš vartus atsidūręs sostinės komandos legionierius nesugebėjo pergudrauti T. Šeremetos, sugebėjusio koja atremti varžovo smūgį. Savo atakų bangą surengė riteriai. Po pavojingo V. Šilėno perdavimo Oscarui smūgiuoti sutrukdė po kojomis kritęs Linas Klimavičius. Netrukus baudos aikštelėje griuvo Valentinas Jeriomenko. Nors žiūrovai reikalavo baudinio, taisyklių pažeidimas nebuvo užfiksuotas. Nors „Žalgiris“ į aikštę pasiuntė tris naujus atakuojančio stiliaus futbolininkus, bet sukurti „Trakų“ vartų šturmo nesisekė. Negana to, riteriai galėjo padvigubinti rezultatą, kai V. Šilėno šūvį A. Vitkauskas atrėmė, o pakartotiniu bandymu D. Biljaletdinovas nesugebėjo pataikyti į tuščius vartus. Jau per pridėtą laiką T. Šeremeta sugavo Bahrudino Atajičiaus smūgį pažeme. Netrukus Vytautas Lukša smūgiavo šalia virpsto.  Kauno „Stumbro“ futbolininkams niekaip nepavyksta nugalėti Klaipėdos „Atlanto“. Per tris sezonus abi komandos šalies čempionate susitiko 13 kartų. Net 10 sykių pergalę šventė klaipėdiečiai, dar trys susitikimai baigėsi lygiosiomis. Nepavyko „Stumbrui“ šio prakeiksmo įveikti ir ketvirtadienį. A lygos 27 turo rungtynėse „Atlantas“ namie pranoko kauniečius rezultatu 3:2 Vis tik rungtynės klaipėdiečiams prasidėjo košmariškai. Padrikai gindamiesi jie leido varžovams jau 2 minutę išsiveržti į priekį – po Alexandre'o Kore perdavimo kamuolį į vartus nesunkiai nukreipė Nasro Boucharebas. Ir po įvarčio pranašiau žaidė „Stumbro“ komanda. 19 minutę A. Kore vienu lietimu pabandė nukreipti kamuolį į vartus, bet pataikė į skersinį. Pirmame kėlinyje netrūko kietos fizinės kovos, futbolininkai dažnai atsidurdavo ant vejos ir teisėjui tekdavo stabdyti rungtynes. Nors šeimininkai pavojingų progų ilgai negalėjo sukurti, paskutinėmis kėlinio sekundėmis sugebėjo išlyginti rezultatą po tikslios dviejų baltarusių kombinacijos. Ilja Kalpačiukas perdavė kamuolį Dmitrijui Mazalevskiui ir šis pelnė įvartį – 1:1. 59 minutę savo meistriškumą teko demonstruoti „Atlanto“ vartininkui Deividui Mikelioniui – jis į kampinį nukreipė tolimą Viliaus Armanavičiaus smūgį. Vėjuotu ir lietingu oru vykusiame antrame kėlinyje komandos ilgai kovojo dėl iniciatyvos aikštės viduryje. O rungtynių pabaiga buvo ypač dramatiška ir emocinga. 78 minutę Dmitrijus Germanas įmušė įvartį baudos smūgiu ir išvedė klaipėdiečius į priekį. Šiame epizode nepasisekė „Stumbro“ vartų sargui Rodrigo Josviaki – jis lietė kamuolį, tačiau šis įskriejo į vartus. 85 minutę sėkmingą keitimą atliko „Stumbro“ strategas Mariano Barreto. Į aikštę jis įleido pietų afrikietį Kgaogelo Sekgotą, kuris po kelių sekundžių pirmu prisilietimu prie kamuolio pelnė įvartį – 2:2. Ir tai dar nebuvo pabaiga. Po poros minučių baudos aikštelėje kauniečių be priežiūros paliktas D. Mazalevskis sugebėjo įmušti lemiamą įvartį – 3:2. Rungtynės baigėsi aistrų proveržiu – paskutinėmis sekundėmis iš aikštės buvo pašalinti „Atlanto“ futbolininkai Skirmantas Rakauskas bei D. Mazalevskis. Bet klaipėdiečiai atsilaikė ir pasiekė pergalę, kuri leis jiems išlikti 4-oje vietoje. Rezultatai: Klaipėdos „Atlantas“ 3 – 2 Kauno „Stumbras“ 2' [0 – 1] Nasro Boucharebas 45' [1 – 1] Dmitrijus Mazalevskis 78' [2 – 1] Dmitrijus Germanas 85' [2 – 2] Kgaogelo Sekgota 87' [3 – 2] Dmitrijus Mazalevskis 90+1' Dmitrijus Mazalevskis („Atlantas“) gavo raudoną kortelę Vilniaus „Žalgiris“ 0 – 1 Trakų „Trakai“ 34' [0 – 1] Dinijaras Biljaletdinovas Turnyro lentelė: 