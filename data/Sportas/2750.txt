44-erių metų vyr. treneris, A lygos 29-ojo turo susitikime Klaipėdoje debiutavęs prie „Žalgirio“ vairo, džiaugėsi žalgiriečių parodytu charakteriu, kuris lėmė puikią pergalę uostamiestyje, kai rezultatu 3:0 buvo sutriuškintas vietos „Atlantas“. Taip pat A.Brazevičius įvertino ir buvusio trenerio Valdo Dambrausko įdirbį ir pasidžiaugė, jog komanda yra susitelkusi bei kovoja išvien. „Pasakiau vaikinams, jog esu laimingas, kad man pavyko atsidurti šį vakarą su šia komanda. Nepaisant rezultato, mes parodėme tikrai neblogą futbolą. Norėčiau padėkoti trenerių štabui ir visam kolektyvui už palaikymą, mums buvo tikrai nelengva. Turėjome vos dvi vienas pasiruošti. Noriu padėkoti buvusiam treneriui Valdui Dambrauskui už tai, kad ši komanda moka žaisti gerą futbolą, tai yra iš esmės jo nuopelnas, kaip ir šios dienos rungtynių rezultatas. Buvo atitinkama psichologinė duobė, tikiuosi, kad iš jos lipsime. Mūsų laukia sunki, bet įdomi sezono pabaiga. Esu įsitikinęs: šiomis rungtynėmis mes įrodėme, kad šioje kovoje nebūsime statistais. Paskutiniai ne visai sėkmingi mačai ir rezultatai, prie kurių priprato „Žalgiris“, sukūrė ne pačią geriausią atmosferą komandoje. Dvi dienas labai daug kalbėjau individualiai su žaidėjais ir su visa komanda. Labai svarbu, kad niekas neverčia kaltės vienas kitam, nėra kažkokio nesusipratimo, visi supranta, kad tai yra bendra problema – reikia kuo greičiau grįžti į savo kelią ir laimėti rungtynes. Tikiuosi po šių rungtynių mums bus lengviau ir judėsime tik į priekį“, – pirmos savo spaudos konferencijos metu „Žalgiryje“ kalbėjo strategas. „Žalgiris“ sėkmingai įveikė pirmą iš penkių likusių ruožų penktame rate, tačiau antrasis – antradienio dvikova namuose su „Trakais“ – bus dar sunkesnis ir jame ant kortos yra pastatyta kur kas daugiau. Po 29 turų antroje vietoje esančius žalgiriečius bei varžovus iš Trakų skiria vos keturi taškai. „Lyginant su šiomis rungtynėmis, turėsime daugiau laiko pasiruošti mačui su „Trakais“. Žinoma, po pergalių ruoštis kitoms rungtynėms yra kur kas lengviau. Gerbiame „Trakus“, bet „Žalgiris“ niekada nieko nebijojo ir nebijos. Komandoje praleidau vos dvi dienas, buvo sunku, bet futbolininkams buvo dar sunkiau, kadangi jie iš šios duobės negali išlipti kur kas ilgesnį laiką. Noriu pasikartoti, kad šios dienos rungtynių rezultatas yra tikrų vyrų nuopelnas, kurie išėjo į aikštę su žaliais marškinėliais. Čempionato pabaiga bus sunki, bet komandai, kuri kelia sau tikrai aukštus tikslus ir nori judėti į priekį, kiekvienas mačas yra tarsi finalas ir ji neturi teisės skirstyti rungtynių į svarbias ir nesvarbias“, – apibendrino A. Brazevičius. Su tuo, kad ši pergalė buvo itin svarbi emociškai, sutiko ir kapitonas Egidijus Vaitkūnas. „Žalgirio“ kapitonas padėkojo buvusiam treneriui V. Dambrauskui, apgailestaudamas dėl išsiskyrimo bei skirdamas šią pergalę ir jam. „Ši pergalė buvo svarbi tuo, kad pagaliau pakiltume iš to dugno, kuriame esame. Tikrai nedemonstravome gero žaidimo. Buvo svarbu įmušti įvartį, kadangi jų daug nemušėme, atsiskleidėme ir, manau, dabar pradėsime kilti į viršų. Atėjo naujas treneris, gal davė kažkokį impulsą. Esu laimingas žmogus, man visada sekasi su treneriais, su kuriais dirbau. „Žalgiryje“ buvo visi geri treneriai, man jie patinka, visus juos gerbiu. Noriu pasakyti, kad laimėjome ne dėl to, kad Dambrauskas išėjo – jis taip pat mus ragino. Čia buvo tik mūsų kaltė, čia ne treneriai kalti, o mes patys, kad nepadarydavome, ko jie prašydavo. Noriu pasakyti, kad jis lygiai taip pat mūsų šeimos narys ir ši pergalė lygiai tokia pati jo. Mes jo pasiilgsime. Buvo malonu dirbti su tuo treneriu, jis tikrai savo darbo profesionalas, viską žino. Čia buvo didžiausia kaltė tik mūsų. Žaidėjai iš trenerio pusės padarė ne viską, o treneris tą padarė, mums viską padėjo „ant lėkštutės“, tik mes patys to nepasiimdavome. Treneri, jūs mums svarbus“, – kalbėjo „Žalgirio“ kapitonas. DELFI žiniomis, po rungtynių Klaipėdoje į sostinę Vilniaus komanda sugrįžo ne be nuotykių. Greta Kauno sugedo „Žalgirį“ vežęs autobusas. Futbolininkams ir trenerių štabui sostinę teko pasiekti savomis jėgomis – žaidėjai keliavo ir taksi, ir „City Bee“ automobiliais. 