Europos čempione Serbijos rinktinė tapo antrąjį kartą. Pirmą ji Senojo žemyno pirmenybėse triumfavo 2011 metais Belgrade (Serbija). Atkaklus finalas papuošė visą intriguojantį turnyrą. Aukščiausio lygio tinklinį finale demonstravo abi komandos, bet kiek labiau motyvuotos buvo Serbijos tinklininkės. Olandijos komanda sidabro medaliu iškovojo antrą kartą iš eilės. Serbė Tijana Boškovič prieš trejus metus su bendraamžėmis triumfavo Europos jaunių (iki 19 metų) čempionate, o dabar, būdama vos 20-ies, ne tik iškovojo auksą su suaugusiomis, bet ir buvo pripažinta geriausia čempionato žaidėja.  „Esame labai laimingi. Didžiuojuosi ne tik tuo, kad tapome čempionais, bet ir kaip tą padarėme. Praktiškai nepalikome varžovams jokių vilčių mus nugalėti. Labai didžiuojuosi savo komanda, žaidėjais, visu personalu. Žinoma, kad pakartoti tokią sėkmę bus labai sunku, bet tikiu, kad mes galime pasilikti ten, kur dabar esame. Ir toliau augsime, nes esame jauna komanda. Esu įsitikinęs, kad mes galime žaisti dar geriau, o tai leistų pagalvoti apie medalį pasaulio čempionate Japonijoje“, – po finalo kalbėjo Serbijos rinktinės treneris Zoranas Terzičius. „Didžiuojuosi visomis merginomis. Prieš dvejus metus taip pat žaidėme finale ir tuomet mus nugalėjo rusės. Manau, kad šįkart padarėme mažą žingsnelį į priekį link aukso. Mažos detalės lėmė pralaimėjimą finale ir mes galėjome sužaisti tiksliau, tačiau Serbija šįkart sužaidė geriau ir pelnytai nugalėjo“, – teigė Olandijos rinktinės kapitonė Maret Balkestein-Grothues, kuri jau penktadienį su „Chemik Police“ ekipa kausis dėl Lenkijos supertaurės. Bronzos medalius iškovojo Turkijos rinktinė. Ji mažajame finale 3-1 (22:25, 25:21, 25:14, 25:8) nugalėjo Azerbaidžano komandą. Į simbolinę Europos čempionato komandą pateko Brankica Mihajlovič (Serbija), Anne Buijs (Olandija), Eda Erdem Dundar (Turkija), Stefana Veljkovič (Serbija), Lonneke Sloetjes (Olandija), Laura Dijkema (Olandija), Valerija Mamadova (Azerbaidžanas) ir Tijana Boškovič (Serbija). 