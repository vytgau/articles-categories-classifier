Penkerių metų sutartis sudaryta su galimybę ją pratęsti dar penkeriems metams. Simbolinius marškinėlius M. Nikoličiui įteikė „HNK Gorica“ klubo prezidentas Nenadas Črnko. 34-erių metų M. Nikoličius iki šių metų sausio aštuonerius metus dirbo Vilniaus „Žalgirio“ sporto direktoriumi ir padėjo jam pasiekti daug gražių pergalių. M. Nikoličius po pristatymo dėkojo Kroatijos ekipos prezidentui už pasitikėjimą. „Mylėjau kiekvieną akimirką, praleistą „Žalgiryje“. Tai yra klubas su fantastiškais žmonėms ir nuostabiais sirgaliais, bet dabar yra laikas naujiems iššūkiams“, - „HNK Gorica“ interneto svetainei sakė M. Nikoličius, pridūręs, kad tai jam yra ambicingas projektas ir tikisi nusipelnyti sirgalių, žaidėjų ir aptarnaujančio personalo pasitikėjimą daugeliui metų. „HNK Gorica“ klubas rungtyniauja antroje Kroatijos lygoje ir šiuo metu užima antrąją vietą, leidžiančią kautis dėl pakilimo į aukščiausią lygą. Kiek anksčiau Vilniaus „Žalgirio“ klubo direktorė pranešė, kad M. Nikoličius, net ir dirbdamas Kroatijoje, liks Vilniaus ekipos valdybos nariu ir bus atsakingas už sportinę klubo veiklos dalį.