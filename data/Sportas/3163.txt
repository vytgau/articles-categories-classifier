„Mes stengiamės nekalbėti apie teisėjų darbą. Nieko nesakėme po Lietuvos futbolo federacijos (LFF) taurės turnyro finalo, ar po ankstesnių rungtynių. Bet taip teisėjauti negalima. Teisėjai visiškai nekontroliavo rungtynių. „Atlanto“ dešinysis gynėjas Ilja Kalpačiukas bent 6-7 kartus pažeidė taisykles, nuolat keikėsi, grasino užmušti ar dar kažką padaryti, o teisėjas tik ramino jį, nors privalėjo išvaryti iš aikštės. Nesitikime, kad teisėjai mums padės, nes mums to paprasčiausiai nereikia. Bet prašome, bent jau negadinkite rungtynių. Nes šiandien, mano manymu, teisėjai dirbo labai prastai ir ypač antrame kėlinyje visiškai nekontroliavo rungtynių“, – Mindaugo Jackaus vadovaujamos teisėjų brigados darbą apibendrino V. Dambrauskas. Per aštuonias dienas tris rungtynes sužaidę žalgiriečiai į Klaipėdą atvyko po skaudžios nesėkmės Lietuvos futbolo federacijos taurės turnyro finale. Sekmadienį Panevėžio „Aukštaitijos“ stadione „Žalgiris“ 0:1 nusileido Kauno „Stumbrui“ ir buvo priverstas atsisveikinti su penkerius metus klubui priklausiusiu trofėjumi. Tačiau komandą slėgė ne tik nuovargis ar pralaimėjimo kartėlis. Dėl diskvalifikacijų mačą su „Atlantu“ praleido pagrindinės sudėties žaidėjai – Egidijus Vaitkūnas, Mantas Kuklys ir Darvydas Šernas. Prieš pat rungtynes paaiškėjo, kad dėl ligos ekipai padėti negalės ir Slavko Blagojevičius bei Matija Ljujičius. Dėl šios priežasties į atraminio saugo poziciją buvo perkeltas nominalus vidurio gynėjas Mamadou Mbodjis. Jam aikštės viduryje talkino Mahamane‘as Traore ir Danielis Romanovskis. „Atsidūrėme sunkioje padėtyje, ir ne tik dėl nesėkmingo LFF taurės finalo sekmadienį Panevėžyje, kur mes, liaudiškai šnekant „susimovėme. Šiandien turėjome daug kitokių problemų, buvome netgi priversti atlikti „nulinį“ keitimą prieš pat rungtynių pradžią. Teko ieškoti vidinių resursų, emocijų, aistros. Noriu padėkoti vyrams už kovą. Manau, kad antrame kėlinyje kovėmės kaip liūtai ir buvome vertesni pergalės. Akivaizdu, kad S .Blagojevičiaus ir M. Kuklio aikštės viduryje taip lengvai nepakeisi, bet antrame kėlinyje M. Mbodjis ir M. Traore tvarkėsi labai gerai“, – po rungtynių konstatavo V. Dambrauskas.  Šiose rungtynėse esminiai įvykiai nutiko antrame kėlinyje. 65 min. „Atlanto“ žaidėjas Dzmitrijus Mazalevskis realizavo 11 m baudos smūgį ir išvedė savo komandą į priekį, bet 78 min. Elivelto rezultatą išlygino. „Manau, kad klaipėdiečių žaidimo kokybės kreivė kyla. Analizavome ne vienas jų rungtynes, matome, ką jie nori daryti, ko siekia. Atsiranda tam tikras žaidimo braižas. Jie nesiekia kontroliuoti kamuolio, žaidžia nuo gynybos ir siekia kontratakuoti. Mes to laukėme ir tam ruošėmės. Manau, kad kai kuriose rungtynėse jiems nepasisekė, bet šiuo metu jie išeina į geresnę sportinę formą, – varžovus įvertino V. Dambrauskas. – Na, o mūsų sportinė forma šiuo metu nėra pati geriausia. Žinome savo bėdas ir sunkiai dirbame treniruotėse, kad jas ištaisytume. Visi suprantame, kad mes patys nežaidžiame taip kaip galime. Nuo pat Čempionų lygos rungtynių mes žaidžiame žemiau savo galimybių ribos. Bet tik padarę išvadas iš tokių rungtynių, galėsime kažką pasiekti. Šiandien matėme atsidavimą, kovą, aistrą, degančias akis. Net ir po labai sunkių rungtynių sekmadienį Panevėžyje. Manau, kad buvome geresnė komanda, bet nerealizavome savo progų. Turėsime kelias poilsio dienas, o po to tęsime darbą, kad pasiektume norimą rezultatą sezono pabaigoje“. Kitas A lygos rungtynes „Žalgiris“ žais tik spalio 12 d., kai LFF stadione susitiks su šiuo metu antrą vietą turnyro lentelėje užimančiais „Trakais“.