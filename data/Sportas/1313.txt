Kaip nurodė Pietų Korėjos Suvienijimo ministerija, Šiaurės Korėja trečiadienį informavo, kad Kim Yo Jong bus delegacijoje, kuriai vadovaus nominalus Šiaurės Korėjos valstybės vadovas Kim Yong Namas. Anksčiau Seulas sakė, kad delegacija atvyks penktadienį. Pernai Kim Jong Unas paaukštino savo seserį Kim Yo Jong ir paskyrė ją į naują postą Šiaurės Korėjos valdančiojoje partijoje. Pasak analitikų, tai rodo, kad jos veikla yra reikšmingesnė ir svarbesnė nei manyta anksčiau. Kim Yong Namas vadovauja Aukščiausiosios Liaudies Asamblėjos – partijos kontroliuojamo parlamento – prezidiumui ir nėra artimais giminystės ryšiais susijęs su lyderiu Kim Jong Unu. Kim Yo Jong – jauniausia buvusio šalies lyderio Kim Jong Ilo duktė. Pastaraisiais metais ji buvo išrinkta į politinį biurą ir nuo tada jos vaidmuo sustiprėjo, rašo BBC. Olimpinių žaidynių atidarymo ceremonijoje abiejų Korėjų delegacijos žengs po viena vėliava. Šiauriečių dalyvavimas renginyje laikomas dvišalių santykių atšilimu. Kita vertus, ekspertai abejoja, ar šie veiksmai sumažins Šiaurės Korėjos branduolines ambicijas. Trečiadienį į Seulą atvyko dauguma iš 280 Šiaurės Korėjos delegacijos narių, taip pat ir komanda aistruolių. Šiaurės Korėjos sporto ministro Kim Il Guko vadovaujamoje delegacijoje – 229 aistruoliai, keturi Nacionalinio olimpinio komiteto pareigūnai, 26 tekvondo meistrai ir 21 žurnalistas.