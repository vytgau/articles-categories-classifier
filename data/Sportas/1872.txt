Formalumai įveikti Pagrindinis ketvirtadienio „Craft Bearings“ ekipos tikslas buvo sutvarkyti visus formalumus. Administracinės komisijos barjeras buvo įveiktas labai greitai – prireikė mažiau nei pusvalandžio. Kiek ilgiau truko techninės komisijos apžiūra. Nors pagrindinis bolidų patikrinimas vyksta dar Prancūzijoje, kai automobiliai atiduodami kelionei per Atlantą, tam tikrus formalumus tenka įveikti ir Pietų Amerikoje. Ketvirtadienį į A. Juknevičiaus bolidą buvo sumontuotas specialus įrenginys, kuris iš esmės seka ekipažą visos kelionės metu. Jis fiksuoja bolido buvimo vietą, greitį ir kitus parametrus. Taip organizatoriai fiksuoja, ar sportininkai įveikė visus kelio taškus, ar neviršijo greičio pervažiavimuose. Be to, šio prietaiso pagalba reikalui esant galima išsikviesti pagalbą arba signalizuoti priekyje važiuojantiems lėtesniems varžovams. Tokie prietaisai montuojami visiems be išimties bolidams. Įdomu, kad patikros metu purtomi ne tik automobiliai, bet ir pilotų apranga – organizatoriai nuodugniai tikrina ne tik šalmus bei kombinezonus, bet ir batus bei apatinius rūbus. Jie taip pat turi atikti specialius reikalavimus, tokius kaip atsparumas ugniai ir panašiai. Šias procedūras jau įveikė ir Vaidoto Žalos komanda. Penktadienio rytą vietos laiku šį formalumą teks atlikti ir Benedikto Vanago ekipažui. Gavus visus reikiamus štampus dokumentuose, bolidai per pusvalandį turėjo pasiekti Limos centrą – čia jau įrengtas uždaras automobilių parkas, Dakaro kaimelis, nuo kurio pakylos šeštadienį startuos varžybų dalyviai. Iki starto ekipažai jokių pakeitimų boliduose daryti jau nebegalės, nes net fiziškai prie jų prieiti nebegalės. „Dakaras prasideda“, – sėkmingai įveikęs visus iki startinius formalumus šypsojosi A. Juknevičius. Rimta problema Tuo tarpu problemų „Craft Bearings“ ekipai pridarė sugedęs pagrindinis komandos elektros generatorius, kuris elektros energija aprūpina visą ekipos stovyklą bivuakuose. Komanda dar turi ne tokį galingą pagalbinį generatorių, o ant sunkvežimio stogo sumontuotos saulės baterijos. „Tiesą pasakius, prieš išvykstant į Dakarą aš gana skeptiškai buvau nusiteikęs saulės baterijų atžvilgiu, tačiau dabar matome, kad jų puikiai pakanka apšviesti visą komandos stovyklą. Tačiau mums nepakanka galingumo kai kuriems įrankiams, todėl be pagrindinio generatoriaus neišsiversime“, – DELFI teigė vyriausiasis „Craft Bearings“ komandos mechanikas Marius Bernotas. Išardžius generatorių paaiškėjo, kad sugedo jo variklis. Reikiamų dalių komandos nariai puolė ieškoti po visą Limą, tačiau paieškos nebuvo sėkmingos. Galiausiai nuspręsta, kad reikia keisti visą variklį. Tačiau ir radus variklį paaiškėjo, kad jis nėra visiškai tinkamas – reikia papildomo perėjimo tarp variklio ir generatoriaus. Panašu, kad ši detalė bus atgabenta į Limą penktadienį iki vidurdienio vietos laiku. M. Bernotas prognozuoja, kad generatoriaus remonto darbai, jei tiks visos detalės, truks keletą valandų. Penktadienis „Craft Bearings“ mechanikams turėjo būti vienintelė laisvesnė diena prieš alinantį Dakaro maratoną, tačiau dėl netikėto gedimo jie vėl darbuosis bivuake.  Keturi lietuvių ekipažai Varžybose šiemet dalyvaus 142 motociklininkai, 50 keturračių, 105 automobilių (13 iš jų bagiai) ir 44 sunkvežimių ekipažai. Nugalėtojų titulus atitinkamai gins britas Samas Sunderlandas (KTM), rusas Sergejus Kariakinas („Yamaha“), prancūzas Stephane'as Peterhanselis („Peugeot“) ir rusas Eduardas Nikolajevas („Kamaz“). Automobilių įskaitoje šių metų Dakaro ralyje Lietuvai atstovaus Antanas Juknevičius ir Darius Vaičiulis („Toyota Hilux“), Benediktas Vanagas ir Sebastianas Rozwadowskis („Toyota Hilux“) bei Vaidotas Žala ir Saulius Jurgelėnas („Toyota Hilux“), o motociklu įveikti trasą bandys Balys Bardauskas (KTM). Sausio 6 d. visi Dakaro dalyviai Limoje pervažiuos simbolinę 40-ojo ralio starto arką ir kelyje į bivuaką Piske turės įveikti 272 km. Iš jų 31 km sudarys pirmasis ralio greičio ruožas Peru smėlynuose. Ralis finišuos sausio 20-ąją Kordoboje (Argentina).