Kaip praneša BBC, Z. Jegličius pažeidė antidopingo taisykles ir suspenduotas Pjongčango olimpinėse žaidynėse. Bylą užvedęs Sporto arbitražo teismas (CAS) patvirtino, kad 29-erių metų ledo ritulininko organizme aptikta draudžiamo preparato fenoterolio – bronchus plečiančio vaisto, naudojamo astmai bei kitokioms ligoms, susijusioms su pasikartojančiu kvėpavimo takų susiaurėjimu, gydyti. Visose trejose olimpinėse rungtynėse iki tol žaidęs puolėjas pasižymėjo rezultatyviu perdavimu. Kontinentinėje ledo ritulio (KHL) lygoje jis Nižnekamsko „Neftechimik“ komandai per 26 rungtynes šį sezoną pelnė 2 įvarčius ir atliko 4 rezultatyvius perdavimus. Slovėnas yra antras atletas, diskvalifikuotas Pjongčango olimpinėse žaidynėse ir trečias, kurio byla pateko į žaidynėse dopingu susitepusių sportininkų sąrašą. Slovėnijos rinktinės puolėjas Z. Jegličius per 24 valandas turi palikti olimpinį kaimelį. Slovėnija antradienį dėl vietos ketvirtfinalyje žaidžia su Norvegija. Žaidynių pradžioje dėl dopingo net nestartavęs namo buvo priverstas traukti japonų čiuožėjas greitajame take Kei Saito. Jo organizme rasta diuretikų liekanų. CAS vis dar tiria bronzą mišrių porų akmenslydžio varžybose laimėjusio olimpinio atleto iš Trusijos A. Krušelnickio bylą. Jo dopingo teste rasta meldonijaus.