Buvusi 1-oji pasaulio raketė 30-metis A. Murray varžybose nedalyvavo nuo Vimbldono turnyro, vykusio liepos mėnesį. Tuomet ketvirtfinalyje škotas patyrė traumą žaisdamas su amerikiečiu Samu Querrey. Dabartinės sveikatos problemos privertė A. Murray praleisti ir artėjantį „Australia Open“ turnyrą, kuris prasidės sausio 15 dieną. „Aš labai optimistiškai žvelgiu į ateitį. Chirurgas labai džiaugiasi sėkmingai pavykusia operacija“, – optimizmo nepraranda škotas. Trijų „Grand Slam“ titulų laimėtojas A. Murray mano, kad sugrįžęs į tenisą galės pasiekti 95 proc. buvusio savo pajėgumo, o tai leistų jam varžytis dėl pačių aukščiausių tikslų. Jis tikisi, kad po 7-8 savaičių vėl galės į rankas paimti raketę ir treniruotis, o dar po 14 savaičių pratybų bus pasiruošęs oficialioms kovoms. Tačiau jo planuose nėra jokių konkrečių datų. „Mano tikslas sugrįžti ant žolės dangos žaidžiamo teniso sezono, galbūt šiek tiek anksčiau, bet tikrai niekur nesiruošiu skubėti“, – teigė dar iš ligoninės su žurnalistais bendravęs tenisininkas. A. Murray buvo operuotas Melburne pirmadienį. Jis į socialinį tinklą „Instagram“ įkėlė nuotrauką ir pridūrė besijaučiantis optimistiškai ir laukiantis prasidėsiančios reabilitacijos. A little post op photo. I'm feeling really positive and looking forward to starting rehab. Thanks to everyone for the well wishes and support the last few days.. It really helps. And everyone try and find a partner who looks at you the way @jamie__delgado looks at me 💪💪👍🎾 A post shared by Andy Murray (@andymurray) on Jan 8, 2018 at 8:06am PST  30-metis britas A. Murray dėl klubo traumos turėjo praleisti rugpjūčio mėnesį vykusį atvirąjį Amerikos teniso čempionatą („US Open“). Škotas pareiškė, kad praėjusią savaitę jis suprato dar nesąs pasiruošęs žaisti turnyre Brisbane, kai patikrino jėgas prieš pirmojo penkiasdešimtuko žaidėjus. A. Murray teigė, kad jau „French Open“ pusfinalyje kovoje su Stanu Wawrinka jautė skausmą dešiniame kojos klube, nors su juo problemų turėjo visą savo karjerą. Jei reabilitacija klostysis sėkmingai, į teniso kortus A. Murray grįš beveik prabėgus metams nuo jo paskutinės kovos. Jis teigė, kad tenisą norėtų žaisti iki tol, kol jo jauniausia dukra Sophia, kuriai vasarį bus dveji, stebėdama tėvą žaidžiantį suprastų, ką „jis yra nuveikęs savo gyvenime“. „Tai būtų puiku, jei dukra stebėtų mane teniso kortuose žaidžiantį ar besitreniruojantį, ir suprastų, kas tai yra“, – šypsodamasis pridūrė A. Murray.