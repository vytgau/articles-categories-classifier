Bijo boikoto Igoris Nemečekas lengviau atsivėpė, kuomet antradienį Rusijos olimpinis komitetas aidu atkartojo šalies prezidento Vladimiro Putino ir vicepremjero Vitalijaus Mutko jau anksčiau išsakytą poziciją. Valdžia palaikys Rusijos sportininkus, kurie po dviejų mėnesių startuos Pjongčango žaidynėse kaip neutralūs atletai. Kitaip dalyvauti olimpiadoje rusai nebegali, nes Tarptautinis olimpinis komitetas (IOC) praėjusią savaitę diskvalifikavo visą Rusijos olimpinę rinktinę. „Tai – raminanti žinia. Boikotas būtų tik dar labiau komplikavęs padėtį“, – DELFI sakė I. Nemečekas. Buvęs IIHF tarybos narys ir Slovakijos ledo ritulio federacijos prezidentas buvo aukščiausio rango IIHF atstovas Blede (Slovėnija) šią savaitę vykusiame pasaulio jaunimo (iki 20 metų) pirmo diviziono B grupės turnyre. Kaip ir visa IIHF vadovybė, jis susirūpinęs laukė, kokia bus sunkiai prognozuojamos Maskvos reakcija į IOC pirmą kartą dėl dopingo vartojimo pritaikytą tokio masto kolektyvinę bausmę. Prieš kelias dienas Rusijos žiniasklaida netgi citavo IIHF prezidento iš Šveicarijos Rene Faselio pažadą triumfo žaidynėse atveju leisti rusų ledo ritulininkams sugiedoti savo himną a capella stiliumi – be muzikos. Į ką IOC tučtuojau atšovė primindama IIHF, kad tvarka olimpinėse žaidynėse – ne jos reikalas. Kaip įmanydama užglaistyti aštrius kampus santykiuose su Rusija IIHF stengiasi nuogąstaudama dėl galimo atsakomojo ėjimo. Mat įsižeidusios Rusijos sprendimas boikotuoti Pjongčango žaidynes ledo rituliui būtų pražūtingas. Šantažo kvapas Dar praėjusį balandį nebeliko jokių vilčių Pjongčange išvysti Šiaurės Amerikos Nacionalinės ledo ritulio lygos (NHL) atstovus. Nesusitarus dėl kompensacijų už trijų savaičių pertrauką pirmenybėse, NHL pranešė neišleisianti žaidėjų į olimpines žaidynes. Jeigu neatvyktų dar ir antros pagal pajėgumą pasaulio lygos ledo ritulininkai, olimpinis turnyras virstų trečiarūšiu pusfabrikačiu. Tokia tikimybė pastaruoju metu buvo ne tik teorinė. O gal ir tebėra. Kontinentinė ledo ritulio lyga (KHL) kol kas nepateikė tiesių atsakymų, ar žaidėjams bus sudarytos galimybės pasirodyti Pjongčango žaidynėse. „IIHF buvo labai svarbu palaikyti Rusijos dalyvavimą šiose žiemos žaidynėse tam, kad ledo ritulio turnyras būtų gero lygio. Netekus dar ir KHL žaidėjų, reikalai tikrai būtų prasti“, – neslėpė I. Nemečekas. Nors KHL – tarptautinė lyga, ji visiškai priklausoma nuo Maskvos. Absoliučią daugumą dalyvių sudaro Rusijos klubai, lygoje sukasi rusiškas kapitalas, o jos prezidentas – Dmitrijus Černyšenka. Tas pats, kuris vadovavo 2014 metų Sočio olimpinių žaidynių organizaciniam komitetui ir praėjusią savaitę susilaukė asmeninės IOC bausmės dėl „prisidėjimo organizuojant sistemines manipuliacijas dopingo mėginiais“. Prieš mėnesį apie galimas IOC sankcijas dar kalbėdamas tariamąja nuosaka, D. Černyšenka nedviprasmiškai gąsdino, jog KHL neliks skolinga. „KHL yra pasiruošusi atitinkamai atsakyti“, – tuomet pareiškė lygos prezidentas. IIHF mažiausiai nori, kad atsakymas būtų toks pat kaip NHL atveju, todėl advokatauja Rusijai. „Man asmeniškai atrodo, kad sprendimas iš visų rusų – taip pat ir „švarių“ sportininkų – atimti vėliavą ir himną nėra geras. Suprantu, kaip jiems bus sunku žiūrėti į kažkokį baltą audeklą vietoje savos vėliavos“, – dėstė I. Nemečekas. Eurolygos pavyzdys IIHF varžybų komitetui priklausančio slovako žodžiais, dabar tikimybė Pjongčange sulaukti KHL desanto „išaugo iki 99 procentų“. Bet ir vienas procentas gali sukurti daug neapibrėžtumo. Kalbėdamas su DELFI, I. Nemečekas teigė sekantis, kaip klostosi panaši situacija krepšinyje. Tarptautinė krepšinio federacija (FIBA) jau keletą metų pešasi su Eurolyga reikalaudama, kad pastaroji išleistų žaidėjus į pasaulio čempionato atrankos varžybas. Kai pastarosios šį rudenį galiausiai startavo, prieita iki absurdo. Pavyzdžiui, Graikijos čempionas Atėnų „Panathinaikos“ leido vietiniams žaidėjams prisidėti prie rinktinės, o lietuviui Lukui Lekavičiui – ne. Maskvos CSKA ir „Chimki“ taip pat sutiko trumpam „perleisti“ dalį rusų nacionalinei komandai, bet Prancūzijos ir Ispanijos rinktinės saviškių nesulaukė. I. Nemečekas nuogąstauja, kad panašių keistenybių gali kilti KHL lygoje. „Turite suprasti, kad KHL žaidžia ne tik rusai. Jeigu lyga sudarytų kliūčių žaidėjams išvykti, didelių netekčių patirtų Slovakijos, Čekijos ir visos kitos rinktinės. Mes galvojame ne tik apie Rusijos komandą, mes rūpinamės visu olimpiniu turnyru“, – atjautą Rusijai aiškino pašnekovas. Sukčiavimo nesureikšmina Visupusiškai remdama rusus IIHF primerkia akis prieš nepatogius faktus. Žinią iš Maskvos apie neutralių atletų palaikymą tą pačią dieną pasivijo ne tokios malonios naujienos iš Lozanos (Šveicarija). IOC iš olimpinių žaidynių iki gyvos galvos diskvalifikavo šešias Rusijos moterų ledo ritulio rinktinės žaidėjas. Ina Diubanok, Jekaterina Lebedeva, Ana Šibanova, Jekaterina Paškevič, Jekaterina Smolenceva ir Galina Skiba tokios bausmės susilaukė dėl to, jog per Sočio žaidynes jų dopingo mėginiai slapčia buvo pakeisti į iš anksto parūpintą šlapimą, kuriame nebuvo draudžiamų medžiagų pėdsakų. Kaip Sočyje varžybų šeimininkai klastodavo dopingo testus, atskleidė į JAV pabėgęs buvęs Maskvos laboratorijos direktorius Grigorijus Rodčenkovas. Bet tokiomis manipuliacijomis įtariamų Rusijos ledo ritulininkų sąraše buvo ne 6, o 14 pavardžių. Visos jos niekada nebuvo paviešintos, todėl kitų žaidėjų situacija lieka neaiški. Dar kartą per pasaulį Rusijos ledo ritulys dėl dopingo nuskambėjo pernai pavasarį, kuomet likus savaitei iki pasaulio čempionato buvo pakeista visa jaunių (iki 18 metų) rinktinės sudėtis – kaip spėta, dėl to, jog nelegaliai atlikus išankstinius dopingo testus daugumos žaidėjų organizme aptikta neseniai uždrausto meldoniumo. I. Nemečekas teigia, kad IIHF užtikrina griežtą dopingo kontrolę, kuri neturėtų palikti abejonių dėl ledo ritulininkų „švarumo“. Bet Pasaulinės antidopingo agentūros (WADA) ir IOC tyrėjų ataskaitos pastaraisiais metais parodė, kad esama būdų apeiti draudimus ir neįkliūti. Speciali IOC komisija pavieniui vertins visus „neutralus“ iš Rusijos ir dėl kiekvieno jų priims atskirus sprendimus. Tokią atranką turės įveikti ir ledo ritulininkai. Kitą savaitę turėtų būti priimtas sprendimas dėl Rusijos moterų rinktinės teisės dalyvauti žaidynėse. Ji jau buvo atgaline data pašalinta iš Sočio olimpiados, atimant tuomet užimtą šeštą vietą. Tačiau klausimo, ar sąžiningai kelialapį užsitarnavo bene pagrindine favorite laimėti turnyrą be NHL žaidėjų laikoma vyrų komanda, nekelia niekas. „Tie, kurie tikrai vartojo dopingą, turi būti nubausti. Bet „švarūs“ sportininkai neturi kentėti dėl kitų nuodėmių. Be to, komandinėse sporto šakose pats dopingo vartojimas apskritai turi mažiau prasmės“, – tikino I. Nemečekas. Skaičiai byloja kiek kitaip. Pagal WADA praėjusių metų duomenis, ledo ritulys patenka į dešimtuką sporto šakų, kurios pasižymi didžiausiu teigiamų dopingo testų procentu. Šiame juodajame sąraše iš komandinių sporto šakų tik beisbolas rikiuojasi virš ledo ritulio. Bet Pjongčango žaidynių organizatoriai ir taip vargsta mėgindami išjudinti nuo ankstesnių olimpiadų atsiliekančią prekybą bilietais. Likus dviem mėnesiams iki žaidynių, jų parduota tik trečdalis. O jeigu dar olimpiniame ledo ritulio turnyre bus apšaudomas jaunimas, tribūnos Pietų Korėjoje veikiausiai bus pustuštės. Tad IIHF tenka prisidėti prie pastarosiomis savaitėmis socialiniuose tinkluose ūžusios kampanijos, kurios šūkis – „nebus Rusijos, nebus žaidynių!“.