Linksmasis „General Financing team Pitlane“ komandos technikas Darius Biesevičius-Biesas, paklaustas, ką jis mano apie Dakaro maratono etapą, linksmai atsakė, kad jam tai pati geriausia diena per visą Dakarą. „Išleidome ekipažą ir dabar mums poilsis, - džiūgauja Darius. – Per ką tik praėjusią laisvą Dakaro ralio dieną, kol visa komanda ilsėjosi, dirbome išsijuosę, tad dabar patinginiausime mes“. Pasiteiravau Dariaus, kokių įrankių ir detalių technikai įdėjo komandos ekipažui į „Toyotą Hilux“. Juk jie patys turės gedimus sutvarkyti. „Visų pirma reikėtų pasakyti, kad „General Financing team Pitlane“ komandos ekipažas kiekvieną dieną yra išleidžiamas į greičio ruožą kaip į maratoną. Mūsų „Toyota Hilux‘e“ visada būna būtent jai skirtas standartinis atsarginių detalių rinkinys. Iš tiesų labai sunku nuspėti, kas lenktynių metu gali sugesti ar sulūžti. Dėl to automobilyje visada yra jautriausių, greičiau lūžtančių detalių atsarga, tokių kaip, pavyzdžiui, apatinė šakė, pusašis, akseleratoriaus pedalas, vairo traukė. Taip pat, priklausomai nuo to, kokiame landšafte vyksta greičio ruožas, automobilis aprūpinamas atitinkamomis padangomis (skirtingų tipų padangos naudojamos smėlingiems ir akmenuotiems paviršiams). „Toyotoje“ visada yra jai reikalingų skysčių “, - pasakojo mūsų komandos technikas. „Ir Benediktas su Sebastianu moka visas tas detales pakeisti?“ – nusistebėjau. „Moka. Kai prireikia, mūsų pilotai sugeba susiremontuoti daug gedimų, - neabejojo Darius. – Jei jau esi lenktynininkas, turi mokėti įvertinti vairuojamo automobilio techninę būklę, pasitikrinti važiuoklę, automobilio skysčių lygį ir kuo daugiau gali susiremontuoti, tuo geriau.“ „Dariau, sakyk, o kaip Dakaro lyderiai, gamyklinių komandų pilotai, ar jie irgi moka remontuoti savo lenktyninius bolidus? Gal jie yra tik savo srities profesionalai – vairuotojai ir navigatoriai, ir viskas?“ – kilo man klausimas. „Gamyklinių komandų pilotai tikrai labai gerai išmano automobilių techninę dalį. Jie to yra specialiai mokomi, dalyvauja treniruotėse, - patikina Darius. – Pats asmeniškai esu mokęs Kazachstano „Astana“ komandos šturmaną remonto darbų. Tuokart ištreniravau jį taip, kad jis per 12 minučių galėjo pakeisti pusašį. Žinoma, lenktynių metu remonto darbai trunka ilgiau. Lauko sąlygomis ir automobilį sunkiau patogiai pastatyti ar pakelti, ir įrankius gali ne visus reikiamus turėti“. Paklaustas, ko palinkėtų ekipažui maratono etapo metu, Darius nedvejodamas tarė – protingai važiuoti ir saugoti automobilį, nes ką sulaužys, patys turės suremontuoti. O mes savo ruožtu ekipažui linkime sėkmės.