Pasaulio reitinge 42-ą vietą užimanti prancūzė, išgarsėjusi pergale prieš Sereną Williams Vimbldono turnyre prieš 4-erius metus, sugebėjo baigti dvikovą, tačiau pralaimėjo belgei Elisei Mertens 5:7, 4:6. „Jie siunčia mus it į skerdyklą, – prancūzų spaudai vėliau kalbėjo A. Cornet ir metė kritikos akmenį į organizatorių daržą. – Susidaro toks įspūdis, kad jie laukia kažkokios tragedijos, o tada imsis keisti taisykles. Tokiomis sąlygomis tragedijos galima sulaukti bet kada“. Prancūzų tenisininkė net kvietė burtis žaidėjams ir boikotuoti tokį turnyrą: „Mes – ne robotai“. A. Cornet prisidėjo prie Novako Džokovičiaus siūlymo peržiūrėti ekstremalios oro temperatūros taisykles „Australian Open“ turnyre. Įdomu, kad organizatoriai per pačius karščius nenaudojo nė vieno virš kortų esančio stogo. Anot turnyro teisėjo Wayne'o McKeweno, karščio taisyklei įsigalioti penktadienį oro temperatūra buvo artima, tačiau nepakankama. Didžiojo kirčio turnyro Melburne direktorius Craigas Tiley tvirtino, kad sąlygos visiems vienodos, o daugelis tenisininkų būtent tokioms aplinkybėms ilgai ir sunkiai ruošėsi. Už organizatorius mūru stojo 19-a kartų Didžiojo kirčio turnyrų nugalėtojas Rogeris Federeris. „Žinome, kad Australijoje gali būti labai karšta. Prisimenu, kad 40 laipsnių karštis sekino keturias dienas iš eilės prieš keletą metų. Dabar turime dvi tokias dienas. Atvykdami visi žinome, kas laukia“, – teigė šveicaras. Žiniasklaida pastebėjo, kad Melburne jam kol kas teko vakarinis laikas ir daug žemesnė temperatūra, tačiau R. Federeris priminė, kad neseniai ekstremalias sąlygas patyrė Dubajuje. „Man pasisekė, kad žaidžiau vakare, tačiau prieš keletą dienų kovojau Dubajuje esant 45 laipsniame karščio. 38-eri laipsniai jau buvo beveik gerai, – juokėsi teniso žvaigždė. – Žinoma, stebėjau, kaip kenčia kiti žaidėjai, tačiau kol nieko blogo nenutiko, viskas gerai“. 