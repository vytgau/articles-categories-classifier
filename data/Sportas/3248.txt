Finale lietuviai užtikrintai 6:3 (4:1) nugalėjo Vokietijos komandą. Lietuviai jau pirmajame kėlinyje pirmavo 4:0 ir ramiai išsaugojo teigiamą rezultatą iki mačo pabaigos. Visus šešis įvarčius Lietuvai pelnė Justas Pažarauskas. Jis su 32 įvarčiais tapo rezultatyviausiu pirmenybių žaidėju. Šarūnos Juknos treniruojamai Lietuvos komandai taip pat atstovavo Marius Zibolis, Mindaugas Suchovejus, Mantas Brazauskis, Nerijus Montvydas ir Artūras Jonikaitis. Prieš dvejus metus vykusiose Europos pirmenybėse Lietuvos komanda iškovojo bronzos medalius. Rio de Žaneiro parolimpinių žaidynių nugalėtoja Lietuvos rinktinė Europos pirmenybėse triumfavo 2007, 2009 ir 2013 metais. Planetos pirmenybių auksą lietuviai laimėjo 2006 ir 2010 metais. Pekino (2008 m.) ir Sidnėjaus (2000 m.) parolimpinėse žaidynėse jie iškovojo sidabro apdovanojimus. Bronzos medalius Suomijoje iškovojo Belgijos golbolininkai. Jie mažajame finale 5:2 (3:1) nugalėjo švedus. Mūsų šalies rinktinės į Pajulahtį iš Helsinkio atvyko palaikyti Lietuvos ambasadorius Suomijoje Valdemaras Sarapinas. 