,,Kuršių marių regata šiais metais organizuojama jau penkiasdešimtąjį kartą. Stengiamės, kad jubiliejinė šventė būtų itin įspūdinga ir išskirtinė, gausi gražių koncertų, renginių, susitikimų, – sakė Lietuvos buriuotojų sąjungos prezidentas Naglis Nasvytis. – Labai džiaugiamės, kad šiais metais mūsų organizuojamų renginių skaičių papildė ir ši išskirtinė, labiau ,,moteriškąjai“ regatos dalyvių daliai skirta mados popietė.“ Sveikindama į renginį susirinkusius svečius, renginio iniciatorės, mados kūrybinių projektų organizatorės ,,Semper Femina“ vadovė Diana Ročienė sakė: ,,Šį pavasarį, drauge su dizainere Jolanta Talaikyte pristatydamos savo bendrą veiklą sakėme, kad ją visų pirma skirsime moterims. Norinčioms bendrauti, susitikti, pažinti, pamatyti, o tokių moterų Kuršių marių regatoje, manau, yra labai daug. Labai džiugu, kad galėjome sukurti joms šventę tuo metu, kai į marias išplaukę jų vyrai bando suvaldyti jachtų bures ir marių vėją“. Simboliška, kad jubiliejinėje Kuršių marių regatoje buvo pristatyta kolekcija ,,Moters širdis“, kurią dizainerės Jolanta Talaikytė taip pat skyrė savo penkiasdešimtajam gimtadieniui. Renginio svečiams žinoma kūrėja papasakojo apie šios kolekcijos atsiradimą, ją inspiravusius Lietuvos istorijos faktus. Į renginį susirinkusiems svečiams prabangaus šampano „G.H. Mumm“ skonius ir ypatingas savybes padėjo atskleisti someljė Jūratė Sprindžiūnaitė. Popietės svečiams skambėjo operos dainininkės Agnės Sabulytės ir akordeonisto Kestučio Nevulio atliekami kūriniai.