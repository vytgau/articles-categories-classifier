Pirmą turnyrą dieną į Lietuvos edukologijos universiteto sporto salės ringą kopė devyni Lietuvos boksininkai. Pergalę iškovojo Lukas Kastiuška. Svorio kategorijoje iki 64 kg L. Kastiuška po atkaklios kovos taškais 3:2 įveikė čeką Filipą Bobeką ir pateko į turnyro ketvirtfinalį. Šioje svorio kategorijoje kovojo dar keturi lietuviai, tačiau jie patyrė pralaimėjimus. Nojus Eismontas taškais 0:5 nusileido rusui Aleksandrui Perlatovui. Tokiu pat rezultatu 0:5 Nojus Kolosovas pralaimėjo lenkui Armanui Dabaghyanui. Tuo tarpu Justinas Taraškevičius tik po labai atkaklios kovos taškais 2:3 pralaimėjo lenkui Danieliui Piotrowskiui. Lietuvis Sandis Dunkulis jau pirmame raunde turėjo pripažinti ruso Aleksejaus Demino pranašumą. Svorio kategorijoje iki 60 kg lietuvis Andriejus Lavrenovas taškais 0:5 pralaimėjo rusui Elmarui Guseinovui. Kitoje šios svorio kategorijos kovoje Aurimas Skinkas jau pirmame raunde turėjo pripažinti azerbaidžaniečio Nurlano Safarovo pranašumą. Dar du Lietuvos boksininkai kovojo svorio kategorijoje iki 69 kg. Edvinas Stonys 0:5 pralaimėjo turkui Yusufui Gončekui, o Rokas Gervinskis 0:5 nusileido lenkui Michalui Jarlinskiui. Geriausiai pirmą turnyro dieną sekėsi Rusijos boksininkams, kurie iškovojo visas šešias pergales. „Rusijos komanda atsivežė pačius stipriausius jaunimo rinktinės boksininkus, kurie yra ne tik šio turnyro, bet ir artėjančio Europos jaunimo čempionato favoritai. Penkias pergales šiandien iškovojo lenkai, jų taip pat stipri rinktinė, kaip ir Turkijos bei Azerbaidžano komandos. Turnyre laukia tikrai daug įdomių kovų, nes D. Pozniako turnyras yra lyg generalinė repeticija prieš Europos čempionatą“, – tikina Lietuvos jaunimo rinktinės treneris Julius Kibas. Trečiadienį tęsis preliminarios turnyro kovos, jose kovas turnyre pradės dar 8 lietuviai. D. Pozniako turnyro čempionai paaiškės šeštadienį.  Finalus tiesiogiai rodys DELFI TV. 2017 metais turnyro čempionais tapo du lietuviai Lukas Petrauskas ir Airijus Vitlipas, sidabrą laimėjo Marekas Korolkovas, o Domantas Prišmantas – bronzą. Šių metų turnyre dalyvauja tik D. Piršmantas, nes kiti trys jau perėjo į suaugusiųjų boksą. D. Pozniako turnyro programa (renginys nemokamas): Lietuvos edukologijos universiteto Didžioji sporto salė (Studentų g. 39) Kovo 21 d. (trečiadienis) 13 val. preliminarios kovos; Kovo 22 d. (ketvirtadienis) 13 val. ketvirtfinaliai; Kovo 23 d. (penktadienis) 13 val. pusfinaliai; Kovo 24 d. (šeštadienis) 15 val. finalai.