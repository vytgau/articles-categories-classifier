„Jis susižeidęs ir negalės žaisti šeštadienį. Ir tai nėra trauma, kokias turėjo Antonio Valencia ar Philas Jonesas. Pastarieji jau pradės treniruotis, gydymas praėjo sklandžiai. Nekalbu apie sunkias traumas, kurias pagydyti trunka ilgai. Tai galioja Zlatanui Ibrahimovičiui ir Marcusui Rojo“, – prieš rungtynes su „Crystal Palace“ kalbėjo J. Mourinho. P. Pogba susižeidė pirmose UEFA Čempionų lygos rungtynėse su „Basel“ komanda. Puolėjas gavo šlaunies traumą ir nuo to laiko nežaidė. J. Mourinho kelis kartus pakartojo, kad nežino, kaip sunkiai yra susižeidęs prancūzas. Praėjus 17-ai dienų vis dar neaiški diagnozė. Tai nieko gero nežada „raudonųjų velnių“ sirgaliams, kuriems P. Pogba sugrįžimo gali tekti laukti ilgiau. Negana to, nemalonumų turi ir pats 54-ių metų „Manchester United“ strategas. Lapkričio 3-ą dieną jis privalės Madride stoti prieš teismą ir atremti kaltinimus dėl nuslėptų mokesčių. Kaip pranešė laikraštis „ABC“, teisėjas pakvietė portugalą pasirodyti 10-ą valandą ryte. Dar birželį buvo paskelbta, kad Ispanijos teismas svarstė J. Mourinho bylą. 2010–2013 metais prie Madrido „Real“ vairo stovėjęs treneris kaltinamas tarp 2011 ir 2012 metų nesumokėjęs per 3,3 mln. mokesčių.