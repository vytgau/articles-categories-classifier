„Vytis“ startavo itin užtikrintai. Jau trečiąją minutę sulaukęs perdavimo iš gilumos brazilas Guesinho kamuolį ypač techniškai nukreipė į vartus – 1:0.   „Vytis“ apsukų nemažino ir penktąją minutę iš varžovo kamuolį perėmęs Deividas Stradalovas pats rezultatyviai užbaigė susikurtą šansą – 2:0. Pirmajame kėlinyje „Vytis“ visiškai kontroliavo žaidimą ir dar bent keletą kartų privalėjo pasiųsti kamuolį į vartus, tačiau „Inkarą“ nuo įvarčių išgelbėjo vartininkas Simas Janauskas. Po pertraukas vaizdas nesikeitė – 23-ąją minutę Guesinho įmušė savo antrąjį įvartį (3:0) ir nors netrukus Lukas Sendžikas sumažino atsilikimą, jau 26-ąją minutę pasižymėjo ir Pavelas Smolkovas (4:1). Visai netrukus raudoną kortelę prieš save išvydo komandą nuo įvarčio išgelbėti bandęs S. Janauskas, o tuo pasinaudojęs „Vytis“ įmušė dar du įvarčius ir bet kokiai intrigai padėjo tašką – 6:1. Iki rungtynių pabaigos žiūrovai išvydo dar keletą įvarčių, o komandos išsiskyrė švieslentėje degant skaičiams 8:2. „Vytis“ po šios pergalės atsilikimą nuo čempionato lyderės Gargždų „Pramogos-SC“ komandos sumažino iki dviejų taškų. Gargždiškiai savo žiūrovų akivaizdoje netikėtai 6:7 nusileido vos septyniese į Gargždus atvykusiems VDA futbolininkams. Kauniečiai lygoje demonstruoja geriausią gynybą (29 įvarčiai) ir antrą geriausią puolimą (64 pelnyti įvarčiai). Dviem pirmaujančioms komandoms į nugarą toliau alsuoja Klaipėdos „Koralas“ (26 tšk.). Lygos naujokai po ypač sėkmingo antrojo kėlinio, kuriame pelnė tris įvarčius, namuose 5:2 įrodė pranašumą prieš Mažeikių VIP komandą (9 vieta, 12 tšk.). Įtemptai dėl pirmojo taško lygoje kovėsi ir „Vievio žiedo“ komanda. Absoliutūs autsaideriai namuose prieš Jonavos „Vikingus“ atsiliko 2:5 ir du Aleksandro Lebedevo įvarčiai antrajame kėlinyje vieviškiams leido paskutinėmis minutėmis bandyti išplėšti pozityvų rezultatą, bet lygos naujokai atsilaikė ir šventė pergalę. „Vikingai“ su 14 taškų žengia aštunti. Tuo tarpu Panevėžio „Baltija“ (4 vieta, 21 tšk.) namuose 4:1 palaužė Vilniaus „Turbotransers“ (7 vieta, 16 tšk.) ekipą. Tadas Markevičius nugalėtojams pelnė tris įvarčius, o du iš jų buvo pelnyti antrajam kėliniui peržengus į antrą pusę. Taip Aurelijaus Vekeroto auklėtiniai po dviejų pralaimėtų rungtynių vėl sugrįžo į pergalių kelią.