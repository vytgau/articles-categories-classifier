Atsakomųjų ketvirtfinalio rungtynių Madride įtampa kulminaciją pasiekė per arbitro pridėtą laiką, kai 33-ejų teisėjas M. Oliveris baudos aikštelėje užfiksavo Mehdi Benatios pražangą prieš Lucasą Vazquezą ir skyrė 11 m baudinį į tuo metu 3:0 pirmavusios „Juventus“ komandos vartus. Please show me the point 👉 where benatia got the ball. Please pic.twitter.com/J4RIbgcyoN— Madrid Agenda (@MadridAgenda) April 12, 2018  Bendras dviejų rungtynių rezultatas tuo metu buvo lygus (3:3), o teisėjo priimtas sprendimas praktiškai nulėmė „Juvės“ likimą – C. Ronaldo realizuotas baudinys išvedė „Real“ į turnyro pusfinalį. Dar prieš portugalui atliekant smūgį aikštėje virė didžiulės aistros, kurių epicentre atsidūręs ir arbitrui emocingai priekaištavęs „Juventus“ vartininkas Gianluigi Buffonas išvydo raudoną kortelę. Is it me or was it actually #Matuidi who pushed Oliver, not #Buffon? #UCL #RMAJUV pic.twitter.com/4XDQSOk5Zr— Dan Rosato (@danrosato_) April 11, 2018 Nuomonės neslėpė ir kitas „Juventus“ veteranas – 33-ejų Giorgio Chiellini. „Kiek jūs už tai jam sumokėjote?“, – pirštu rodydamas į arbitrą aikštėje „Real“ žaidėjų klausė gynėjas. Nepadėjo nei ginčai, nei 40-metį G. Buffoną pakeitęs lenkas vartininkas Wojciechas Szczesny – C. Ronaldo nuo 11 m žymos smūgiavo nepriekaištingai. „Atrodė, kad nuo pražangos momento iki akimirkos, kai man jau leido eiti smūgiuoti, praėjo visa amžinybė, – po finalinio švilpuko teigė portugalas, nesivėlęs į diskusijas dėl „Real“ palankaus teisėjo švilpuko. – Mums reikia mokytis iš šių rungtynių. Futbole niekas kelialapių į kitą etapą neima ir neatiduoda, ką pademonstravo ir „Juventus“ komanda, šį kartą žaidusi labai puikiai.“ Tuo metu pats G. Buffonas net nebandė slėpti, ką galvoja apie arbitrą M. Oliverį ir jo sprendimą. „Esu sveikas, gyvenimas tęsiasi. Esu laimingas dėl savo komandos žaidimo, juo didžiuojuosi. Madride sužaidėme fantastiškas rungtynes, nors atrodė, kad to padaryti neįmanoma. Tik labai labai skaudus yra faktas, kad viskas baigėsi šitaip, – kalbėjo G. Buffonas. „Aš buvau labai arti įvykio – kaip ir aikštės teisėjas, kaip ir arbitras už vartų. Ir jeigu tu švilpi tokį 11 metrų baudinį 93 minutę, tu paprasčiausiai nesi žmogus. Tu esi žudikas, žvėris. Turbūt vietoje širdies turi šiukšlių dėžę. Teisėjauti tokioms rungtynėms tu turi būti gerai pasirengęs, tačiau... Kartais, jeigu nesugebi atlikti dalykų kokybiškai, geriau jau lik tribūnoje ir valgyk bulves su savo moterimi“, – žodžių į vatą nevyniojo G. Buffonas, kuriam greičiausiai tai buvo jau paskutinės UEFA Čempionų lygos rungtynės „Juventus“ gretose. „Aš nesu liūdnas – esu patenkintas ir didžiuojuosi tiek „Juventus“, tiek „Romos“ komanda, kuri eliminavo „Barceloną“. Mes vaikščiosime aukštai pakelta galva. Taip, „Real“ nusipelnė patekti į pusfinalį, tačiau mes nusipelnėme mažiausiai papildomų 30 minučių pratęsime“, – pridūrė legendinis vartininkas. Jam pritarė ir „Juventus“ savininkas Andrea Agnelli. „Kai teisėjas pamatys įvykio vaizdo įrašą ir galutinai suvoks, ką padarė, jis bus pats nelaimingiausias žmogus žemėje“, – konstatavo Turino milijonierius. Tuo metu pats 11 m baudinį uždirbęs L. Vazquezas po mačo buvo įsitikinęs, kad arbitras priėmė teisingą sprendimą. „11 metrų baudinys skirtas teisingai, nes pražanga buvo – mane pastūmė. „Juventus“ protestavo? Tai normalu, juk tiksėjo paskutinė rungtynių minutė“, – pažymėjo ispanas. Ramiai po dramatiškos pergalės kalbėjo ir „Real“ treneris Zinedine'as Zidanas. „Aš patenkintas. Jeigu imtume visas 180 minučių – rungtynes Turine ir Madride – mes žaidėme geriau. Turėjome daugybę progų, tačiau kamuolys tiesiog nenorėjo skrieti į vartus. Teko labai pasistengti, bet mes jau pusfinalyje.“  Kartu su nugalėtojos titulą ginančia „Real“ komanda į UEFA Čempionų lygos pusfinalį pateko Miuncheno „Bayern“, „AS Roma“ ir „Liverpool“ komandos. Pusfinalio burtai bus ištraukti penktadienį, balandžio 13-ąją. 