„IronMan“ yra viena sunkiausių žmogaus ištvermės lenktynių serijų pasaulyje. „IronMan 70,3“ formato varžybose dalyviams per dieną reikia nuplaukti 1,9 km, sėsti ant dviračio ir minti 90 km, o pabaigai – pusės maratono, 21,2 km bėgimas. 50 geriausiai etape savo amžiaus grupėse pasirodžiusių sportininkų gauna kvietimą į „IronMan 70.3“ finalą, kuris 2018 metų rugsėjo 1-2 dienomis vyks Pietų Afrikos Respublikos Nelsono Mandelos vardo paplūdimyje. Ten dalyvaus ir I. Gelžinis, kuris praėjusį sekmadienį Estijos Otepos mieste vykusiose „Iron Man“ varžybose iškovojo 68-ą vietą tarp 792-iejų dalyvių ir 7-ą tarp 72-iejų savo amžiaus grupėje. I. Gelžinį puikiai pažįsta automobilių sporto gerbėjai. Kaunieti iškovojo daug pergalių tiek Lietuvos, tiek užsienio trasose. Tačiau pastaruoju metu jis didesnę laiko dalį praleidžia ne automobilyje. Nauja joo aistra – triatlonas. I. Gelžinis savo noru laisvalaikį leidžia iki išsekimo plaukiodamas baseine, mindamas dviratį ir bėgdamas. Savo pavyzdžiu jis kitus žmones socialiniuose tinkluose įkvepia rinktis tobulėjimo kelią, siekti aukštų tikslų ir išbandyti savo galimybes. Kiekvieną savo beprotišką žingsnį socialinėje erdvėje lenktynininkas žymi grotažyme „svajonėsneturisavaitgalių“. I. Galžinio svajonė – patekti į „Iron Man 70,3“ triatlono pasaulio čempionatą. Jis ją įgyvendino, tačiau tik sulaukęs savo sekėjų paskatinimo, mat varžyboms Estijoje jis nebuvo pasiruošęs, nes likus savaitei iki varžybų „batonas“ ant dviračio sugriovė visus galutinius pasiruošimo varžyboms planus. „Pirma rungtis – 1,9 km plaukimas sekėsi neblogai, distanciją nuplaukiau savo tempu. Tranzito zonoje pavyko greitai persirengti ir sėdau ant dviračio. Juo 90 km atstumą tiesiog praskridau. Nors trasa buvo kalnuota ir sąlygas sunkino stiprūs vėjai, ją įveikiau tokiu tempu, kokio gyvenime nesu pasiekęs. Vidutinis greitis siekė 36,5 km/val. Galiausiai – bėgimas. Tai silpna mano vieta. Jau žinojau, kad bus sunku. Pradėjau gana neblogai, tačiau jau po dviejų kilometrų prasidėjo kalnai. Ir visa trasa taip tęsėsi – kyli į kalną, leidiesi žemyn, kyli į kalną ir vėl žemyn. Tie kalnai mane pražudė, bėgau autopilotu, norėdamas tik pasiekti finišą,“ – sakė I. Gelžinis. 1,9 kilometro I. Gelžinis nuplaukė per 33 min. 44 sek. ir liko 8-as savo kategorijoje, 90 km atstumą dviračiu numynė per 2 val. 28 min ir 37 sek.. Tai buvo 5-as laikas tarp bendraamžių, o pusmaratonį nubėgo per 1 val. 47 min. ir 10 sek. Nors triatlonininkas prisipažįsta bėgęs lėtai, bet puikūs rezultatai pasiekti plaukiant ir minant dviratį galutinėje rikiuotėje jį kilstelėjo iki 7-os vietos grupėje ir užtikrino kelialapį į „IronMan 70.3“ pasaulio čempionatą Pietų Afrikos Respublikoje. „Mano tikslai finale yra parodyti viską, ką galiu. Ten susirinks geriausi iš geriausių, tad apie kokias nors pozicijas negalvoju. Pakliūti į geriausiųjų pasaulyje 50-uką savo amžiaus grupėje būtų daugiau, nei galiu pasvajoti“, – dar didesne motyvacija spindėjo I. Gelžinis.