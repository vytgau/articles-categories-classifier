„Lietuvos įsitraukimas į tarptautinį buriavimo lygos projektą iš tiesų gali tapti dideliu postūmiu mūsų šalies buriavimui. Mes ne tik gauname galimybę čia ir dabar varžytis su ilgametę jūrinę patirtį turinčiomis šalimis, palyginti savo jėgas, užmegzti ryšius, dalintis patirtimi, bet ir atveriam konkurencingą buriavimo erdvę olimpinę karjerą pabaigusiems sportininkams. Jie turės daugiau galimybių toliau aktyviai buriuoti profesionaliame lygyje ne olimpinėmis klasėmis, o kartu ir motyvacijos likti aktyviais bendruomenės nariais, palaikyti jos profesionalumą“, - apie strateginę projekto reikšmę pasakojo vienos iš įgulų kapitonas Simonas Steponavičius. Pasak jo, Europos kreiserinis buriavimas pasuko krepšinio ir futbolo jau išbandytu bei pasitvirtinusiu keliu, kai dėl stipriausiojo titulo varžosi komandos iš skirtingų valstybių klubų. Šis formatas kreiseriniam buriavimui dar naujas, tačiau jo populiarumas auga itin sparčiai - į projektą jau įsitraukė klubai iš 16 valstybių, o norinčių ir ketinančių įsitraukti daugėja kasmet. S. Steponavičiaus teigimu, aktyviai šiame projekte dalyvaudama kone nuo pat jo pradžios, Lietuva užsitikrina pastovią galimybę išplėsti savo sezoninę buriavimo akvatoriją, o ateityje prisidėti ir prie organizacinio proceso bei teisėjavimo dalies. Į buriavimo čempionų lygos varžybas, atsižvelgiant į šių metų rezultatus, buvo deleguota viena įgula iš „RS-280“ klasės jachtų asociacijos (jai vadovaus kapitonas S. Steponavičius) ir viena iš „Platu-25“ klasės jachtų asociacijos (jai vadovaus kapitonas Algirdas Žižys). Abi įgulos jau turi patirties buriuojant panašaus formato lenktynėse - trumpose sportinėse distancijose, varžantis identiškais laivais, kur rezultatą iš principo lemia ne techninis pranašumas, o vieningas įgulos darbas ir profesionalumas. Tarptautinė buriavimo čempionų lyga - tai varžybos, kuriose susitinka stipriausios įgulos iš skirtingų valstybių buriavimo klubų. Jos pusfinalyje ir finale varžosi vienodais „J/70“ klasės laivais trumpose distancijose tam, kad išsiaiškintų stipriausią buriuotojų klubą tarptautiniu lygmeniu. Vienas 2017 metų pusfinalis jau vyko rugpjūčio 11-13 dienomis Sankt Peterburge (Rusija), antrasis vyks rugsėjo 1-3 dienomis Sent Morice (Šveicarija). Finalas numatomas rugsėjo 22-24 dienomis Italijoje.