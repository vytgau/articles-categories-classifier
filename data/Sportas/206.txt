Iš Ukmergės rajono kilęs Nerijus Ališauskas dar vaikystėje vardan ledo ritulio persikėlė į Elektrėnus. Sportininko tėtis norėjo, jog jo vaikai žaistų ledo ritulį, tad dėl šios sporto šakos jis nusprendė su šeima keltis į ledo rituliu pulsuojantį miestą. Nors praėjus vos mėnesiui nuo persikėlimo į Elektrėnus Nerijaus tėtis žuvo, tačiau jo svajonė išsipildė – pamilęs šį sportą jo sūnus iki šiol tęsia savo ledo ritulininko karjerą. Sulaukęs 14-os N. Ališauskas priėmė sprendimą palikti Lietuvą ir išvyko tobulėti į kaimyninę Latviją. Porą metų atstovavęs Liepojos jaunimo ekipoms, savo profesionalią karjerą gynėjas pradėjo taip pat šiame mieste – „Metalurgs“ komandoje. Klubinė karjera Būdamas vos 16 metų N. Ališauskas su „Metalurgs“ jau debiutavo Latvijos pirmenybėse, o po dviejų metų jis su šia ekipa išbandė savo jėgas ir aukščiausioje Baltarusijos lygoje. Šios šalies čempionate lietuvis su komanda praleido ketverius metus (184 rungtynės: 6 įvarčiai, 27 rezultatyvūs perdavimai – 33 taškai), o 2013 metų vasarą jis turėjo palikti Liepoją ir ieškotis naujos karjeros stotelės. Tokia situacija susiklostė dėl to, kad „Metalurgs“ paskelbė apie savo bankrotą ir išnyko iš ledo ritulio žemėlapio. Situaciją dar labiau apsunkino tai, jog gynėjas buvo patyręs paties traumą, dėl kurios jis nusprendė galimybę išvykti į Kazachstaną iškeisti į žaidimą Vokietijos trečioje lygoje. Kaip šiemet prisiminė pats žaidėjas, šie metai jam buvo nelengvi, tačiau pačiu sprendimu jis džiaugiasi. „Sunkiausia buvo ištverti traumą, nes pirma operacija buvo blogai atlikta ir pusę metų žaidžiau to nežinodamas bei teko kentėti skausmus. Dabar džiaugiuosi, nes Vokietijoje mane sutvarkė, o Kazachstane tiesiog nebūčiau atlaikęs krūvių ir problemų būtų buvę dar daugiau“, – sportlandmagazine.com atskleidė žaidėjas. Nepaisant pasirinkimo nevykti į Kazachstaną, šios šalies klubo pasiūlymo jis sulaukė ir po metų, o šį kartą gynėjas nusprendė nepraleisti progos parungtyniauti šioje šalyje. Sukirtęs rankomis su „HK Almaty“ klubu nieko nelaukęs mūsų šalies atstovas įrodė, kad šiame lygyje jis gali būti viena iš didžiausių lygos žvaigždžių. Pagal savo pozicijos žaidėjų įmuštus įvarčius jam lygoje nebuvo lygių (17), o pagal surinktus taškus (35) nuo rezultatyviausio gynėjo jis atsiliko vos vienu tiesioginiu prisidėjimu prie įvarčio. Sėkmingas sezonas Kazachstane leido gynėjui išbandyti save ir aukštesniame lygyje, o tam jam net nereikėjo palikti šios šalies. Į N. Ališauską dėmesį atkreipė Karagandos „Saryarka“, kuri varžosi Rusijos aukščiausioje lygoje (VHL) ir yra viena iš pajėgiausių jos komandų. Į aukštesnį lygį lietuvis ir vėl persikėlė sėkmingai – jau pirmajame sezone jis buvo pastebimas tiek puolime (4 įvarčiai, 13 rezultatyvūs perdavimai – 17 taškų), tiek saugant savo komandos vartus bei buvo vienas svarbiausių komandos gynybos grandies žaidėjų. Jo ekipai su viltimis iškovoti lygos auksą teko atsisveikinti pasiekus VHL pusfinalį, tačiau į šias kovas lietuvis sugrįžo ir po metų. Tai, kad per metus šioje lygoje N. Ališauskas padarė žingsnį į priekį buvo galima matyti tiek stebint jo antrojo sezono dvikovas, tiek pasižiūrėjus į statistiką: lietuvis pagerino absoliučiai visus statistinius rodiklius. 19 taškų (4 įvarčiai ir 15 rezultatyvių perdavimų) reguliariajame sezone surinkęs lietuvis tarp rezultatyviausių lygos gynėjų liko šeštas, o jo žaidimas buvo pastebėtas ir lygos apžvalgininkų, kurie jį buvo išrinkę ir geriausiu savaitės lygos gynėju. Atkrintamosiose varžybose pridėjęs dar tris balus (1 įvartis, 2 rezultatyvūs perdavimai), N. Ališauskas sezoną užbaigė Kazachstano lygoje, kur atstovaudamas „Temirtau“ klubui jis nuvedė šią ekipą iki pat šios šalies čempionato finalo, kuriame jie tik po dramatiškos 7 rungtynių kovos 3:4 nusileido „Nomad“ ekipai. Po puikaus sezono VHL lygoje, buvo neabejojama, jog N. Ališauską kitą sezoną turėtume išvysti kur kas aukštesnio lygio pirmenybėse. Savo galimybės Lietuvos rinktinės gynėjui ilgai laukti nereikėjo, o ji sužibo toje pačioje šalyje, kurioje jis ir pradėjo savo profesionalo karjerą: lietuvį į peržiūrą pasikvietė KHL lygoje rungtyniaujanti Rygos „Dinamo“ komanda. Sėkmingas žaidimas draugiškose rungtynėse ir pavyzdinis darbas treniruotėse lėmė tai, kad mūsų šalies atstovas pasirašė sutartį su stipriausia kaimyninės Latvijos komanda, o pats N. Ališauskas pripažino, jog šioje lygoje jis susidūrė su gerokai geresnėmis sąlygomis, tačiau ir su didesniu krūviu. „Čia sąlygos yra tiesiog geresnės: maistas, viešbučiai, inventorius – viskas. Taip pat, žinoma, didesnis ir krūvis“, – sportlandmagazine.com pripažino „Dinamo“ komandoje sezoną praleidęs lietuvis. Pasiekimai rinktinėje 2010 metais, nepaisant to, jog N. Ališauskui tuo metu buvo vos 18 metų, į Lietuvos rinktinę jis įsiveržė lyg viesulas. Jau debiutiniame mače planetos pirmenybėse jis atliko du rezultatyvius perdavimus, o jam būnant aikštėje lietuviai pelnė tris įvarčius, o patys ukrainiečiams neleido pasižymėti nė karto. Visgi, puikaus jo grandies žaidimo nepakako: Lietuvos rinktinė prieš Ukrainą pralaimėjo 5:12. Sužibėti jam pavyko ir kitame šių pirmenybių mače: gyvybiškai svarbiose rungtynėse prieš Serbiją, kurios lėmė, kuri komanda iškris iš I diviziono, N. Ališauskas pelnė savo debiutinį įvartį ir atliko dar vieną rezultatyvų perdavimą, taip savo pirmajame čempionate surinkdamas 4 taškus. Nors vėliau sekusiais metais N. Ališausko surinktų taškų rodiklis buvo nepastovus, kiekvienais metais buvo galima pastebėti vis augančią jo svarbą rinktinėje bei vis didesnį indėlį į komandos rezultatus. Nemenką vaidmenį gynėjas suvaidino ir Vilniuje įvykusiose 2014 metų pirmenybėse, kuriose jis iškovojo savo ir rinktinės pirmąją IB diviziono bronzos medalį. Nors prisidėti prie komandos įvarčių bei įrašyti savo pavardę į protokolą jam pavyko vos kartą, N. Ališauskas kartu su Mindaugu Kieru sudarė gynėjų duetą smogiamajame rinktinės penketuke, kuris ne kartą šiame čempionate nulemdavo mačų likimus. 2015 ir 2016 metais N. Ališausko indėlis į rinktinės bronzos medalius buvo dar didesnis. Prie savo įprasto darbo gynyboje, gynėjas pridėjo ir stebėtiną rezultatyvumą: du metus iš eilės 5 rezultatyvumo taškus surinkęs gynėjas dukart iš eilės tapo rezultatyviausiu žaidėju mūsų rinktinėje. VHL pirmenybėse žibėjusio gynėjo rinktinė laukė ir pernai, tačiau mūsų šalies atstovas į rinktinę atvykti taip ir nesuspėjo. Nuvykęs į „Temirtau“ klubą, jis padėjo šiai ekipai kovoti Kazachstano pirmenybių atkrintamosiose varžybose, o į savo gretas pasikvietusi lietuvį ši komanda ne tik nukeliavo iki finalo, tačiau ir sužaidė maksimalų mačų skaičių finalo serijoje. Visa tai lėmė, kad N. Ališauskas savo sezoną baigė balandžio 30 dieną – diena vėliau nei finišavo planetos pirmenybių kovos Belfaste. Šis sezonas ir artėjantis pasaulio čempionatas Debiutinis KHL sezonas N. Ališauskui nebuvo pats lengviausias. Jo atstovaujama „Dinamo“ komanda jau sezono pradžioje išgyveno katastrofišką seriją: dukart per pirmus keturis mačus pergalę iškovoję latviai, vėliau laimėti nesugebėjo net 14-oje dvikovų iš eilės, o per šį pusantro mėnesio trukusį laikotarpį „Dinamo“ iškovojo vos tašką. Po sezono bendraudamas su žurnalistais ledo ritulininkas pripažino, jog tikėjosi nelengvų metų, tačiau būtent ši serija ir buvo sunkiausia psichologiškai, per kurią kilo ne pačių maloniausių minčių. „Tai buvo įdomus, bet sunkus sezonas. Tikėjausi nelengvų metų – taip ir įvyko. Lygis buvo daug aukštesnis nei tas, kuriame žaidžiau prieš tai. Buvo sunku psichologiškai: kai prasidėjo nesėkmės, galvojau, kad nelaimėsime nė vienų sezono rungtynių, tad gal reikia išvis baigti žaisti ledo ritulį“, – atviravo žaidėjas. Per ilgą nesėkmių seriją „Dinamo“ nusprendė pakeisti savo trenerį, o komandos vairą perėmus Girtui Ankipanui, vieno iš dviejų šį sezoną KHL žaidusių lietuvių laikas ant ledo kiek sumažėjo. Visgi, klubui pavyko kiek pagerinti savo rezultatus ir visoje lygoje pagal surinktus taškus ši komanda po sezono dalijosi 25-26 poziciją iš 27 klubų. Pats N. Ališauskas per sezoną sužaidė 51 susitikimą iš 56, o per juos jam pavyko atlikti tris rezultatyvius perdavimus. Ant ledo per vieną mačą jis vidutiniškai praleisdavo po 14:09 minutės, o daugiausiai darbo jam būdavo skiriama gynyboje. Gindamas savo vartus lietuvis per sezoną atliko 66 jėgos veiksmus ir blokavo 41 metimą, o puolime į vartus jis smūgiavo vos 23 kartus. Sugrįžęs į Lietuvą prieš rinktinės kandidatų stovyklos pradžią žaidėjas tv3.lt pripažino, jog jo savo gretose atkrintamosioms varžyboms norėjo Kazachstano ir Čekijos klubai, tačiau „Dinamo“ nenorėjo paleisti žaidėjo, o ir pats lietuvis mintimis jau galvojo apie būsimas planetos pirmenybių kovas Kaune. Anksti ruoštis būsimam pasaulio čempionatui pradėjęs žaidėjas kalbėjo, jog jis jau pripratęs žaisti prie pilnų arenų, o mūsų rinktinei „svajonių komandos“ vardą teks pateisinti aikštėje. „Šiuo metu jaudulio nėra, galbūt jis bus prieš čempionatą. Tačiau aš esu pripratęs žaisti prie pilnų arenų. Svarbiausia gerai pasiruošti ir būti pasirengusiam. Mes norime aukso medalių, o spauda mus labai giria – vadina svajonių komanda. Šiuos žodžius reikės paversti tikrove. Tikiuosi, kad bus didelis susidomėjimas, o rinktinė žais gerai.“ Ar žinojote kad: