Jis pastebi, kad vis daugiau žmonių pamilsta šį simbolį ir stengiasi įvairiais būdais su juo tapatintis klijuodami ant automobilio, kompiuterio, telefono ar dar kitose vietose. Todėl B. Vanagas pateikia tris patarimus, kaip išvengti dažnai matomų klaidų. „Viena dažniausių klaidų yra tai, kad Vytis „joja“ ne visai taip, kaip turėtų. Reikia atkreipti dėmesį, jog kardas visąlaik turi būti horizontalus, lygiagretus su žeme, o ne kaip nors pasviręs. Pagal tai bus lengviau teisingai jį užklijuoti, – paaiškino lenktynininkas. – Kitas svarbus dalykas: atsiminkite, kad Vytis visą laiką joja tik į priekį ir niekada neturėtų žiūrėti atgal. Jei klijuojate jį ant automobilio šono, tai ir atvaizdas turi būti atitinkama kryptimi.“ Be to, lenktynininkas pastebi, kad dažnai Vyčiai klijuojami juodos spalvos: „Turbūt čia nėra kokių nors taisyklių, bet man asmeniškai atrodo, kad Vytis yra šviesos karys, todėl jis gali būti bet kokios spalvos, tik ne juodos. Juodus simbolius gali turėti piratai ar dar kažkas, bet ne mūsų tautos simbolis.“  Pats lenktynininkas jau penkerius metus tęsia tradiciją „Black Hawk“ bolidą papuošti milžinišku Vyčiu, sudėliotu iš mažyčių Dakaro aistruolių fotografijų. Šiemet tokį koliažą sudarė rekordinis fanų skaičius – net 7163 nuotraukos. Visos jos jau puikuojasi ant automobilio šono. „Tapo tradicija, kad į Pietų Ameriką atsivežtą Vyčio mozaiką aš visada suklijuoju pats savo rankomis, kartais šiek tiek padeda komanda. Man yra garbės reikalas susipažinti su kiekvienu iš daugiau kaip septynių tūkstančių bičiulių ir užtikrinti, jog visi jie ant automobilio atrodytų nepriekaištingai. Turiu būti dėkingas šiems žmonėms, kurie patikėjo savo atvaizdus mums Dakare ir su jais privalau elgtis pagarbiai, kad saugiai visi pasiektume finišą aukštose pozicijose“, – kalbėjo B. Vanagas. Dar nebaigęs klijuoti, bivuake su komanda įsikūręs vienas garsiausių Lietuvos lenktynininkų turėjo atsakinėti į smalsių užsieniečių klausimus apie tokį savo sumanymą. Be to, tiek pats B. Vanagas, tiek ir kiti komandos nariai tarp tūkstančių Dakaro aistruolių atrado gerai pažįstamų bičiulių veidų.