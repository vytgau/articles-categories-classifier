„Medalis netikėtas, bet labai trokštas. Kai pirmą kartą čia pamačiau prizininkų pakylą, sakiau sau, kad privalau čia būti“, – sakė O. Baleišytė, per apdovanojimų ceremoniją neslėpusi džiaugsmo ašarų. Olivija savo medalį skyrė savo pirmajam treneriui Broniui Kraujeliui. Dabar O. Baleišytę treniruoja Antanas Jakimavičius ir Solveiga Baleišytė. Tiesa, po finišo O. Baleišytė buvo ketvirta. Dviratininkė buvo nusiminusi, kad liko šalia prizininkų pakylos, bet netrukus teisėjai paskelbė, kad bronza atitenka lietuvei, nes britė Neah Evans pažeidė taisykles. Aukso medalį iškovojo rusė Marija Averina, o sidabras atiteko lenkei Justynai Kaczkowskai. Moterų komandų sprinto atrankoje Simona Krupeckaitė ir Miglė Marozaitė užėmė ketvirtą vietą (33,420 sek.). Lietuvės sekmadienį pirmame etape lenktyniaus su penktą vietą atrankoje užėmusiomis prancūzėmis Sandie Clair ir Mathilde Gros (33,554 sek.). Geriausiai atrankoje pasirodė vokietės Pauline Sophie Grabosch ir Kristina Vogel (32,623 sek.). Antrą vietą užėmė rusės Darija Šmeliova ir Anastasija Voinova (32,755 sek.), o trečią – olandės Kyra Lamberink ir Hetty van de Wouw (33,334 sek.). Iš 15-os komandų į pirmą etapą pateko 8. Keturių pirmo etapo važiavimų nugalėtojos tęs kovą dėl medalių: dvi stipriausios komandos lenktyniaus dėl aukso, o kiti du duetai kovos dėl bronzos.