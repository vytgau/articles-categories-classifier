Nors už lango gili žiema ir sinoptikai kalba apie šalčiausią metų laikmetį, Lietuvos futbolo sezonas jau startavo. Praėjusį sekmadienį Marijampolėje buvo sužaistas Supertaurės mačas, o šį šeštadienį prasidės A lygos pirmenybės. Beje, pirmajame naujojo Lietuvos čempionato mače susitiks tos pačios komandos, kurios žaidė Supertaurės rungtynėse. Ten pat Marijampolėje šalies čempionė „Sūduva“ vėl priims Lietuvos futbolo federacijos (LFF) taurės laimėtoją Kauno „Stumbrą“, kurį per supertaurės susitikimą įveikė 5:0. Šiemet A lyga nutarė sezoną pradėti savaite anksčiau negu pernai ir baigti jį lapkričio pradžioje, o ne vidury. Į tai, kad vasaris – tradiciškai šalčiausias mėnesis ir yra labai didelė tikimybė, kad pirmą turą gali tekti žaisti gerokai spaudžiant šaltukui bei kad Lietuvoje yra tik du A lygai tinkami futbolo maniežai, veikiausiai nepagalvojo. Startavo be naujo vadovo Lietuvos futbolo klubų asociacija „A lyga“ vis dar neturi naujo oficialaus nuolatinio vadovo. Laikinai jai vadovauja lygos valdybos pirmininkas „Sūduvos“ prezidentas Vidmantas Murauskas. Jis tapo lygos vadovu po to, kai pernai balandį iš organizacijos prezidento pareigų pasitraukė Deividas Šemberas, o iš direktoriaus posto – Karolis Kalvaitis (tiesa, kurį laiką laikinojo lygos direktoriaus pareigas užėmė Meda Piečytė, vėliau – Kęstutis Karpavičius). 2018-ųjų pradžioje ėmė sklisti kalbos, kad A lygos vadovu neilgai trukus taps Lietuvos regbio federacijai vadovaujantis Rytis Davidovičius. Tačiau oficialių žinių apie tai nėra. Anot paties R. Davidovičiaus, lygos organizaciniu darbu jis jau užsiima, o kada taps oficialiu jos vadovu, nėra taip svarbu. „Mes startuojam. Transliacijos sudėliotos, tinklapis atsinaujinęs, komanda surinkta ir dirba. Joje yra pasikeitimų. Taigi, ką galėjome, dabar jau esame padarę. Nežadame jokių fejerverkų starte, bet tvarkingai po truputį stengsimės imtis lygos reikalų. Ir po truputį ją auginti, kad būtų patenkinti klubai ir sirgaliai. Turime minimalistinį planą, nes mūsų biudžetas nėra didelis“, – kalbėjo R. Davidovičius. Oficialiai susieti savo darbą su asociacija R. Davidovičius žada tada, kai šiek tiek nuslūgs sezono starto darbymetis: „Esame sutarę iš pradžių užsiimti A lygos startu, o jau po to viską sutvarkyti oficialiai. Aš jau darbuojuosi su klubais, o kai sezonas prasidės, jau kovą susidėliosime ir susitvarkysime viską teisiškai.“ Dėl aukso – intriga Kaip ir pernai, A lygoje rungtyniaus aštuonios komandos. Iš elitinio šalies futbolo diviziono pasitraukė Utenos „Utenis“, jo vietą pirmenybėse užims pernai pirmosios lygos turnyrą laimėjusi „Palanga“. Dėl „Utenio“ pasitraukimo A lygoje išliko „Kauno Žalgiris“, pernai finišavęs paskutinėje, aštuntojoje vietoje. Tai jau nebe pirmas kartas, kai kauniečiai pasilieka A lygoje, nežiūrint į sportinius rodiklius. 2016-aisiais taip pat paskutinę vietą užėmė „Kauno Žalgiris“, o 2017-aisiais jis A lygoje žaidė dėl to, kad 2016-ųjų pirmosios lygos nugalėtojas Kazlų Rūdos „Šilas“ per tarpsezonį įklimpo į lažybų skandalą ir pasitraukė į antrąją lygą. „Aš manau, kad dėl pirmos vietos iš pradžių kovos trys komandos. Ne, aš ir „Trakų“ neatmetu. Bet jeigu jiems nepaeis, gali likti tik du pretendentai į auksą“, – kalbėjo buvęs Lietuvos rinktinės treneris Algimantas Liubinskas. Tačiau kas iš dviejų pernai iki paskutinių rungtynių dėl aukso besivažiusių klubų bus šių metų favoritai, treneris nurodyti negalėjo: „Nors marijampoliečiai yra dabartiniai Lietuvos čempionai, sakyti, kad favoritė yra „Sūduva“, neišdrįsčiau. Vis dėlto, ilgametė „Žalgirio“ vadybos patirtis kažin ar leis „Sūduvai“ įsigalėti. Taip, „Sūduva“ turi žaidėjų, pernai tapusių čempionais, bet kas yra stipresni – klausimas.“ Dauguma futbolo ekspertų veikiausia sutiktų su A. Liubinsko nuomone. Šiemet A lygoje laukiama atkaklios ir intriguojančios kovos dėl aukso. Marijampolės ir Trakų komandos šiemet yra kur kas mažiau pasikeitusios, negu „Žalgiris“. Vilniečius treniruos ir naujas strategas – Danijoje ilgą laiką dirbęs Aurelijus Skarbalius. „Manau, kad dvi komandos rungsis dėl ketvirtosios vietos, – toliau ekipų pajėgumus vertino A. Liubinskas. – Bet jei „Atlantui“ nepakaks biudžeto, tai ir nekovos. Tada ketvirta bus „Jonava“, o „Atlantas“ kovos dėl išgyvenimo.“ Silpniausiai treneris vertino A lygos debiutantę. „Nemanau, kad „Palanga“ gali kuo nors nustebinti", – salė A. Liubinskas. Užsieniečių vis daugėja Pernai panaikinus legionierių limitą Europos Sąjungos futbolininkams, A lygoje labai padaugėjo žaidėjų iš užsienio. Šiemet jų registruota dar daugiau. Nežiūrint į tai, kad LFF nutarė apmokestinti kiekvieno užsieniečio registraciją 500 eurų. „Greitai reikės paimti žemėlapį ir ieškoti, kur koks lietuvis žaidžia, – juokavo A. Liubinskas. – Ta užsieniečių daugėjimo tendencija mane neramina ir yra nepriimtina. Ir čempionatas tampa neįdomus. Tai matyt dėl to, kad esu senesnės kartos žmogus ir mane domina nacionaliniai interesai, rinktinė. Dabartinė karta mąsto naujai, jiems nėra tiek svarbu ar žaidžia lietuviai ar užsieniečiai.“ Iš A lygos pasitraukus „Uteniui“, mažiausiai lietuviška veikiausia bus Kauno „Stumbro“ komanda. Kur kas daugiau užsieniečių nei lietuvių bus ir Vilniaus „Žalgirio“ sudėtyje. Darbo dienos tebedominuoja Penai A lygai pasirašius sutartį su rėmėju – pasauline sporto rungtynių stebėjimo agentūra „Sportradar“ – ir jos pageidavimu didžiąją daugumą rungtynių perkėlus į darbo dienas, sulaukta ne tik ir šiaip jau nepilnų stadionų tribūnų tuštėjimo, bet ir aistruolių protestų. Vilniaus „Žalgirio“ aktyviausiųjų gerbėjų bendruomenė „Pietų IV“ visą sezoną demonstravo šūkį „Už futbolą savaitgaliais“, nepatenkinti buvo ir kitų klubų fanai. Ypač tie, kurie, su savo komandomis keliauja ir į išvykų rungtynes. Šiemet tvarkaraštis buvo truputį pakoreguotas, tad savaitgaliais komandos sužais daugiau mačų negu pernai. Tačiau darbo dienomis bus sužaista ne mažiau kaip 60 procentų visų rungtynių. Aktyviausių „Sūduvos“ gerbėjų „Sūduvos sakalų“ atstovas Laurynas Liukaitis sako, kad jų grupei tvarkaraštis yra geresnis negu pernykštis: „Keturiolika mačų savaitgaliais, aštuoni mačai darbo dienomis normaliu laiku – 20 val., šeši mačai darbo dienomis 18 val., kas mano manymu yra per anksti, iš jų dvi išvykos į Kauną, viena – į Klaipėdą. Palyginus su praįėjusiais metais, gana neblogas tvarkaraštis. Tai, kad bent pusė mačų savaitgaliais, o dauguma darbo dienų rungtynių – normaliu laiku, vertinu gerai. Aišku norėtųsi daugiau pastovumo, to, kad būtų dvi dienos su aiškiu laiku, mačai nesimėtytų nuo antradienio iki sekmadienio.“ Labiausiai iš visų A lygos ekipų savaitgaliais žaisti norėjęs „Žalgiris“ šiemet nedarbo dienomis ir žais kur kas daugiau namų rungtynių negu pernai. Tačiau situacija dėl rungtynių svečiuose „Žalgirio“ aistruolius (o būtent šio klubo fanų į išvykų mačus vyksta daugiausia) vargu ar džiugina. Pernai per keturis pirmuosius A lygos turus savaitgaliais keliauti į kitus miestus jiems teko tik du kartus. Šiemet savaitgaliais bus vos viena išvyka daugiau. Į daugumą kelionių vėl teks vykti darbo dienomis. Pirmas turas Šeštadienis 13 val. Marijampolė, „Arvi“ arenos maniežas. Marijampolės „Sūduva“ – Kauno „Stumbras“. 15 val. Vilnius, „Sportima“ maniežas. „Trakai“ – Klaipėdos „Atlantas“ Sekmadienis 13 val. Klaipėda, centrinio stadiono dirbtinės dangos aikštė. „Palanga“ – „Jonava“ 18 val. Vilnius, „Sportima“ maniežas. FK „Žalgiris“ – „Kauno Žalgiris“