Pirmoji planetos raketė nesunkiai palaužė pirmą kartą karjeroje iki „Grand Slam“ serijos turnyro finalo nužygiavusio savo bendraamžio iš Pietų Afrikos Kevino Andersono (32-a vieta ATP reitinge) pasipriešinimą 6:3, 6:3, 6:4. „US Open“ R. Nadalis laimėjo trečią kartą. Paskutinį sykį Niujorke jis buvo triumfavęs 2013 metais. Per karjerą Ispanijos tenisininkas yra laimėjęs jau 16 „Grand Slam“ turnyrų ir nusileidžia tik šveicarui Rogeriui Federeriui, kurio sąskaitoje yra 19 pergalių.  R. Nadaliui už pergalę atiteko 2000 Teniso profesionalų asociacijos (ATP) reitingo taškų ir 3,7 mln. JAV dolerių. K. Andersonas pelnė 1200 taškų ir 1,825 mln. dolerių. 