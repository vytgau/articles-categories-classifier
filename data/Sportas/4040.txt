„Pakartokite, koks jo vardas? Andrius? Vis dar maišau“, – padalijęs daugybę interviu po disko metimo finalo Londono stadione kalbėjo R. Hartingas. Tačiau 32-jų Londono olimpinis ir triskart pasaulio čempionas viena tikrai nemaišė – A. Gudžius tapo vienu pavojingiausių ir pajėgiausių varžovų disko metimo sektoriuje. „Kai pamačiau jį Osle (IAAF Deimantinės lygos varžybos – DELFI), pasakiau jam – tu puikiai meti ir šiais metais tapsi pasaulio čempionu. Tai buvo prieš tris mėnesius. Andrius numykė, kad pažiūrėsime, gal, o aš žinojau tai tvirtai. Aš dar kartą jam pasakiau, kad jis tikrai taps čempionu“, – DELFI kalbėjo R. Hartingas. Paklaustas, kas taip vokietį įtikino, šis pradėjo vardinti: „Andrius turi jėgos, greičio, agresyvų metimą, brandų amžių. Tikrai džiaugiuosi, kad jis laimėjo. Savo pasiekimu esu taip pat patenkintas“. 65,10 m numetęs ir galutinėje įskaitoje 6-ą vietą užėmęs R. Hartingas atkreipė dėmesį, kad šio finalo prizininkų trejetas veikiausiai buvo iš anksto aukštesnių jėgų nulemtas. Auksą laimėjęs A. Gudžius įrankį numetė 69,21 m, Danielis Stahlis – 69,19 m, o nustebinęs amerikietis Masonas Finley – 68,03 m. Artimiausias šio trejeto persekiotojas Fedrickas Dacresas numetė tik 65,83 m. „Matyt buvo žvaigždėse parašyta, kad tas trejetas dalinsis medalius. Du iš jų pasiekė asmeninius rekordus, o D. Stahlis savojo nepagerino, tačiau jo rezultatas – 69,19 m – tikrai prilygsta geriausiems asmeniniams rodikliams. Prieš juos tris nieko negalėjai padaryti“, – mintimis dalijosi R. Hartingas. Vokietis pabaigoje atidavė pagarbą ir mūsų šaliai: „Sveikinimai Lietuvai, jūs turite dar vieną puikų disko metiką“. Jau rugsėjo 1-ą dieną visi Londone besigrūmę pajėgiausi planetos disko metikai susitiks IAAF Deimantinės lygos varžybų finale Briuselyje. 