Lietuvis plaukimo rungtyje buvo septintas (2 min. 0,11 sek.; 310 taškų), fechtavimosi – ketvirtas (23 pergalės, 12 pralaimėjimų; 238) ir po 2 rungčių žengė antras. Lietuvį (548 taškai) lenkė tik korėjietis Woocheolas Kimas (561). Kombinuotoje bėgimo ir šaudymo rungtyje G. Gudlevičius šaudyklą po trečiojo ugnies ruožo paliko antras, tačiau bėgdamas trečiąjį 800 metrų ratą praleido į priekį egiptietį Ahmedą Elgendy ir ukrainietį Oleksandrą Šelestą. Po ketvirtojo šaudymo vilnietis prarado dar keletą pozicijų ir finalą užbaigė 8-ojoje vietoje. G. Gudlevičius finale surinko 1145 taškus. Pasaulio čempionu tvirtai tapo W. Kimas (1187), sidabras atiteko A. Elgendy (1168), o bronza – O. Šelestui (1162).