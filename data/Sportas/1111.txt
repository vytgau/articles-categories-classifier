„Su šitais vyrais kovoti čia žiauriai sunku. Visi jie yra laimėję medalius kokiose nors svarbiose varžybose, tik aš ne“, – teigė 27-erių metų lietuvis, labiausiai prestižinėje rungtyje likęs paskutinis, 30-as. Kaip ir 20 km individualiose lenktynėse, kur šešiskart prašovęs T. Kaukėnas finišavo vos 78-tas, šįvakar Lietuvos krašto apsaugos savanorių pajėgų vyresnįjį eilinį vėl labiausiai stabdė netaiklūs šūviai – iš 20-ties kulkų net penkios skriejo pro šalį. Sportininkas neslėpė – dėl to kaltas jo paties sprendimas: „Padariau vaikišką klaidą – nenuspėjau oro. Galvojau, kad bus šilčiau. Bet vakare ėmė šalti, o aš buvau apsirengęs mažiau nei visada, nes norėjau, kad papildomi rūbai nevaržytų judesių. Labai sušalo rankos. Ir šaudymas dėl to nukentėjo, nes nejaučiau nuleistuko. Paprastai būna ir šiltesnės pirštinės, ir, pavyzdžiui, per tuos didžiuosius šalčius, kai vyko ankstesnės lenktynės, vilkausi net tris sluoksnius termo drabužių. Šiandien apsivilkau tik vienus termo rūbus. Nes dieną buvo šilta. O dabar temperatūra jau nukrito iki minus trijų, tad sušalo rankos.“ Tiesa, lietuvis nebuvo netaikliausias lenktynių dalyvis – po penkis kartus prašovė dar keturi biatlonininkai. O po paskutinės šūvių serijos T. Kaukėną aplenkęs prancūzas Quentinas Fillomas Maillet nepataikė net į septynis taikinius. „Bandžiau pabaigoje su juo kovoti. Ir jis buvo jau pavargęs, ir aš. Bet šiandien jis buvo stipresnis“, – prancūzo pranašumą pripažino Lietuvos olimpietis, Pjongčange vieną po kito daręs istorinius įrašus šalies biatlono metraštyje. 17-ąją vietą sprinte ir 13-ąją persekiojimo lenktynėse užėmęs T. Kaukėnas teigė, kad šįvakar net po dviejų netaiklių šūvių pirmame ugnies ruože neprarado motyvacijos: „Du nepataikymai pirmoje serijoje nėra kažkas labai blogai. Po to vieną seriją šaudžiau be klaidų. Žinoma, galimybę kovoti dėl medalių tai atima, bet motyvacija nedingsta, nes dar lieka daug šūvių. Čia ne tos varžybos, kad prarasčiau motyvaciją. Jei išeinu į startą, tai tik su mintimi, kad reikia važiuoti iki galo.“ Iki paskutinės akimirkos kovoti teko ir biatlono trasose jau ne vienerius metus karaliaujančiam Martinui Fourcade'ui. Jis bendro starto lenktynių čempionu buvo pripažintas tik po fotofinišo – du kartus prašovusio prancūzo koja finišo liniją kirto akimirksniu anksčiau, nei sidabrą laimėjusio vokiečio Simono Schemppo. Šis šaudykloje suklydo tik kartą. Bronza atiteko norvegui Emiliui Hegle Svendsenui. Jis nepataikė į du taikinius ir lyderiams pralaimėjo 11,2 sek. T. Kaukėnas nuo M. Fourcade‘o, Pjongčange triumfavusio ir 12,5 km persekiojimo lenktynėse, atsiliko 3 min. 10,7 sek. „Jis gimęs ir užaugęs kalnuose. Prancūzo funkcinės sistemos labai geros. Jis įkeldavo į internetą savo pulso duomenis. Tai ramybės būsenoje jo pulsas būdavo 24 tvinksniai per minutę. Tai parodo, koks aukštas jo hemoglobino lygis ir kaip organizmas prisotintas deguonies – širdžiai beveik nereikia dirbti. Paprastą žmogų su tokiu pulsu tektų reanimuoti. Taip pat jo psichika gera ir tai leidžia pasiekti tokius rezultatus. Tai – neeilinis žmogus“, – M.Fourcade‘o fenomeną aiškino T. Kaukėnas. Visi keturi Pjongčango olimpinėse žaidynėse dalyvaujantys Lietuvos biatlonininkai antradienį vėl sugrįš į Alpensia biatlono centrą. Čia pirmą kartą istorijoje lietuviai startuos estafetės varžybose. Mišrių komandų lenktynėse Natalija Kočergina ir Diana Rasimovičiūtė įveiks po 6 km, Vytautas Strolia ir T.Kaukėnas – po 7,5 km. Paklaustas, ar dar liko jėgų estafetei, jau trijose lenktynėse Pjongčange kovojęs T. Kaukėnas neslėpė: „Kiekviena dieną tų jėgų vis mažiau ir mažiau. Nes visas atidaviau sprinte ir persekiojimo lenktynėse. Būtent persekiojime buvo aukščiausias mano formos taškas ir dabar viskas pradeda kristi. Po individualių 20 km varžybų ilsėjausi dvi dienas, bet niekaip negalėjau vėl atgauti iki tos pačios formos, kokia buvo per pirmas dvi lenktynes. Nežinau, ar per vieną dieną iki estafetės atsigausiu, bet stengsiuosi bent jau susikaupti kiek įmanoma, kad šaudymas pagerėtų. Nes pastarosiose dvejose lenktynėse šaudymas labai kišo koją. Mano tikslas – nesugadinti komandai estafetės.“ 