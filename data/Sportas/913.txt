Rusijos komanda Pietų Korėjoje varžėsi kaip „olimpiniai atletai iš Rusijos“ ir per olimpiados uždarymo ceremoniją negalėjo nešti savo šalies vėliavos. Du olimpiadoje dalyvavę Rusijos atletai, akmenslydininkas Aleksandras Krušelnickis ir bobslėjininkė Nadežda Sergejeva, neišlaikė dopingo testo ir preliminariai buvo suspenduoti. Vis dėlto nuotaika Maskvos Šeremetjevo oro uoste buvo džiugi, susirinkusieji pagerbė sportininkus, tarp jų – vyrų ledo ritulio komandą, kuri sekmadienį įveikusi Vokietijos rinktinę laimėjo šaliai pirmąjį per 26 metus čempionų titulą, ir 15-metę dailiojo čiuožimo sensaciją Aliną Zagitovą, taip pat parvežusią aukso medalį. Minia su gėlėmis ir balionais skandavo „Puikiai padirbėta!“ Rusijos olimpinio komiteto vadovas Aleksandras Žukovas padėkojo sportininkams už sprendimą varžytis nepaisant kliūčių. „Daugelis turėjo abejonių dėl to, ar vykti į šią olimpiadą, bet esu tikras, kad dabar, kai sekmadienį ledo ritulio aukso medalį iškovojo komanda iš Rusijos, niekas neabejoja, – sakė jis. – Mūsų atletai varžėsi su Rusija širdyse.“ Rusų ledo ritulininkas Sergejus Andronovas glausdamas dukrą pasakė išdidžią kalbą. „Ačiū mūsų vadovybei, kad padėjo ir leido mūsų komandai žaisti olimpiadoje. Dar kartą įrodėme, kad negalima palaužti mūsų šalies. Tai mus tik sustiprina“, – sakė šis Maskvos CSKA klubo žaidėjas. 