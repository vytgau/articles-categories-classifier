Naujojo Bundeslygos sezono pradžią daugkartiniai Vokietijos čempionai pradėjo skambia pergale 3:1 (2:0). Pirmajame kėlinyje du įvarčius pelnė du iš trijų komandos naujokų – 9-ą minutę pasižymėjo Niklas Sule, o 19-ą – Corentinas Tolisso. Baigiantis pirmajam kėliniui užėjusi liūtis išvaikė kone visus žiūrovus, dėl jos teko atidėti antrojo kėlinio pradžią. Po pertraukos „Baern“ dar labiau įtvirtino savo pranašumą. Teisėjas pirmą kartą paprašė vaizdo peržiūros, kai „Bayer“ vartininko baudos aikštelėje buvo pargriautas Robertas Lewandowskis. Paskirtą 11 m baudinį lenkas 52-ą min. realizavo ir aikštės šeimininkai pirmavo jau 3:0 Svečiai baltos vėliavos nekėlė – 65-ą min. Admiras Mehmedi įvarčiu švelnino rezultatą 3:1. Per likusį laiką rezultatas nepasikeitė, Carlo Ancelotti auklėtiniai įsirašė pirmą pergalę šį sezoną.  Bundeslygos atidarymą kiek aptemdė abiejų komandų sirgalių protestas prieš Vokietijos futbolo federaciją (DFB). Tribūnose aiškiai galima buvo įskaityti „Apsiš** DFB“. Nepasitenkinimą sirgaliai išreiškė dėl DFB lydinčios korupcijos.  Prancūzijos futbolo lygoje čempionų titulą ginantis „Monaco“ penktadienį po Falcao įvarčio 78-ą minutę 1:0 (0:0) įveikė „Metz“ ekipą, o Ispanijoje „Leganes“ 1:0 (1:0) nugalėjo „Alaves“. Dar vienose rungtynėse Ispanijoje „Valencia“ 1:0 (1:0) nugalėjo „Las Palmas“ vienuolikę. 