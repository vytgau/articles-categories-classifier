J. Gatlino triumfas pasaulio čempionato 100 m bėgimo finale nepatiko ne tik 35-erių amerikietį nušvilpusiam Londono (Didžioji Britanija) olimpiniam stadionui. Praeityje du sykius – iš viso šešeriems metams – dėl draudžiamų preparatų vartojimo diskvalifikuotas bėgikas pranoko tautietį Christianą Colemaną ir publikos numylėtinį Usainą Boltą – gyva sprinto legenda iš Jamaikos Londone paskutinį kartą dalyvauja varžybose. „Tai nėra idealus scenarijus“, – nedviprasmiškai tokią atomazgą įvertino S. Coe. IAAF vadovo žodžiai užgavo J. Gatliną. Jo vadybininkas Renaldo Nehemiah tokius S. Coe pareiškimus pavadino „nežmoniškais“. „Lordas Coe yra IAAF dalis. Dalis struktūros, kuri pati nustato taisykles, nustato bausmes už jų laužymą. Negalima atletui leisti sugrįžti ir toliau jį smerkti už tą patį. J. Gatlinas savo bausmę atliko ir dabar žaidžia pagal taisykles. Nesąžininga visą suvesti į tai, kad Justinas – tiesiog blogas vaikinas. Tai – nežmoniška“, – piktinosi R. Nehemiah. O ginčą tarp J. Gatlino gynėjų ir jo smerkėjų apibendrino garsus Didžiosios Britanijos lengvosios atletikos treneris Toni Minichello, netiesiogiai kreipęsis į Londono publiką. „Jeigu norite ką nors nušvilpti, švilpkite federacijoms, švilpkite Pasaulinei antidopingo agentūrai (WADA). Tai jos sukūrė taisykles, leidžiančias dopingą vartojusiems sportininkams toliau varžytis“, – pareiškė specialistas. Primename, kad J. Gatlinas pirmą kartą dopingo kontrolieriams įkliuvo 2001 metais – dar studijuodamas koledže. Radus jo organizme amfetamino, bėgikas diskvalifikuotas dvejiems metams. 2006-aisiais – jau tapęs ryškia lengvosios atletikos žvaigžde – amerikietis pateko į dar didesnį skandalą. Jo mėginyje aptikta anabolinių steroidų. Dėl antro antidopingo taisyklių pažeidimo sprinteriui grėsė pašalinimas iki gyvos galvos, bet sutikęs bendradarbiauti su tyrėjais, J. Gatlinas atsipirko aštuonerių metų bausme, kurią vėliau, pateikus apeliaciją, sumažino perpus.