Uostamiesčio ekipos gynyba Lietuvos čempionams buvo sunkiai įveikiame ir praeitą sezoną. Per trejas rungtynes Marijampolėje sūduviečiai į „Atlanto“ vartus įmušė tik dukart – pirmieji du mačai baigėsi lygiosiomis 0:0 ir 1:1, o trečiąjį šeimininkai laimėjo 1:0. 2018-ųjų sezono pradžioje „Sūduva“ per 5 turus surinko 13 taškų ir tvirtai pirmauja A lygoje. „Atlantas“ per 5 dvikovas pelnė 8 taškus ir užima antrąją vietą. Sezoną klaipėdiečiai pradėjo kiek netikėta pergale Vilniuje prieš „Trakus“ 1:0, vėliau sekėsi lygiosios išvykoje su „Jonava“ 1:1, taip pat netikėtas pralaimėjimas namie „Kauno Žalgiriui“ 0:1, pergalė Kaune prieš „Stumbrą“ 2:0 ir lygiosios 1:1 namie su „Palanga“. Tad „Atlantas“ per 5 rungtynes, kaip ir „Sūduva“, praleido tik 3 įvarčius. Tiesa, gerokai skiriasi komandų įmuštų įvarčių skaičius: marijampoliečiai pasižymėjo 12 kartų, klaipėdiečiai – tik 5. „Jie mėgsta žaisti antruoju numeriu, drausmingai ginasi nuo aikštės vidurio. „Atlantas“ naudoja sistemą 4-4-2, tačiau ginasi labai susispaudę, gerai juda, tad sunku surasti tarpų tarp jų grandžių, – sakė varžovų žaidimą analizavęs „Sūduvos“ vyriausiojo trenerio Vladimiro Čeburino asistentas Eivinas Černiauskas. – „Atlantas“ turi 3-4 greitus žaidėjus, kur visada pasirengę bėgti į ataką, todėl klaipėdiečiai stengiasi labai greitai pereiti iš gynybos į puolimą.“ Treneris uostamiesčio žaidime pastebėjo keletą tų pačių savybių, lyginant su pernykšte komanda, tačiau yra ir skirtumų. „Dabar jie puldami stengiasi kuo greičiau kamuolį pristatyti prie varžovų vartų jį įžaisdami, o anksčiau, kaip sakoma, mušė ir bėgo. Komanda turi tris neblogus vidurio saugus, kurie mėgsta kontroliuoti kamuolį ir vertikaliais perdavimais ieško puolėjų, – apie varžovus kalbėjo E. Černiauskas. – Kas nepasikeitė, tai „Atlanto“ kovingumas. Tai yra viena kovingiausių komandų lygoje.“