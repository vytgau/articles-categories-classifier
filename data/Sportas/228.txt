Nuo penktadienio iki sekmadienio trukusiame elektroninio sporto turnyrų maratone „Žalgiriui“ atstovavo „League of Legends“, „Counter-Strike: Global Offensive“ ir „Hearthstone“ žaidėjai. Principinė dvikova jau ir vaizdo žaidimuose Kauno „Žalgirio“ esporto komandoms įkvėpimo suteikė ir penktadienį „Žalgirio“ arenoje krepšinio aikštelėje žalgiriečių pasiekta pergalė prieš Vilniaus „Lietuvos rytą“. Principinės akistatos ilgai laukti neteko ir esporto pasaulyje, nes jau pirmajame „League of Legends“ turnyro (EUNE) mače „Žalgirio“ komanda susitiko su ekipa, specialiai šiam turnyrui pasivadinusia „Lietuvos Rytas“. Laimėję dvikovą kauniečiai penktadienio naktį grupių etape žygiavo be pralaimėjimų ir pasiekė finalinio ketverto stadiją. Šeštadienį vykusiame finale „Žalgiris“ dar kartą susitiko su neoficialia „Lietuvos Ryto“ komanda, o po neilgai trukusios kovos rezultatu 2:0 kauniečiai tapo turnyro nugalėtojais. „Hearthstone“ – įtampa iki paskutinio žaidimo Antrąją „Infoshow Lan Party“ renginio dieną kovas pradėjusiems „Hearthstone“ žaidėjams Tomui „Tomui“ Dailidoniui ir Džiugui „S8riui“ Martinkėnui sekėsi skirtingai. Džiugui nepavyko prasibrauti pro grupių etapą, o Tomas galiausiai lipo ant pagrindinės scenos, kur buvo tituluotas turnyro nugalėtoju. „Dalyvauti turnyre vilkint „Žalgirio“ marškinėlius buvo didžiulė garbė. Labai džiaugiuosi, kad pirmas blynas neprisvilo ir pavyko iškovoti pergalę. Net finale pralaiminėdamas 0:2 jaučiausi užtikrintai. Šį varžovą jau buvau sutikęs anksčiau, grupių etape, žinojau, jo silpnąsias vietas ir tikėjau, kad galiu nugalėti“, – po pergalės rezultatu 3:2 sakė Tomas „Tomas“ Dailidonis. Žalgiriečių „Counter Strike: Global Offensive“ komandai sekėsi kiek prasčiau. Turnyrą pradėję itin sunkia pergale po 4 pratęsimų prieš ekipą „NotLikeThis“, vėliau žalgiriečiai pabaigė savo pasirodymą ketvirtfinalio etape.