Geriausiais čempionato plaukikais, skaičiuojant FINA taškus trijose dalyvautose rungtyse, tapo Danas Rapšys, Andrius Šidlauskas, Gytis Stankevičius, Rūta Meilutytė, Baltarusijos atstovė Nastasija Karakuskaja ir Meda Kulbačiauskaitė. Trečiosios čempionato dienos pagrindine naujiena tapo R.Meilutytės atsisakymas plaukti 200 m krūtine rungties finale. Išvakarėse dėl peršalimo pasitraukusi iš perpus trumpesnės rungties finalo, olimpinė čempionė startavo atrankos plaukime ir jame buvo greičiausia – 2 min. 32,56 sek., bet dėl prastos savijautos nusprendė vietą finale užleisti kitai sportininkei. Rungtį, o tuo pačiu savo ir antrąjį aukso medalį individualiose rungtyje iškovojo Viktė Labanauskaitė. Jos laikas – 2 min. 37,68 sek. Asmeninį rekordą pagerinusi Agnė Šeleikaitė tenkinosi sidabru. Po du čempionato aukso medalius jau laimėję Danas Rapšys ir Deividas Grigalionis tikėjosi santykius išsiaiškinti 100 m laisvu stiliumi rungtyje. Dar vieną, jau trečiąjį, titulą užsitikrino D.Rapšys, pagerinęs ir asmeninį rekordą – 49,55 sek. Į šią kovą įsiterpė trečią laiką atrankoje pasiekęs Povilas Strazdas. Būtent jis iškovojo čempionato sidabrą. Ne mažiau atkakli kova vyko plaukiant 50 m peteliške, kur į auksą taikėsi tiek Tadas Duškinas, tiek Deividas Margevičius. Atrankoje pakartojęs sau priklausiusio Lietuvos rekordo (23,72 sek.) rezultatą, JAV studijuojantis T.Duškinas finale identiško greičio nepasiekė, tačiau į priekį nepraleido nei vieno varžovo – 24,03 sek. Antrą dieną iš eilės čempionu tapo Andrius Šidlauskas. Išvakarėse laimėjęs 50 m krūtine rungtį, jis be didesnio vargo užkariavo ir dvigubai ilgesnį nuotolį – 1 min. 00,61 sek. Tiesiai iš JAV į Lietuvos čempionatą atvykusi ten studijuojanti Ugnė Mažutaitytė triumfavo dvejose rungtyje. Iš pradžių laimėjusi 50 m nugara finalo plaukimą 29,84 sek., ji greičiausiai įveikė ir 200 m laisvu stiliumi, pasiekdama geriausią asmeninį rezultatą – 2 min. 08,42 sek. Atrankoje didesnio pasipriešinimo nesulaukęs Gytis Stankevičius liko antras 200 m nugara plaukime. Finale jį aplenkė Rokas Juozelskis (2 min. 01,81 sek.), pagerindamas asmeninį savo rezultatą bei tapdamas Lietuvos čempionu. Nusileidusi Dominykai Rapšytei pirmosios varžybų dienos 200 m peteliške finale, Beatričė Kanapienytė pasiekė revanšą perpus trumpesnėje distancijoje ir tapo rungties nugalėtoja – 1 min. 03,30 sek. Vienintelį paskutinę pirmenybių dieną vykusį kompleksinį plaukimą laimėjo alytiškė Ieva Jacevičiūtė. 200 m ji nuplaukė per 2 min. 24,71 sek. ir antrą sykį šiame čempionate užlipo ant aukščiausio pakylos laiptelio. Tarp ištvermingiausių čempionato plaukikų geriausiai sekėsi kauniečiui Grantui Dapkui. 1500 m atstumą jis įveikė per 16 min. 34,61 sek. Paskutinius medalių komplektus išsidalino vyrų ir moterų estafečių ketveriukės, plaukusios po 200 m laisvu stiliumi. Kauno sporto mokyklos „Startas“ vyrų komanda po įnirtingos kovos mažiau nei sekunde aplenkė Klaipėdos Gintaro sporto centro auklėtinius – 8 min. 04,24 sek. Moterų plaukime taip pat netrūko intrigos, jį laimėjo Vilniaus miesto sporto centro komanda – 9 min. 00,87 sek. Pergalę prieš „Startą“ nulėmė vos 0,53 sek. Asmeninėje medalių įskaitoje nugalėjo po tris aukso medalius į savo kolekcijas įsidėję Diana Jaruševičiūtė ir D.Rapšys. Komandų įskaitoje niekas neprilygo Kauno plaukimo mokyklai, surinkusiai 43 apdovanojimus, iš kurių – 18 pirmosios vietos. 