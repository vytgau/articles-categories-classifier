Nors dabar visas jos dėmesys skirtas intensyvioms visų penkių sporto šakų treniruotėms, I. Serapinaitė randa laiko pabėgioti savo malonumui ir tiki, kad bėgimas neturi būti prievolė. Ne stipriausia rungtis Prieš varžybas I. Serapinaitė daug dėmesio turi skirti visoms penkioms rungtims, tad treniruočių grafikas yra intensyvus. „Ryto treniruotėje pirmiausia tobulinu jojimo įgūdžius, toliau – bėgimas ir šaudymas, o po jo – plaukimo treniruotė. Vakaro treniruotei lieka fechtavimosi rungtis. Po tokios dienos kita būna kiek laisvesnė, o tuomet vėl kartojame dieną su visų sporto šakų treniruotėmis“, – pasakoja I. Serapinaitė. Pasak jos, bėgimas nėra stipriausia jos rungtis, tačiau penkiakovininkė bėgioja kasdien. „Turiu nuostabią bėgimo trenerę! Ji man sudaro bėgimo planus: 3 kartus per savaitę bėgu tam tikras atkarpas, o likusiomis dienomis bėgu krosą. Bėgti ilgesnes distancijas man smagiau, kadangi bėgu parke, galiu įsiklausyti į skambančią gamtą, kvėpuoti grynu oru ir tiesiog džiaugtis, kad turiu galimybę bėgioti, esu sveika ir aktyvi.“ Bėgimas – vaistas nuo streso Laiką, kol bėga, jauna penkiakovininkė taip pat stengiasi išnaudoti prasmingai. „Bėgdama turiu laiko apgalvoti, kaip praėjo diena, susidėlioti planus ir rytdienos darbus arba tiesiog pabūti su savimi ir mėgautis muzika. Kūnui bėgimas naudingas visomis prasmėmis. Jis ne tik sustiprina raumenis, gerina kraujotaką ir virškinimą, bet ir padeda atsikratyti viso susikaupusio streso ir įtampos!“ Dažniausiai I. Serapinaitę bėgančią sutiksite Vingio parke. Tai patogiausia ir varžyboms besiruošiančių lengvaatlečių mėgstama vieta bėgimo treniruotėms. Lengvosios atletikos maniežas įsikūręs netoliese, o Vingio parko takeliais galima bėgti ir krosus, ir trumpesnes distancijas. O jei kurį rytą čia sutiksite dvi Ievas, nepulkite skambinti akių gydytojui, nes kartas nuo karto Ievai kompaniją palaiko jos dvynė sesuo Emilija, taip pat praktikuojanti šiuolaikinę penkiakovę. Kadangi bėgti tenka nemažai, bėgimo bateliai Ievai – itin svarbūs. „Jei apsiaunu netinkamą avalynę, bėgant pradeda skaudėti pėdas ir antkaulius, todėl avalynę renkuosi labai kruopščiai. Labai svarbu, kad bėgimo bateliai būtų ne tik patogūs, bet ir tinkami pasirinktam bėgimui – su vienais geresnių rezultatų pasiekiu bėgdama atkarpas, o su kitais – krosą“, – pasakoja penkiakovininkė. Klausykite savo kūno I. Serapinaitė tiki, kad pasirinkta sporto šaka atspindi ir jos asmenybę. „Esu ryžtinga kovotoja, o penkiakovė parodo, kokia įvairiapusiška galiu būti, kad sugebu kovoti ne tik plaukimo, jojimo, fechtavimosi ir šaudymo, bet ir bėgimo rungtyse.“ Pasak I. Serapinaitės, savąjį sportą atrasti turi kiekvienas, o norintiems pradėti bėgioti pirmiausia pataria... pamėginti. „To jausmo, kurį suteikia bėgimas, žodžiais nepapasakosi ir neįtikinsi – todėl visiems siūlau imti ir išbėgti. Pamatysite, kaip tai veikia!“, – šypsosi I. Serapinaitė. – Ir niekada nežiūrėkite kitų, nesekite jų bėgiojimo dažnio ar greičio. Juk bėgate sau, gerinate savo sveikatą ir savijautą, todėl nesilygiuokite į kitus, o įsiklausykite, ką sako kūnas. Nepamirškite ir tinkamai maitintis – jausitės dar geriau!“