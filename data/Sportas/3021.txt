„Sekmadienio lenktynės Japonijoje man bus paskutinės „Renault“ komandoje. Dėl baudos aš startuosiu iš rikiuotės galo, bet padarysiu viską, ką galėsiu. Ačiū visiems už palaikymą, kurį jaučiau pastaruosius dvejus metus – tai man reiškia daug“, – rašė J.Palmeris. 26 metų J. Palmeris gynė „Renault“ garbę nuo praėjusio sezono pradžios. Per 37 lenktynes jam yra pavykę iškovoti 9 taškus. Brito vietą „Renault“ gretose užims Carlosas Sainzas, kuris su šia ekipa buvo susitaręs dėl kontrakto ateinančiam sezonui. "Toro Rosso" nutarė leisti ispanui persikelti į naują komandą jau šiame sezone, iki kurio pabaigos po šio savaitgalio liks keturi etapai. „Toro Rosso“ komandai C. Sainzo išvykimas leis suteikti dar vieną šansą Danilijai Kviatui. Ruso vietą ekipoje prieš Malaizijos GP atėmė prancūzas Pierre'as Gasly. Nuo JAV GP etapo šie du lenktyninkai gins Italijos komandos garbę kartu. „Toro Rosso“ patvirtino, jog P. Gasly nevyks į „Super Formula“ lenktynes ir galės netrukdomas tęsti karjerą „Formulės-1“ čempionate.