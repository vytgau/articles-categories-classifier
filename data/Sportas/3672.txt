Smiltynės Jachtklubo regatos organizatoriai greta įprastinės regatos sportinės dalies nutarė prijungti ir socialinę akciją, nes dažnas Klaipėdos regiono vaikas ne tik nesupranta, ką reiškia regata, tačiau nėra ir iš arčiau susidūrę su buriniais laivais. Šeštadienio šventės metu keli šimtai vaikų gaus progą iš arti pamatyti buriuotojų tradicijas ruošiantis lenktynėms, pasimokyti rišti mazgus bei galų gale patys su įgulomis išplaukti į Kuršių marias. Interviu su Smiltynės Jachtklubo regatos vaikų globos namams paremti iniciatoriais – Smiltynės Jachtklubo direktoriumi Karoliu Dobrovolsku ir „Inreal valdymas“ projektų vadove Migle Savickaite. – Kodėl nusprendėte surengti regatą tokia, vaikams skirta, intencija? – [Miglė] Regatų kasmet vyksta daug, tačiau visos jos orientuotos į sportą. Norėjome, kad Smiltynės Jachtklubo regata turėtų dar vieną tikslą, ne tik „finišuoti pirmam“ ir nugalėti. Ilgai svarstėme, kas tai galėtų būti, Ir vieną dieną visos puzzle detalės rado savo vietą regatos vaikams idėjoje: atsinaujinęs Smiltynės Jachtklubas, vasaros palydos, artėjantys mokslo metai bei graži prezidentės Dalios Grybauskaitės iniciatyva. Buriavimas ugdo savarankiškumą, komandinę dvasią, tikslo siekį. Norisi, kad šie vaikai gautų galimybę susipažinti su šia sporto šaka ir praleisti įsimintiną dieną Smiltynės Jachtklube. – Kiek įstaigų ir vaikų, planuojama, dalyvaus renginyje? – [Miglė] Renginys viešas todėl tikslaus vaikų skaičiaus nežinome, bet planuojama, kad atvyks 300 vaikų iš Klaipėdos rajono bei Neringos miesto vaikų globos namų, dienos centrų, socialiai remtinų šeimų. – Koks renginio vaidmuo jiems teks? – [Karolis] Vaikai bus užimti edukacinėmis pamokomis. Ant kranto pasimokę rišti mazgus, išklausę teoriją apie saugų buriavimą bei elgesį laive, jaunieji buriuotojai galės save išbandyti ir praktikoje – mūsų partneriai mielai pasisiūlė vaikus paplukdyti savo jachtomis.  – Ar daug laivų ketina dalyvauti regatoje? – [Karolis] Regatoje plauks apie 15 įgulų. – Ar šis renginys gali tapti Smiltynės Jachtklubo tradicija? – [Miglė] Smiltynės Jachtklubo regata tikrai taps tradicija. Pats idėjos formatas keisis, bet renginys visada bus įdomus ir turintis kilnų tikslą. Tikime, kad visada atrasime bendraminčių, kurie prisidės prie tokių renginių įvairia parama ir savanoriavimu. Turėdami tokį didžiulį būrį rėmėjų net neabejojame, kad tai taps tradiciniu renginiu. Džiaugiamės, kad Klaipėdos miesto savivaldybė tapo šio renginio globėja, bei norime padėkoti savo generaliniam rėmėjui „Northway“ ir regatos apdovanojimais pasirūpinusiems „Makita“ bei „Gitana“ atstovams. – Kaip Smiltynės Jachtklubui sekasi šiais metais? – [Karolis] Smiltynės Jachtklubui sekasi puikiai. Per dvejus metus ne tik susigrąžinome šios vietos mylėtojus. Mūsų draugų būrys ženkliai išaugo. Postūmį tam davė ir pilna uosto rekonstrukcija, ir naujas apartamentų viešbučio korpusas, įrengtos konferencijų salės, bendradarbiavimas su festivalių organizatoriais ir t.t. Sakoma, kad viščiukus reikia skaičiuoti rudenį, bet džiaugtis, kad ši nuostabi vieta sugrįžo į gyvenimą, galime jau šiandien. Smiltynės Jachtklubo regata, skirta vaikų globos namams paremti vyks 2017 m. rugpjūčio 26 dieną Smiltynės Jachtklube (Smiltynės g. 25, Klaipėda). Daugiau informacijos apie renginį – www.smiltynesjachtklubas.lt.