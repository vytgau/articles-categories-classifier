Ilgesnė nei para kelionė A. Juknevičiaus komanda iš Vilniaus į Frankfurtą pajudėjo ankstų antradienio rytą. Iš Vokietijos komandos laukė 12 valandų skrydis į Panamą. Po kelių skrydžio į Limą laukimo valandų ir dar vienos kelionės, „Craft Bearings“ ekipa trečiadienį apie 1 valandą nakties vietos laiku (apie 8 val. ryto Lietuvos laiku) pasiekė Peru sostinę. Daug laiko poilsiui ekipa neturės – ankstų trečiadienio rytą vietos laiku komanda vyks į uostą, kur atsiims savo techniką. Iškart iš uosto A. Juknevičius pasuks į bolido bandymus. Šiemet Dakaro ralyje be A. Juknevičiaus startuos Vaidotas Žala, Benediktas Vanagas bei motociklininkas Balys Bardauskas. „Iš tiesų tai noriu palinkėti sėkmės visiems lietuviams. Linkiu, kad tiek mes, tiek Benas, tiek Vaidotas, tiek Balys sėkmingai pasiektų finišą“, – išvykdamas kalbėjo A. Juknevičius.  Peru – Bolivija – Argentina Pernai Dakaras vyko Paragvajuje, Bolivijoje ir Argentinoje. Šiemet Paragvajų keičia Peru. Būtent čia startuos maratonas. Šį kartą Dakaras startuos kiek vėliau, nei įprastai – ekipažai į pirmą greičio ruožą Peru sostinėje Limoje pajudės sausio 6-ąją. Šių metų Dakaro ypatumas – į trasos žemėlapį sugrįžtančios kopos. Daugeliui paminėjus žodį „Dakaras“, pirmiausia prieš akis išnyra smėlynai ir juos skrodžiantys pilotai. Praėjusiame Dakare vietoje smėlynų buvo kur kas daugiau dumblynų, tad organizatoriai nusprendė pasitaisyti. Organizatoriai žada, kad dabar bus bent 7, o tais reiškia lygiai pusė, etapų smėlynuose. Pirmieji penki etapai vyks Peru teritorijoje ties Ramiojo vandenyno pakrante. Toliau maršrutas kyla į kalnus, persikelia į Boliviją, kurios sostinėje La Pase bus poilsio diena – ten pat pilotai ilsėjosi ir pernai. Iš indėnų valstybės sostinės trasos drieksis jau žinomomis teritorijomis – Ujūnis, Tupisa – Argentinos link. Dakaras finišuos sausio 20-ąją Argentinos mieste Kordoboje. Skaičiuojama, kad lenktynininkams teks įveikti apie 9 tūkst. km, iš kurių daugiau 5 tūkst. sudarys greičio ruožai.