Jungtiniuose Arabų Emiratuose šiemet įvykusio turnyro finale Zinedine‘o Zidane‘o auklėtiniai 1:0 pranoko Porto Alegrės „Gremio“ ekipą iš Brazilijos. „Karališkajam“ klubui pergalę švęsti leido vienintelis Cristiano Ronaldo įvartis. Prieš savaitę geriausiu pasaulio futbolininku penktą kartą karjeroje pripažintas portugalas nuginklavo varžovų vartininką baudos smūgiu 53-ąją susitikimo minutę. Vangiai žaidę brazilai iššūkio varžovams mesti nesugebėjo. Madrido ekipa viso susitikimo metu dominavo net ir nesukurdama pernelyg daug pavojingų išpuolių. UEFA Čempionų lygos ir Ispanijos pirmenybių laimėtojai pasirodymą šiame turnyre pradėjo nuo pusfinalio etapo, kuriame 2:1 buvo nugalėti šeimininkai Abu Dabio „Al-Jazira“. Trečiąją turnyro vietą iškovojo „Pachuca“ klubas iš Meksikos, bronziniame finale 4:1 sutriuškinęs „Al-Jazira“. 2016-aisiais pasaulio futbolo klubų čempionatas vyko Japonijoje. Tuomet „Real“ finale per pratęsimą 4:2 nugalėjo šeimininkų „Kashima Antlers“ komandą.