Kelias dienas trukusi kelionė į Pietų Ameriką daliai Benedikto Vanago bendražygių jau sėkmingai baigta – prasidėjo paskutiniai priešstartiniai darbai. Antradienį paryčiais Brazilijos laiku išskridę iš San Paulo, po penkių valandų komandos nariai jau spaudė ranką Limoje sutiktam naujam kolegai – Marcelo Rolando Roberto. Lietuviškų šaknų turintis argentinietis prisijungė prie ekipos, kad užtikrintų sklandžią jos logistiką per artimiausias kelias savaites. Gerokai priešpiet ekipos technikai jau stovėjo ilgoje eilėje prie vartų į istorinį Kaljao uostą, įkurtą prieš beveik 500 metų ir kadaise buvusį pagrindinį visoje Ramiojo vandenyno pakrantėje. Čia ties Dakaro organizatorių paviljonu rikiavosi šimtai būsimų dalyvių, norėjusių atsiimti savo techniką, atplukdytą iš Prancūzijos Le Havre uosto. Po kelias valandas trukusių procedūrų Žaibu pakrikštytas techninės pagalbos automobilis, sportinis „Toyota Hilux Gazoo Racing“ ir du komandos personalui skirti „Toyota Land Cruiser“ visureigiai pajudėjo pro uosto vartus pirmojo bivuako link.  „Sugaišti kelias valandas atsiimant techniką – čia visiškai įprastas dalykas. Procedūros tam ir skirtos, kad jų būtų paisoma. Visi automobiliai užsivedė be jokių „kaprizų“, priešstartinė stovykla pasiekta sėkmingai – viskas einasi sklandžiai. Gerai nusiteikę imamės darbo“, – pirmojo pusdienio rezultatą trumpai reziumavo technikų komandos narys Darius Biesevičius. „Kažkada man teko atsiimti į šitą uostą atplukdytą automobilį. Tai užtruko ištisas septynias dienas! Tad šiandien keletas valandų, praleistų eilėje, tolygu privilegijai. Vis dėlto, Dakaras – solidi organizacija, kuri be reikalo negaišina“, – šypsodamasis seną nuotykį prisiminė Marcelo. Jau pirmieji Vyčiais papuošto karavano stabtelėjimai prie sankryžų, degalinėje ir transporto spūstyse priminė kasmetines Dakaro aistruolių simpatijas „Black Hawk“ bolidui. Perujiečiai vienas po kito stojo fotografuotis greta automobilių, o drąsesni primygtinai reikalavo drauge įsiamžinti ir komandos narius. „Gražiai atrodote. Lietuva! O tas raitelis su kalaviju – tai jūsų ženklas? Atvykote čia iš Europos? Sėkmės Dakare“, – klausimus apie Vytį, komplimentus ir linkėjimus ispanų bei anglų kalbomis siuntė vietos gyventojai. Keletas entuziastų pasakojo pamatę lietuvių automobilius važiuojančius gatvėje ir labai norėję apžiūrėti juos iš arčiau, todėl surado aukšta mūrine tvora apjuostą bivuako vietą bei įsiprašė vidun. Tiesa, pozuoti kartu su aistruoliais priešais fotoaparatų ir telefonų objektyvus komandos nariams laiko beveik nėra. Šios dienos skirtos intensyviam darbui prieš laukiančią administracinę komisiją, techninį patikrinimą bei trumpus automobilio testus, vos tik į Limą atskris B. Vanagas su šturmanu Sebastianu Rozwadowskiu. „Automobilis pilnai paruoštas, tačiau, kaip ir visi, dar turime smulkių darbų. Norime viską atlikti preciziškai, kad ekipažas starte galėtų jaustis maksimaliai užtikrintas. Taigi artimiausios dienos bus kupinos veiksmo, bet visa tai – pagal mūsų išankstinį planą, be jokių netikėtumų“, – pasakojo komandos techninės bazės vadovas Artūras Šerkšnas. Artėjančiam iššūkiui rengiasi bei savo „amuniciją“ dulkėtoms Dakaro trasoms ruošia ir media komanda. „General Financing team Pitlane“ sudėtyje šiemet vėl dirbs vienintelis tarp lietuvių oficialias filmavimo teises turintis TV operatorius Arūnas Kisielius. Be to, jau dabar socialiniuose tinkluose publikuojamos nuotraukų galerijos, kurias parengė trečius metus B. Vanagą dakare lydintis žinomas autosporto fotografas Edgaras Buiko.