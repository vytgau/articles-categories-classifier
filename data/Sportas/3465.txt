Rugsėjo 10 dieną vyksiančiame didžiausiame Lietuvoje bėgimo renginyje tūkstančiai dalyvių varžysis šešiose distancijose: maratono (42 km 195 m), „RIMI Pusmaratonio“ (21 km 098 m), EUROCASH1 10 km bėgime, „RIMI Šeimos“ 4,2 km bėgime, „Corny moksleivių ir studentų bėgime“ bei „#BEACTIVE vaikų bėgime“. E. Balčiūnaitė paprastai varžosi 800 metrų distancijoje, tačiau „Danske Bank Vilniaus maratone“ šiais metais nusprendė išbandyti pusmaratonį. „Pagalvojau, kodėl gi nepabandžius? Tai bus iššūkis pačiai sau. Dabar gyvenu atostogų ritmu, tai lengvai, savo malonumui prasibėgsiu“, – sakė bėgikė. Ji bėgs sergančiais vaikais besirūpinančios Rimanto Kaukėno paramos grupės komandoje, o jei pavyks iškovoti prizinę vietą – gautą atlygį skirs fondui. „Šis fondas – labai graži iniciatyva, norėjau prie jos prisidėti. Norėčiau paskatinti ir kitus prisijungti prie šios iniciatyvos ir padėti tiems mažiems žmogeliukams nusišypsoti“, – kalbėjo sportininkė. Šiais metais pirmą kartą „Danske Bank Vilniaus maratono“ istorijoje bus apdovanoti ne trys, o šeši greičiausi maratono ir pusmaratonio distancijų bėgikai. Tad ir E. Balčiūnaitės tikslas – greičiausiųjų šešetukas. „Danske Bank Vilniaus maratonas“ – vienas didžiausių sporto renginių Lietuvoje. Jis labai populiarus ir kasmet pritraukia labai daug ne tik bėgančiųjų, bet ir palaikančiųjų. Bus smagu pasidžiaugti šia gražia švente ir praleisti visą dieną Vilniaus širdyje“, – nekantravo E. Balčiūnaitė.