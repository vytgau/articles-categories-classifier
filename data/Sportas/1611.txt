„Pirma diena, kai nei vairuotojas, nei šturmanas nepadarė nei vienos klaidos, nors buvo tokių vietelių, kur galima buvo paklaidžioti, bet viskas praėjo super“, – pirmaisiais įspūdžiais po etapo dalinosi D. Vaičiulis. Po vakarykštės Vaidoto Žalos nesėkmės „Guoliai“ tapo pirmaujančia Lietuvos komanda, todėl bet koks skubotas sprendimas, likus vos kelioms dienos iki Dakaro pabaigos, komandai gali kainuoti labai brangiai. „Vakar siuntė visi žinutes, kad tik jūs dabar nebevarykit, sumažinkit tempą, bet tai ne mums. Jei matome priekyje tris mašinas, kurias galima paimti, tai taip ir darom, o vieną pavyko aplenkti“. „Kova vyksta – ir mus vejasi, ir mes lenkiam, žodžiu, negalima mažinti tempo“, – kalbėjo A. Juknevičius. Ketvirtadienį Argentinoje termometro stulpeliai siekė 40 laipsnių karščio, tačiau, pasak Antano, tai nesukėlė papildomų problemų. „Karštis kaulų nelaužo. Grįšim į Lietuvą, bus minus 20 laipsnių, tai prisiminsim šitą džiaugsmą“, – juokėsi sportininkas. Pasak A. Juknevičiaus, šiandien jis mėgavosi organizatorių paruoštu greičio ruožu. „Trasa labai įvairi, bet galiu pasakyti, kad ji tikrai vyriška, dakarinė trasa. Šiaip žiauriai faina. Vakar kelyje buvo daug kratymosi, o šiandien mažiau. Tiek vizualiai, tiek estetiškai trasa labai skirtinga ir įdomi. Trumpai tariant, buvo visko. Kažkas panašaus, kaip buvo 2004 m. Maroke. Man – vienas iš smagiausių greičio ruožų“, – sakė lenktynininkas.