Italai Europos zonoje atkrintamosiose varžybose bendru rezultatu 0:1 nusileido švedams ir pirmąkart nuo 1958-ųjų rinktinė nepateko į planetos pirmenybes. Po fiasko oficialiai savo karjerą rinktinėje baigė ir Italijos futbolo legenda – 39-erių metų vartininkas Gianluigi Buffonas, paskutinėje spaudos konferencijoje nesulaikęs ašarų. Italijos futbolą nuskandinęs G. Ventura rinktinėje išdirbo tik 17 mėnesių, tačiau dėl tragedijos savęs kaltinti neketino, savo vadovavimo laikotarpį pavadinęs „vienu geriausių per paskutinius 40 metų“.. „Per dvejus metus pralaimėjau tik dvejas rungtynes, – vietiniai televizijai pareiškė strategas. – Galiu visų italų atsiprašyti tik dėl rezultato, bet ne dėl pastangų, nors ir žinau, kad rezultatas yra svarbiausia.“ Pranešama, kad Italijos futbolo federacija naujojo vairininko poziciją norėtų skirti triskart UEFA Čempionų lygą laimėjusiam italui Carlo Ancelotti.