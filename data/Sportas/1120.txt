Vladimiro Putino atvaizdas neilgai šmėžavo Gangningo olimpinėje ledo ritulio arenos tribūnoje aplinkui plevėsuojant Rusijos ir SSRS vėliavoms. Olimpinė chartija deklaruoja visišką atsiribojimą nuo politikos žaidynių metu, tad vyrai, iškėlę Rusijos prezidento veido atvaizdus, dar neprasidėjus mačui su JAV, juos paslėpė, nenorėdami jų prarasti kaip buvo per ankstesnes rungtynes, kai tribūnoje apsilankė apsaugos darbuotojai. Tačiau plakatai su patriotiniais rusiškais užrašais, jau neegzistuojančios SSRS vėliavos, kepurės su sovietine simbolika niekur nedingo visą rungtynių laiką Rusams nė motais, kad jų šalies delegacija oficialiai net nedalyvauja Pjongčango olimpinėse žaidynėse, nes yra diskvalifikuota dėl sistemingo dopingo vartojimo, toleruoto valstybės vadovų, ir dopingo mėginių klastojimo per 2014 m. Sočio žiemos žaidynes. Tik atletams, įrodžiusiems, jog yra nesusitepę dopingu, Tarptautinis olimpinis komitetas padarė išimtį ir leido startuoti Pjongčange. Bet šie sportininkai vadinami ne Rusijos rinktinės nariais, o olimpiniais atletais iš Rusijos. Ant jų aprangos ir aksesuarų negali būti jokios rusiškos simbolikos, šios šalies vėliavos spalvas primenančių derinių. Jiems tapus čempionais į viršų kyla olimpinė vėliava ir skamba olimpinis himnas. Bet ar tikrai Rusijos nėra Pjongčango žaidynėse? Tuo sunku patikėti atėjus į bet kurią olimpinę areną. O ledo ritulio varžybose olimpiniai atletais iš Rusijos jaučiasi lyg namuose. Per rungtynes su JAV amerikiečių sirgaliai tik kelis kartus sugebėjo perrėkti tūkstantinę rusų minią, skanduojančią „Rosija“, „Šaibu, šaibu“, laikančią vėliavas su įvairių šalies miestų pavadinimais ir plakatus su užrašais „Ruskije ne zdajutsa“ („Rusai nepasiduoda“) bei tokiais šūkiais kaip „Rusija – mano širdyje“ ar „Rusija yra mano gyvenimas“. Sirgaliams nedraudžiama turėti savo šalies simbolikos, tad rusai tuo sėkmingai naudojasi. Po vieną raidę ant marškinėlių užsirašę sirgaliai, sustoję greta, sudėliojo užrašus „Raudonoji mašina“ rusų ir anglų kalbomis. Raudonąja mašina buvo vadinama SSRS ledo ritulio rinktinė. Ant Pjongčange žaidžiančios komandos marškinėlių angliškai parašyta „Olimpiniai atletai iš Rusijos“. Bet raudona aprangos spalva ir jos dizainas primena būtent tą Raudonąją mašiną, gynusią Sovietų Sąjungos garbę žūtbūtinėse akistatose su JAV ir Kanados komandomis. Tiesa, tose pačiose Gangningo arenos tribūnose sėdėję rusų ir amerikiečių sirgaliai, skirtingai nei ledo ritulininkai, ne kartą vienas kitą pavaišinę kumščių smūgiais, buvo pakankamai draugiški. Jie drauge fotografavosi, spaudė vieni kitiems rankas, per pertraukėles šoko skambant muzikai. Gangningo arenoje per rusų ir amerikiečių mačą, kurį raudonieji laimėjo 4:0, buvo ir lietuviškų akcentų – būrelis mūsų šalies rinktinės aprangą vilkinčių žiūrovų iškabino oficialią ir istorinę Lietuvos vėliavas. Mūsų šalies trispalvė visą savaitę šioje arenoje kabėjo pernai balandį, kai čia vyko pasaulio jaunių (iki 18 m.) čempionato II diviziono A grupės kovos. Lietuviai, tikėjęsi iškovoti kelialapį į aukštesnę pakopą, liko treti, tad jiems buvo įteikti bronzos medaliai. Beje, olimpinių atletų iš Rusijos rinktinė Pjongčango olimpinėms žaidynėms persiritus į antrąją pusę vis dar yra be aukso medalių (3 sidabro, 7 bronzos) ir tenkinasi viso labo 19-a vieta bendroje įskaitoje. Aukščiau už rusus – tiek baltarusiai, tiek lenkai. 