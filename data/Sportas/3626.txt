Varžybų dalyviai penktadienį startavo Jelgavoje, o finišavo Siguldoje. Etapo pabaigoje dviratininkams teko įveikti beveik kilometro ilgio įkalnę. Pergalę iškovojo kanadietis Benjamin Perry („Israel Cycling Academy“). Jis 170 km nuvažiavo per 3 val. 57 min. 8 sek. (vid. greitis – 43,014 km/h). 2-10-ą vietas užėmę dviratininkai, tarp jų ir V. Lašinis, nuo nugalėtojo atsiliko 7 sek. Marius Bernatonis (+27 sek.) finišavo 17-as, Arnoldas Valiauga (+44 sek.) – 22-as, Lukas Talačka (visi trys – „Top Team – Ultrabike“, +53 sek.) – 24-as, nė vienerių „Baltic Chain Tour“ lenktynių nepraleidęs D. Džervus (+53 sek.) – 29-as, o Edgaras Kovaliovas („Top Team – Ultrabike“, +53 sek.) – 30-as. Kiti Lietuvos dviratininkai – Arūnas Gliaudelis („Top Team – Ultrabike“), Justas Beniušis, Rojus Adomaitis, Justas Klimavičius, Airidas Videika (visi keturi – Lietuvos rinktinė), Povilas Šideikis („Top Team – Ultrabike“) ir Tomas Gembeckas („Staki – Technorama“) liko už 30-uko ribos. Lyderiu išliko nugalėtojo titulą ginantis latvis Maris Bogdanovičs („Rietumu Banka – Riga“). Jis penktadienį finišavo trečias. V. Lašinis (+19 sek.) bendroje įskaitoje užima 8-ą, D. Džervus (+1.02) – 14-ą, R. Adomaitis (+1,30) – 15-ą, J. Beniušis (+1.54 sek.) – 18-ą, J. Klimavičius (+2.37) – 20-ą, M. Bernatonis (+7.26) – 27-ą, A. Valiauga (+7.34) – 28-ą, o L. Talačka (+7.43) – 30-ą vietas. Kiti lietuviai į 30-uką nepatenka. Iš viso klasifikuoti 59-i dviratininkai. Komandų įskaitoje Lietuvos rinktinė išliko trečia, o jaunimo įskaitoje V. Lašinis pakilo į antrą vietą. Lenktynes pradėjo 68-i dviratininkai iš 12-os komandų. Lietuvai pirmą kartą atstovauja net trys komandos: šalies rinktinė, „Staki – Technorama“ ir „Top Team – Ultrabike“. Trečias etapas (220 km) šeštadienį vyks Estijoje (Tartu – Talinas), o paskutinis, ketvirtas (160 km), sekmadienį – Suomijoje (Helsinkis – Porvas – Helsinkis). Varžybose, kurių prizų fondą sudaro 7400 eurų, dar dalyvauja po dvi Estijos, Latvijos ir Suomijos bei po vieną Izraelio, Norvegijos ir Švedijos komandą. Nugalėtojui atiteks 40-imt pasaulio reitingo taškų ir beveik 1000-is eurų. „Baltic Chain Tour“ lenktynės, kurios yra simbolinis 1989 metų rugpjūčio 23 dieną Lietuvoje, Latvijoje ir Estijoje vykusios „Baltijos kelio“ akcijos paminėjimas, rengiamos nuo 2011 metų. Pirmąsias „Baltic Chain Tour“ lenktynes laimėjo estas Erki Putsep, antrąsias – lietuvis Gediminas Bagdonas, trečiąsias – vokietis Philipp Walsleben, ketvirtąsias – olandas Mathieu van der Poel, penktąsias – ukrainietis Andrij Kulyk, o šeštąsias – latvis Maris Bogdanovičs.