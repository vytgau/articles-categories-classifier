Šiaurės Korėjos moterų ledo ritulio komanda ketvirtadienį atvyko į Pietų Korėjos Nacionalinį treniruočių centrą Džinčone, kur kartu su Pietų Korėjos moterų komanda ruošis Pjongčango žiemos Olimpinėms žaidynėms. Šiaurės Korėjos delegacijai priklausė 12 žaidėjų, kurias šiltai sutiko Pietų Korėjos ledo ritulininkės – abiejų Korėjų atstovės dalyvaus žiemos Olimpinėse žaidynėse kaip bendra ledo ritulio komanda. Šiaurės Korėjos komandos treneris Pak Chol Ho teigė, kad jie džiaugiasi, galėdami prisijungti prie Pietų Korėjos žaidėjų, ir sakė, kad per Olimpiadą stengsis atiduoti visas savo jėgas. Anksčiau ketvirtadienį šiai delegacijai teko kirsti smarkiai saugomą sieną tarp Šiaurės ir Pietų Korėjų. Pagal susitarimą, kuris buvo pasiektas per pirmąsias oficialias abiejų Korėjų derybas per dvejus metus, bendra moterų ledo ritulio komanda vilkės vienodais marškinėliais ir vasario 9 dieną per Olimpinių žaidynių atidarymo ceremoniją neš suvienyto pusiasalio vėliavą.