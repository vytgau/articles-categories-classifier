Milžiniško dėmesio sulaukusios dvikovos pradžioje futbolininkai be didesnės žvalgybos intensyviai ėmė ieškoti progų įvarčiui pelnyti. „Anfield“ stadione susirinkusių „Liverpool“ sirgalių džiaugsmui jų numylėtiniai įvarčių sąskaitą atidarė pirmieji. 12-ą minutę Mohamedas Salah išvedė aikštės šeimininkus į priekį 1:0. Svečiai mėgino užgulti „raudonųjų“ vartus ir nedaug trūko, kad Leroy Sane rezultatą išlygintų, tačiau jo smūgiuotas kamuolys nuriedėjo šalia vartų virpsto. 21-ą minutę Alexas Oxlade-Chamberlainas privertė griebtis P. Guardiolą už galvos, kai tolimu šūviu tarsi iš patrankos nuginklavo „Manchester City“ vartininką ir padidino „Liverpool“ persvarą iki 2:0. Priblokšti svečiai nespėjo atsitokėti, kai „bangą pagavę“ J. Kloppo auklėtiniai po 10 minučių pelnė trečią įvartį. Po M. Salah perdavimo galva kamuolį į tinklą pasiuntė Sadio Mane. Po pertraukos „Manchester City“ žaidėjai buvo daug agresyvesni ir mėgino kuo greičiau švelninti skirtumą, tačiau „raudonųjų“ gynyba skylių nepaliko. „Liverpool“ žengė didelį žingsnį UEFA Čempionų lygos pusfinalio link. Atsakomosios rungtynėse vyks po savaitės, balandžio 10 dieną. „Liverpool“ 3 – 0 „Manchester City“ 12' [1 – 0] Mohamedas Salah 21' [2 – 0] Alexas Oxlade-Chamberlainas 31' [3 – 0] Sadio Mane  Barselonoje vykusioje dvikovoje, skirtingai nei kitame ketvirtfinalyje, įvarčio teko laukti kone visą pirmąjį kėlinį. 7-ą minutę Luisas Suarezas pasiuntė kamuolį į varžovų vartų tinklą, tačiau tai padarė pažeisdamas nuošalės taisyklę. Po 10 minučių vos įvarčio nepelnė Ivanas Rakitičius, kurio labiau perduotas, o ne smūgiuotas kamuolys atšoko nuo vartų virpsto. „Romos“ vartininkas Allisonas Beckeris sėkmingai neutralizavo visas pavojingas katalonų atakas, tačiau, kaip paaiškėjo, didesnį pavojų kėlė ne varžovai, o savi žaidėjai. 38-ą minutę Danielis De Rossi, nenorėdamas, kad Iniestos perduotas kamuolys pasiektų Lionelį Messi, kyštelėjo koją ir pelnė įvartį į savus vartus. Bejėgis A. Beckeris buvo ir antrojo kėlinio pradžioje, kai 55-ą minutę sąmyšyje prie vartų dar vieną įvartį į savus vartus pelnė Konstantinas Manolas. Galiausiai aikštės šeimininkai patys „Camp Nou“ stadione įvartį pelnė 59-ą minutę. L. Suarezo smūgį „Romos“ vartininkas atmušė, tačiau šalia stovėjęs Gerardas Pique vos kyštelėjo koją, parideno kamuolį į tinklą ir padidino rezultatą iki 3:0. Tempą sulėtinę ir ramiau žaisti pradėję Ispanijos čempionato lyderiai netrukus sulaukė itin pavojingų italų ekipos atakų, kur „Barcos“ vartus gelbėjo tik Marcas-Andre ter Stegenas. 80-ą minutę „aptingusius“ katalonus nubaudė Edinas Džeko. Tarp dviejų aikštės šeimininkų gynėjų apsisukęs jis nepaliko jokių šansų vartininkui ir sušvelnino skirtumą iki 3:1. „Barcelona“ atsakymo ilgai laukti nereikėjo. Ir šįkart katalonai pasinaudojo varžovų gynybos klaida - kamuolį išmušti iš baudos aikštelės ketinę svečiai itin patogiai jį pamušė L. Suarezui. Urugvajietis tokios progos nepraleido – 4:1. „Barcelona“ jau viena koja turnyro pusfinalyje. Atsakomosios rungtynės Romoje vyks po savaitės, balandžio 10 dieną. „Barcelona“ 4 – 1 „Roma“ 38' [1 – 0] Daniele De Rossi (į savus vartus) 55' [2 – 0] Konstantinas Manolas (į savus vartus) 59' [3 – 0] Gerardas Pique 80' [3 – 1] Edinas Džeko 87' [4 – 1] Luisas Suarezas