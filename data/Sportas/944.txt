Šios rungtynės buvo debiutinės ir naujajam „Žalgirio“ strategui Aurelijui Skarbaliui. Nuo mačo pradžios šeimininkai perėmė iniciatyvą ir kamuolio kontrolę, vis tik varžovų aikštės pusėje kurti progas jiems sekėsi nelengvai. Pirmosiomis minutėmis po tikslios kombinacijos atakos smaigalyje atsidūrė Jeremy Manzorro, bet vicečempionų naujoko smūgį blokavo varžovų gynėjai. Vilniaus žalgiriečiai 32 minutę uždirbo baudos smūgį prie pat baudos aikštelės linijos. Visgi slovako Tomašo Šimkovičiaus bandymas pasižymėti baigėsi smūgiu tiesiai į varžovų žaidėjų „sienelę“. Nelengvai, bet savo tikslą „Žalgiris“ pasiekė kėlinio pabaigoje. 40 minutę kaunietis Karolis Gvildys baudos aikštelėje į kamuolį sužaidė ranka ir teisėjai skyrė 11 m baudinį. Tačiau slovakui Tomašui Malecui įmušti nepavyko – jo smūgį atrėmė puikiai sužaidęs vartininkas Martynas Matuzas. Visgi po pakelto kampinio be priežiūros paliktas „Žalgirio“ serbas Marko Tomičius nubaudė varžovus nukreipdamas kamuolį į vartus. 54 minutę atsitiesė baudinio nerealizavęs T. Malecas. Aukštaūgis puolėjas po T. Šimkovičiaus perdavimo tiksliu smūgiu galva perkėlė kamuolį per M. Matuzą į vartus – 2:0. Po kelių minučių puikų solo reidą surengė Donovanas Slijngardas – „Žalgirio“ gynėjas iš Olandijos pergudravo kelis varžovus, bet paskutinę akimirką jo smūgį blokavo varžovai. Turėdami saugią persvarą, „Žalgirio“ futbolininkai vėliau nurimo, o žaidimo sparta sulėtėjo. O „Kauno Žalgirio“ bandymai atakuoti šeimininkų vartus nebuvo sėkmingi. Tuo metu paskutinėmis dvikovos akimirkomis po kontratakos pasižymėti galėjo 17-metis vilniečių saugas Dominykas Kodzis, bet smūgiavo netiksliai ir M. Matuzas pagriebė kamuolį. A lygos vicečempionai laimėjo rungtynes rezultatu 2:0 ir į savo sąskaitą įsirašė pirmuosius 3 taškus. Rungtynių statistika Vilniaus „Žalgiris“ – „Kauno Žalgiris“ 2:0 (1:0). Įvarčiai: M. Tomičius (41), T. Malecas (54). Geltonos kortelės: L. Klimavičius (71); K. Gvildys (40), L. Pilibaitis (68). „Žalgiris“: D. Bartkus, R. Baravykas, D. Oyarzunas, D. Slijngardas, S. Blagojevičius (58 min. Marquinhosas), J. Manzorro (49 min. S. Nyuiadzis), D. Romanovskis (73 min. D. Kodzis), M. Tomičius, T. Malecas, T. Šimkovičius. „Kauno Žalgiris“: M. Matuzas, A. Bakmazas, M. Beneta, P. Širvys, K. Gvildys, P. Malakas (75 min. M. Popiera), J. Mamajevas (67 min. G. Sirgėdas), S. Paulius, L. Pilibaitis, A. Raginis, E. Mickevičius.   Kitose sekmadienio rungtynėse A lygos naujokė „Palanga“ Klaipėdoje vykusiame mače 1:1 išsiskyrė su „Jonava“.