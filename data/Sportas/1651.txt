Greičiausi šiame etape buvo Stephane‘as Peterhanselis su Jeanu-Pauliu Cottret, trasą įveikę per 4 val. 43 min. 46 sek. Bendroje Dakaro ralio automobilių įskaitoje šis ekipažas užima antrą vietą, jie 51 min. pralaimi komandos draugams Carlosui Sainzui su Lucasu Cruzu. „Agrorodeo“ ekipažui ši diena nebuvo lengva. Teko ir paklysti – tai, pasak V. Žalos, kainavo daug nervų. „Velniškai ilga diena buvo, ne viskas sklandžiai gavosi. Vieną ratą pramušėm, kartą paklydę buvom – teko pasinervinti. Antroji dalis labai greita, turėjom malonumo paskui sunkvežimį kurį laiką važiuoti. Įspūdingai jie važiuoja. Tiesiosiose dar panašiai kaip mes, tačiau per nelygumus – be šansų pavyti“, – pasakojo V. Žala.   Benediktas Vanagas su Sebastianu Rozwadowskiu dešimtame Dakaro ralio etape užėmė 24-ą vietą, Antanas Juknevičius su Dariumi Vaičiuliu –18-ą. Bendroje įskaitoje šie ekipažai užima atitinkamai 30-ą ir 16-ą vietas. Motociklininkas Balys Bardauskas finišą pasiekė 86-oje vietoje, o bendroje įskaitoje yra 87-as. Trečiadienį Dakare laukia vienuoliktas etapas, pavadintas „Super Fiambala“. Išskirtinis jame bus startas – vienu metu lenktynes pradės 25 greičiausi automobilių, motociklų ir sunkvežimių klasių dalyviai. Daugiau nei du trečdalius greičio ruožo sportininkai važiuos per kopas, o viso greičio ruože reikės įveikti 280 km. Dar 467 km – pervažiavimas iš Beleno į Čilesitą.