„Kalbant apie komandą, tai manau, kad pribrendome čempionų titului, o kalbant apie asmeninius siekius – tai tikrai noriu įsitvirtinti rinktinėje“, – būsimų metų tikslus atskleidė šiemet didžiulę pažangą padaręs M. Vorobjovas. Panašiai galvoja ir I. Plūkas, šiemet ne kartą gelbėjęs komandą ir ne kartą patekęs į simbolinę turo rinktinę. „Nieko naujo nesugalvosiu. Komandos tikslai: A lygos čempiono titulas ir sėkmingas žaidimas Europos lygos atrankoje. Kalbant apie asmeninius siekius, noriu, kad kitas sezonas būtų dar geresnis nei šiemetinis, o mano žaidimas vėl įtikintų E. Jankauską kviesti į rinktinę“, – dėstė 25 rungtynes A lygoje šiemet žaidęs I. Plūkas. Tiek M. Vorobjovas, tiek I. Plūkas prie „Trakų“ prisijungė 2016 metų pradžioje. Kiek anksčiau klubas pranešė, kad kitąmet komandoje liks ir Valdemaras Borovskis, tačiau neliks šiemet kapitono raištį ryšėjusio Arūno Klimavičiaus.