Kai „Žalgirio“ futbolininkai trečiadienio vakarą bėgo švęsti įvarčių prie pietinėje Lietuvos futbolo federacijos (LFF) stadiono tribūnoje susibūrusių ištikimiausių komandos sirgalių, fotografų užfiksuotuose kadruose ryškiai švietė legendinį „Žalgirio“ stadioną nugriovusios įmonių grupės pavadinimas. UEFA Čempionų lygos atrankos rungtynėse, kuriose šeimininkai 2:1 įveikė Razgrado „Ludogorec“ (Bulgarija) ekipą, „Hanner“ reklaminis skydas buvo pastatytas tiesiai po „Pietų IV“ fanų grupės kojomis. Daugelis aktyviausių gerbėjų tik kitą rytą peržiūrėję mačo nuotraukas suprato, kokia reklama buvo jų kaimynystėje, kadangi stendo iš tribūnos paprasčiausiai nesimatė. DELFI kalbinti aistruoliai dėl to buvo kiek sumišę ir sakė nė nežinantys, kaip tai vertinti. „Pajuokaujant, galima galvoti pragmatiškai: jeigu jau „Hanner“ nugriovė stadioną, tai tegu bent duoda pinigų komandai“, – šyptelėjo vienas vyresnių ekipos fanų. Dėl reklaminių skydų išdėstymo Čempionų lygos atrankos varžybose savo nuožiūra sprendžia rungtynių šeimininkai. „Žalgirio“ direktorė Vilma Venslovaitienė DELFI teigė, kad „Hanner“ reklama prie „Pietų IV“ sirgalių tribūnos atsidūrė atsitiktinai. „Tai – absoliutus sutapimas. Kai reikia atlikti šitiek darbų, į tokias detales niekas nė dėmesio neatkreipia“, – sakė klubo vadovė. „Hanner“ šalies čempionų rėmėja tapo neseniai: anot V. Venslovaitienės, bendrovė parėmė „Žalgirio“ 70-mečio šventę, kurios kulminacija tapo birželio pabaigoje Vilniuje vykęs draugiškas susitikimas su IFK „Goteborg“ (Švedija) klubu. Didžioji dalis reprezentacinės sostinės ekipos istorijos buvo rašoma būtent „Žalgirio“ stadione – į trigubai mažesnį LFF stadioną komanda persikėlė tik 2011 metais. Praėjusio amžiaus viduryje pastatytą areną „Hanner“ įsigijo 2015-ųjų pavasarį už 41 mln. eurų iš Šiaulių banko. Verslininko A. Avulio valdoma įmonių grupė nuo pat pradžių neslėpė 8 hektarų sklype Šnipiškėse planuojanti viešbučio, prekybos centrų, administracinių patalpų, gyvenamųjų namų, bet ne sporto objektų statybas. Pernai „Žalgirio“ sirgaliai rengė protestą prieš tokius sumanymus ir patys paruošė naujo stadiono finansinį projektą, ketino rinkti pinigų statyboms. Praėjusią žiemą teritorijos ateitį buvo apgaubusios miglos, kuomet Nacionalinė žemės tarnyba (NŽT) pranešė nutraukianti valstybinės žemės sklypo, kuriame buvo griaunamas „Žalgirio“ stadionas, nuomos sutartį su „Hanner“, motyvuodama tuo, kad sklype turi išlikti sporto arena. Bet pakoregavus detalųjį planą, NŽT atsitraukė, mat ir Vilniaus savivaldybė naujo stadiono nori ne Šnipiškėse, o Šeškinėje, kur dūla pradėtos statyti arenos karkasas. Ваш браузер не поддерживает iframe. 