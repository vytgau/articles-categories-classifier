Mače dėl 15-osios vietos Europos čempionate sekmadienį Lietuvos regbininkai 19:14 (12:0) įveikė Izraelio komandą, kuri iškrito į žemesnį divizioną. Lietuviai sėkmingai pradėjo rungtynes ir po Deivido Vorašilkos gražios atakos pasispyrus kamuolį į priekį pirmavo 5:0. Realizacijos smūgį pridėjo Matas Miežis. Pirmojo kėlinio pabaigoje lietuvių pranašumą padidino Santaras Karnytis. D. Vorašilka antrajame kėlinyje pelnė dar septynis taškus ir lietuvių pranašumas tapo solidus - 19:0. Pasinaudoję lietuvių atsipalaidavimu, Izraelio regbininkai surengė dvi iš eilės rezultatyvias atakas ir skirtumas sumažėjo iki penkių taškų (19:14), tačiau nuo galimos dramos lietuvius išgelbėjo pasibaigęs rungtynių laikas. Lietuvos jaunių rinktinė iškovojo svarbią pergalę ir kitais metais vėl galės kautis su stipriausiomis Europos komandomis. Grupės etape lietuviai 0:24 pralaimėjo ispanams, bet antrosiose rungtynėse Italijos rinktinei nusileido tik po labai atkaklios kovos (10:14). Vėliau mūsiškiai nieko nebelėmusiose grupės rungtynėse 0:50 neatsilaikė prieš vieną stipriausių pasaulyje Anglijos komandą. Kovoje dėl 9-16 vietų lietuviai 5:17 pralaimėjo Vokietijos ekipai ir 5:24 nusileido mūsiškių klaidomis sėkmingai pasinaudojusiems Lenkijos regbininkams. Vis dėlto svarbiausią tikslą lietuviai pasiekė nugalėdami Izraelį. Europos jaunių čempionais tapo Airijos regbininkai, kurie finale po dramatiškos kovos 21:19 įveikė prancūzus. Kovoje dėl bronzos medalių Anglija 24:12 nugalėjo Velsą.