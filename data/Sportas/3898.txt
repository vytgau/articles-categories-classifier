Vienintelė iš 12-os finalininkių 203 cm peršokusi M. Lasickienė užsitikrino antrą iš eilės planetos čempionės titulą ir dar mėgino šturmuoti 208 cm ribą, tačiau nesėkmingai. „Esu laiminga. Tiesa, varžytis teko sunkiomis sąlygomis, bet šis medalis čia, jis mūsų“, – iš karto po apdovanojimų ceremonijos komentavo šį pavasarį už lietuvių kilmės rusų žurnalisto Vlado Lasicko ištekėjusi ir pagal vyro giminės tradiciją lietuvišką pavardę su moteriška priesaga priėmusi lengvaatletė. Dėl pratęstos Rusijos lengvosios atletikos federacijos diskvalifikacijos 19-a šios šalies atletų Londone varžosi po neutralia vėliava. Tai reiškia, kad bet koks Rusijos vardo paminėjimas, herbas, ar himnas yra draudžiami. Medalį rankose laikydama M. Lasickienė kartu su visais stadione susirinkusiais sirgaliais išklausė IAAF himno. Rusės akys buvo sudrėkę nuo ašarų. „Aišku, labai norėjosi girdėti savo šalies himną. Ši istorija jau sena, mes jau visa tai žinome. Liūdna, bet viskas dar prieš akis. Viliuosi, kad išgirsime dar ir Rusijos himną“, – kalbėjo ji. Čempionė tvirtino, kad ginti titulą daug sunkiau: „Didelė atsakomybė, kai atvyksti ginti titulą. Tai sukelia spaudimą, daug dėmesio, žiniasklaida, žmonės, sirgaliai, visi laukia. Baisu nuvilti. Todėl nieko neskaitau, nežiūriu naujienų, tiesiog ateinu į varžybas ir 100 proc. savęs atiduodu“. M. Lasickienė, kurios pašonėje visuomet buvo ir jos vyras, pasakojo, kad įveikiant lemiamus aukščius teko daug įdėti pastangų, kad neišsiblaškytų. Tuo pačiu metu vyko ieties metimo finalas ir 5000 m bėgimas. „Tos emocijos persiduoda, reikia viską savyje suvirškinti, nėra lengva. Baltai pavydžiu, kaip britai palaiko savus. Tas triukšmas mus lydėjo. Laimei, viskas gerai baigėsi, mano patirtis padėjo“, – tvirtino ji. Sezonio lyderė ir šių varžybų absoliuti favoritė sudrebėjo tik kartą, kai pirmuoju bandymu neįveikė 199 cm aukščio: „Tuomet bėgo 5000 m vyrai ir tas triukšmas persisunkė. Kai numušiau kartelę, kažkas manyje sudrebėjo, kažkoks bailumas mane apėmė. Pirmoji mintis buvo – neatiduosiu niekam medalio. Ir nutariau pereiti į didesnį aukštį“. Apie bandymą pažaboti 208 cm aukštį ji daug nekalbėjo – tiesiog sunku buvo susikoncentruoti, kai kišenėje jau aukso medalis. Paklausta, ar su lietuviška pavarde jau apsiprato, šuolininkė nusijuokė. „Man su ja puikiai sekasi. Ramiai visą vasarą šokinėjau su šia pavarde ir jaučiuosi labai gerai. Man ji patinka“, – DELFI sakė M. Lasickienė, anksčiau turėjusi mergautinę pavardę Kučina. Pasaulio čempionė šventei ir poilsiui laiko neturės – jau pirmadienį išskrenda į varžybas Varšuvoje. Pasaulio šuolių į aukštį sidabro medalį iškovojo asmeninį rekordą pagerinusi ukrainietė Julija Levčenka (201 cm), bronzą – lenkė Kamila Licwinko (199 cm). Po traumos sveikstanti lietuvė Airinė Palšytė, triskart nesėkmingai mėginusi įveikti 195 cm ribą, liko 7-oje vietoje.   Po neutralia vėliava Rusijos lengvaatlečiai pasaulio čempionate Londone iškovojo jau ketvirtą medalį. Prieš M. Lasickienės auksą sidabro apdovanojimais pasipuošė Sergejus Šubenkovas (110 m barjerinis bėgimas), Valerijus Pronkinas (kūjo metimas) ir Darija Klišina (šuoliai į tolį). Bendroje medalių įskaitoje jie likus paskutinei pasaulio čempionato dienai rikiuojasi aštuntoje pozicijoje, o pirmauja JAV (9 aukso, 10 sidabro, 8 bronzos medaliai), antroje vietoje Kenija (atitinkamai – 3, 1 ir 4), trečioje – Lenkija (2, 2, 3). 