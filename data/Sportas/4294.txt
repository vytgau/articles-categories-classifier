Vilniuje vykusį vienintelį mūsų šalyje rengiamą profesionalų teniso turnyrą laimėjo Rusijos sportininkas Ronaldas Slobodčikovas (ATP-1216), finale palaužęs vokietį Christianą Hirschmuellerį (ATP-777) 6:3, 7:6 (6:4). Nugalėtojui įteikta Prezidento taurė, o jo sąskaitą papildė 18 ATP reitingo taškų ir 2352 JAV doleriai. Lietuvos tenisininkams šįkart teko tenkintis daug mažesniu laimikiu – toliausiai – iki ketvirtfinalio – nužygiavęs Julius Tverijonas (ATP-1496) pelnė 2 ATP taškus, o aštuntfinalyje suklupę Robertas Vrzesinskis (ATP-1623) ir Laurynas Grigelis (ATP-231) – po tašką. Pagrindiniame vienetų turnyre dar žaidė Lietuvos rinktinės kandidatai Tadas Babelis (ATP-1633) ir Tomas Vaišė (be reitingo), tačiau jiems nepavyko įveikti pirmo barjero. „Turnyras praėjo puikiai. Visi išvažiavo patenkinti. Oras buvo lyg pagal užsakymą. Tai irgi prisideda prie geros turnyro atmosferos, nes kai pradeda lyti, tenka stabdyti žaidimą, visi nervinasi. O dabar jokių nesklandumų nebuvo. Aišku, norėjosi, kad Lietuvos tenisininkai pakiltų dar aukščiau. Mūsų didžiausia viltis buvo Laurynas Grigelis. Tačiau visus planus sujaukė trauma“, - sakė varžybas rengiančių Lietuvos teniso sąjungos ir Vilniaus teniso akademijos vadovas Ramūnas Grušas. Net 21 Lietuvos tenisininkas dalyvavo Prezidento taurės atrankos varžybose. Tiesa, patekti tarp 32 pagrindinio turnyro dalyvių jiems nepavyko. „Žaidėjams, tarp kurių buvo ir 14-15 metų vaikinų, tai puiki proga išbandyti jėgas su labiau patyrusiais konkurentais, iš vidaus pamatytų profesionalų varžybų virtuvę. Dabar jie, žaisdami su bendraamžiais, galės pasinaudoti čia įgyta patirtimi“, - teigė R.Grušas. Taip, ypač tiems, kuriems 14-15. Tai puikus jėgų išbandymas ir pamatymas, kaip atrodo profesionalų varžybos iš vidaus. Dabar turi daugiau patirties su bendraamžiais. Toks tikslas ir yra Futures turnyrų, kad jaunimas gautų galimybę namuose pasivaržyti su stipresniais, labiau patyrusiais konkurentais, tai ir teniso vystymas. Nemažai lietuvių bandė jėgas ir dvejetų turnyre. Geriausiai čia sekėsi T. Babeliui. Jis kartu su Dmitrijumi Mnuškinu pasiekė pusfinalį, tačiau čia nusileido būsimiems turnyro nugalėtojams prancūzams Gabrieliui Petit ir Francois Arthurui Vibert'ui. Nors iki varžybų pabaigos likus dviem dienoms mūsų šalies atstovų tarp dalyvių nebeliko, lietuviškų akcentų Bernardinų sodo aikštyne netrūko. Liepos 21 d. čia surengta beveik 100 dalyvių sutraukusi tradicinė Vaikų teniso diena. Jos metu Bernardinų sodo aikštyne visi norintys galėjo išbandyti žaisti tenisą, o jau pramokę dalyvavo Mini prezidento taurės varžybose bei darželinukų turnyre „Pipirų tenisas“. Vaikai žaidė ne su įprastais teniso, o būtent konkrečiam amžiui pritaikytais kamuoliais. Jie skiriasi dydžiu ir kietumu. „Vaikų diena papuošė visą renginį. Apdovanojimus visam būriui jaunųjų čempionų ir prizininkų teikė Laurynas Grigelis. Tai jiems paliko didžiulį įspūdį, vaikų akys tiesiog degė. Viliuosi, kad tie, kurie dabar pirmą kartą pabandė žaisti, rudenį ateis į mūsų akademijos treniruotes“, - pasakojo R.Grušas. Paskutinę varžybų dieną, prieš finalą, geriausiai visų laikų Lietuvos tenisininkei Linai Stančiūtei buvo įteiktas specialus Tarptautinės teniso federacijos apdovanojimas už ilgametį žaidimą „FedCup“ taurės varžybose. L. Stančiūtė šiose varžybose Lietuvos rinktinės spalvas gynė 46 kartus.