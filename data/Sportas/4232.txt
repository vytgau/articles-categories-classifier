Nors po kiekvieno starto G. Titenis iškart viltingai laukdavo kito, jo pasirodymų kreivė „Duna“ arenoje nuosekliai leidosi žemyn. Galiausiai ilgiausios plaukimo krūtine rungties atrankos varžybose vyriausias Lietuvos rinktinės narys buvo priverstas tenkintis vos 21-a pozicija. Jo rezultatas – 2 min. 12,37 sek. – buvo 4,57 sek. prastesnis nei asmeninis rekordas, kuris 2009 metais Romoje (Italija) atnešė G. Titeniui vienintelį jo pasaulio pirmenybių medalį – bronzą. Jei prieš dvejus metus Kazanėje lietuvis pateko į du pasaulio čempionato finalus, šįkart jo sąskaitoje nebuvo nė vieno. „Išeina taip, kad tokiam rezultatui dabar esu pasiruošęs, ir viskas. Bet Kazanė buvo priešolimpiniais metais. O dabar – pirmi metai po olimpiados, naujas treneris, daug pasikeitimų. Plaukiu praėjusių olimpinių metų greičiais, todėl vertinu visai neblogai. Ir džiaugiuosi, ir nelabai – vis dėlto jaučiausi pasiruošęs geresniems rezultatams. Ką darysi, turiu atspirties tašką, o kitais metais galėsime pasižiūrėti, ką duoda darbas su nauju treneriu. Tada bus lengviau palyginti“, – DELFI paprašytas apibendrinti savo pasirodymą Budapešte, kalbėjo sportininkas. Pastarąjį pusmetį G. Titenis gyveno Austrijoje, kur treniravosi su vokiečiu Dirku Lange, pakeitusiu ilgametį plaukiko trenerį iš Anykščių Žilviną Ovsiuką. Į Austriją plaukikas keliaus ir po planetos pirmenybių, mat ten ketina praleisti visą olimpinį ciklą iki 2020 metų Tokijo žaidynių. „Į Lietuvą grįšiu tik atostogų. Bet ir tai nelabai tų atostogų noriu – noriu daugiau padirbėti ir pradėti kitą sezoną gerais startais“, – sakė G. Titenis. O svarbiausios šio sezono varžybos jam jau pasibaigė – sekmadienį laukiančioje estafetėje krūtine plauks ne jis, o aštuoneriais metais jaunesnis A. Šidlauskas, Budapešte pateikęs staigmeną ir patekęs į 100 m distancijos finalą, kuriame buvo šeštas. Anot G. Titenio, tai jau nuspręsta, bet kas priėmė sprendimą, atletas teigė nežinantis. „Andrius dabar plaukia greičiau už mane, todėl savaime suprantama, kad jis dalyvaus estafetėje. Kas tai sprendžia? Neįsivaizduoju. Kiek žinau, ir kai turėjome rinktinės vyriausiąjį trenerį (Ž. Ovskiuką – DELFI), nuo jo daug kas nepriklausė“, – mįslingai užsiminė plaukikas. Primename, kad G. Titenis Budapešte dar bandė laimę 50 ir 100 m plaukimo krūtine nuotoliuose. Trumpiausioje distancijoje jis liko 14-as, dvigubai ilgesnėje – 12-as. 