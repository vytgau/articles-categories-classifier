„Phantoms“ šeštadienį po pratęsimo 4:3 (1:1, 0:1, 2:1, 1:0) įveikė penktoje turnyrinės lentelės vietoje esančius Londono „Raiders“ ledo ritulininkus. D. Pliskauskas šiose rungtynėse atliko rezultatyvų perdavimą. Sekmadienį „Phantoms“ taip pat šventė pergalę, kai 3:2 (1:0, 1:1, 1:1) palaužė turnyrinės lentelės kaimynę Basingstoko „Bisons“ ekipą, kurią bent jau laikinai išstūmė iš pirmosios pozicijos. Šiame susitikime D.Pliskauskas atliko du rezultatyvius perdavimus. „Phantoms“ klubas per 31 rungtynes yra iškovoję 54 taškus ir žengia pirmoje pozicijoje, tuo tarpu „Bison“ turi 52 taškus, tačiau yra sužaidę vieneriomis rungtynėmis mažiau. D. Pliskauskas per 30 reguliariojo sezono rungtynių yra įmušęs 21 įvartį ir atlikęs 24 rezultatyvius perdavimus. Lietuvis patenka tarp dešimt rezultatyviausių lygos žaidėjų ir pagal rezultatyvumo taškus užima devintą vietą.