58 boksininkai ir 7 boksininkės medalius išsidalijo suaugusiųjų, jaunimo ir jaunių varžybose. Vyrų varžybose kovos vyko trijose svorio kategorijose. Iki 52 kg finale žiūrovų aktyviai palaikomas panevėžietis, daugkartinis Lietuvos čempionas Marius Vyšniauskas po atkaklios kovos taškais 1:2 pralaimėjo armėnui Bareghamui Harutyunyanui. Lietuvos boksininkams pavyko atsirevanšuoti armėnams svorio kategorijos iki 69 kg finale, kur Lietuvos čempionas Saimonas Banys taškais 2:1 įveikė Khachaturą Nazaryaną. Svorio kategorijos iki 75 kg finale dėl titulo kovojo lietuviai. Andrius Pusvaškis vieningu teisėjų sprendimu 3:0 nugalėjo Kristupą Ivanauską. Moterų varžybose vyko du finalai, kuriuose pirštines surėmė lietuvės. Svorio kategorijoje iki 60 kg Ana Starovoitova jau pirmame raunde aiškia persvara įveikė Vaidą Masiokaitę. Svorio kategorijoje iki 75 kg Rūta Sutkutė taškais 2:1 nugalėjo Ivetą Lesinskytę. Jaunimo varžybose buvo išdalinti penki medalių komplektai. Lietuviai tapo keturių svorio kategorijų nugalėtojais. Aukso medalius iškovojo Deivydas Bogdanovičius (iki 60 kg), Rokas Avižonis (iki 69 kg), Eividas Avižonis (iki 75 kg) ir Domantas Prišmantas (iki 81 kg). Jaunių varžybose vyko keturios finalinės dvikovos. Čempionais tapo du lietuviai. Andriejus Lavrenovas buvo nenugalimas svorio kategorijoje iki 57 kg, o Aras Dudėnas laimėjo svorio kategorijoje iki 70 kg. Komandinėje įskaitoje daugiausia medalių iškovojo varžybų šeimininkai. Lietuvių sąskaitoje – po 10 aukso ir sidabro bei 12 bronzos medalių. 6 medalius – 2 sidabro ir 4 bronzos laimėjo latviai. Po 4 apdovanojimus: po1 aukso ir sidabro bei 2 bronzos – Armėnijos ir Ukrainos komandų sąskaitose, po vieną aukso medalį iškovojo vokietis ir airis. Treneriu dirbantis V. Karpačiauskas yra tituluočiausias Lietuvos boksininkas po Nepriklausomybės atkūrimo. 1993 m. panevėžietis tapo Europos čempionu ir buvo išrinktas geriausiu Lietuvos metų sportininku. V. Karpačiausko sąskaitoje – du pasaulio čempionato medaliai: 1993 m. čempionato sidabras ir 1995 m. pirmenybių bronza. V. Karpačiauskas dalyvavo dvejose olimpiadose. 1992 m. Barselonos olimpiadoje užėmė 5 vietą, o 1996 m. Atlantos žaidynėse buvo 9-as.