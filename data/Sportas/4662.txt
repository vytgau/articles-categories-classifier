„Finalas buvo sunkiausias šiame turnyre. Žaidimas jame buvo lygus, o pergalę lėmė smulkios detalės. Varžovai finale žaidė labai gerai. Apskritai turnyras Rokiškyje buvo geras, organizacija puiki, todėl džiaugiamės šiuo savaitgaliu“, - po turnyro kalbėjo M. Sivolapas ir I. Velička.  Pakeliui į finalą L. Každailis ir A. Vasiljevas laimėjo visus keturis susitikimus. Pirmame rate jie 2-0 (21:13, 21:18) įveikė tautiečius Nerijų Laužadį ir Liną Petravičių, antrame - 2-0 (21:18, 21:13) pranoko rusus Vasilijų Andrianovą ir Antoną Safonovą, ketvirtfinalyje 2-0 (21:15, 21:15) nugalėjo Latvijos atstovus Tomą Šmedinį ir Aleksandrą Solovejų, o pusfinalyje 2-1 (21:14, 17:21, 19:17) pranoko kitą Latvijos porą Edgarą Točą ir Rihardą Finsterį. „Pasiektą rezultatą vertinu labai gerai, nes komandų lygis buvo tikrai geras. Su Artūru žaidėme jau ne pirmą kartą, kartu dalyvavome studentų čempionate, tai vienas kitą gerai pažįstame ir jau turime šiek tiek patirties žaisdami kartu, - po varžybų kalbėjo L. Každailis. - Tiek pusfinalis, tiek finalas buvo sunkūs, žaidėme tris setus. Įdomiausia tai, kad abu kartus trečią setą pradėjome prastai, bet vis tiek sugebėdavome pasivyti varžovus. Tiek latviai, tiek rusai yra labai pajėgūs, turi daugiau patirties, todėl setų pabaigas su jais žaisti yra sudėtinga. Pusfinalyje pergalę lėmė protingiau sužaista pabaiga, o finale pralaimėjome galbūt dėl iš nuovargio atsiradusios koncentracijos stokos.“  Bronzos medalius iškovojo latviai E. Točas ir R. Finsteris. Jie mažajame finale 2-0 (21:13, 21:19) nugalėjo savo tėvynainius T. Šmedinį ir A. Solovejų. Tarp aštuonių pajėgiausių turnyro komandų pateko dar dvi Lietuvos poros. Tris pergales turnyre iškovoję Arnas Rumševičius ir Edvinas Vaškelis kovoje dėl patekimo į pusfinalį 1-2 (17:21, 21:18, 18:20) pralaimėjo Latvijos tinklininkams T. Šmediniui ir A. Solovejui bei užėmė penktą vietą. Septinta pozicija turėjo tenkintis Mato Navicko ir Aurimo Mazūro duetas. Kiti lietuviai Gilbertas Kerpė ir Patrikas Stankevičius užėmė devintą vietą, o N. Laužadis ir L. Petravičius - 13-ą.