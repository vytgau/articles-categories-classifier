Dėl apdovanojimų ant tatamio kovojo vaikai ir jaunimas nuo 6 iki 22 metų, suskirstyti į 9 amžiaus grupes. „Ippon cup“ turnyrą rengia „Ippon“ vadovai Aleksandras Kočkinas ir vienas geriausių pastarųjų metų Lietuvos kiokušin karatė kovotojų Jevgenijus Jurutas. „Šis turnyras pirmą kartą buvo surengtas 2014 metais, tuomet jame dalyvavo apie 150 sportininkų iš 5 klubų. Tuo metu negalvojome, kad šis draugiškas turnyras išaugs į tokį masišką kasmetinį renginį, kurio dalyvių skaičius artėja prie 1000, – sakė „Ippon“ klubo vadovas J. Jurutas. – Labai malonu, kad kiekvienais metais pas mus atvažiuoja draugai iš skirtingų Lietuvos klubų, prisijungia nauji klubai, atvyko latviai. Labai stengsimės, kad turnyro kokybė nuo kiekybės nenukentėtų, sieksime kurti kuo geresnes sąlygas jaunoms karatė žvaigždėms tobulėti.“ Turnyro komandinėje įskaitoje pirmąją vietą užėmė įvairiose jaunimo varžybose įprastai dominuojantys Klaipėdos klubo „Shodan“ auklėtiniai (52 aukso medaliai), antrąją – turnyro šeimininkai „Ippon“ (33), o trečiąją – Kuršėnų „Dao“ (8).