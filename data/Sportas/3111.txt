Rungtynes geriau pradėjo Lietuvos rinktinė, kuri pirmavo didžiąją iki pat pirmojo kėlinio vidurio. Vienu metu mūsų rinktinės persvara siekė tris įvarčius (4:1), tačiau tuomet ispanėms pavyko išlyginti žaidimą ir tuo pačiu rezultatą (5:5). Ir nors ispanės jau buvo net ir išsiveržusios į priekį (7:9), tačiau drausmingai kėlinio pabaigą sužaidusi Lietuva ilsėtis išėjo esant lygiam rezultatui (9:9). Antrame kėlinyje nė vienai iš ekipų ilgą laiką atitrūkti nepavyko ir pirmaujanti ekipa keitėsi net keletą kartų. Vis dėlto iki susitikimo pabaigos likus žaisti apie 7 minutes iš aikštės buvo pašalinta Marija Gedroit ir ispanės tuo pasinaudojo. Per likusį rungtynių laiką Lietuvos rinktinė įvarčių nebepelnė ir rungtynes pralaimėjo 17:24. Po mačo kalbinta rezultatyviausia Lietuvos žaidėja Brigita Ivanauskaitė, jog pabaigoje pritrūko drausmės: „Visas rungtynes laikėmės žaidimo plano, bet pabaigoje, deja, subyrėjome. Varžovės buvo išanalizuotos iki smulkmenų ir viskas sekėsi tikrai neblogai. Nors rungtynes pralaimėjome, tačiau turint omenyje varžovių pajėgumą, savo pasirodymu bendrai turime būti patenkintos.“ Kitose mūsų grupės rungtynėse Vokietija be didesnio vargo 16:30 įveikė Turkijos nacionalinę komandą. Po dviejų sužaistų rungtynių lietuvaitės su vienu iškovotu tašku lieka trečioje grupės vietoje, tačiau dabar lauks dvejos iš eilės rungtynės su kol kas be taškų esančia Turkijos komanda. Lietuva: Brigita Ivanauskaitė 9, Diana Šatkauskaitė 3, Laima Bernatavičiūtė, Živilė Jurgutyė, Marija Gedroit, Inesa Verbovik, Klaudija Šidlauskytė po 1. Ispanija: Cabral Barbosa 8, Martin Berenguer 6, Penna Abaurrea 4, Garcia Avila 3, Gonzalez Alvarez, Gonzalez de Garibay, Guttierez Bermejo po 1. 