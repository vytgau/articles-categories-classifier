Garantijų nedalina Penktadienį Lietuvos sostinėje gali pasirodyti apie 3 tūkstančius kiltais ir languotomis kepurėmis pasidabinusių futbolo gerbėjų. „Tartano armija“ visada gausiomis pajėgomis lydi savo šalies rinktinę, ir pasaulio čempionato atrankos rungtynės Vilniuje nebus jokia išimtis. Lietuvos futbolo federacija (LFF) svečių sirgaliams buvo skyrusi 2 tūkst. bilietų, bet dar keli šimtai škotų sugebėjo apeiti prekybos apribojimus ir taip išplėsti atvykėliams numatytą tribūnų dalį. Todėl 5,5 tūkst. vietų turinčiame LFF stadione abiejų ekipų palaikymo komandos bus kone vienodo dydžio. Be to, manoma, kad su tautiečiais keliaus ir bilietais iš anksto nepasirūpinusių futbolo mėgėjų, mėginsiančių „žvejoti“ juos juodojoje rinkoje. Tokiame mažame stadione oficialių rungtynių Škotijos rinktinė nežaidė nuo 2011 metų viešnagės Vaduce (Lichtenšteinas). Tad svečiams Vilniuje neįprasta gali pasirodyti ne tik dirbtinė aikštės veja. „Faktas, kad visuose Lietuvos stadionuose turime problemų dėl saugumo. Aš tikiuosi, kad nekils neramumų, o ar tikrai taip ir bus, pamatysime“, – DELFI paklaustas, ar mače su Škotija riaušių policijai nereikės skubiai brautis į tribūnas kaip 2015-ųjų dvikovoje su Anglija, garantijų nedalino LFF generalinis sekretorius Nerijus Dunauskas. Prieš dvejus metus pietinėje tribūnoje, skirtoje aktyviausiems Lietuvos rinktinės aistruoliams, buvo įsimaišę nemažai anglų. Toks sprogstamasis užtaisas detonavo du kartus – tramdant mušeikas pareigūnams teko panaudoti ašarines dujas. „Tada mūsų kelionių agentūros pardavė anglams bilietų į lietuviams skirtas vietas, sirgaliai susimaišė tarpusavyje ir tai išprovokavo neramumus. Tikimės, kad su škotais tokių problemų nebus, jie ir patys pasižymi draugišku elgesiu. Bet kokiu atveju stengsimės išvengti situacijų, kurios galėtų pakenkti saugumui“, – DELFI sakė LFF varžybų ir renginių skyriaus vadovas Maksimas Bechterevas. Bet ir po Anglijos žiniasklaidoje „bjauriu chaosu“ pavadintų incidentų išmokti pavyko ne visas pamokas.  Baiminasi, kad tvorų nepanaudotų ne pagal paskirtį Šįkart svečiams buvo rezervuota už vartų esanti pietinė tribūna bei jai artimiausi iš aikštės šonų stovinčių tribūnų sektoriai. Tačiau škotai įsigudrino praplėsti savo teritoriją, nusipirkdami bilietų į gretimus „lietuviškus“ sektorius. Pasak M. Bechterevo, iš pradžių prekiaujant bilietais internetu buvo ribojama galimybė įsigyti jų per Didžiosios Britanijos bankus. Vėliau pastebėta, kad 300-400 bilietų buvo nupirkti iš sąskaitų trečiosiose šalyse, daugiausia JAV. Tuomet prekyba dar labiau sugriežtinta, leidžiant bilietus šeimininkų sektoriuose įsigyti tik per lietuviškus bankus. Nesunku nuspėti, jog visais įmanomais būdais patekimu į stadioną rūpinosi Škotijos futbolo gerbėjai, kuriems LFF pasiūlė tūkstančiu bilietų mažiau nei pageidauta. Tad vienoje tribūnoje škotai neišsiteks, o atskirti priešininkų sirgalius „mišriose“ tribūnose bus bandoma gyvąja saugos tarnybos darbuotojų grandine. Jokių kitų laikinų fizinių kliūčių tarp sektorių montuoti neketinama. „Tos laikinos tvoros nėra gerai – jeigu kiltų riaušės, jos gali atsidurti aikštėje. Bet kokie stipriai nepritvirtinti daiktai yra potencialūs ginklai, todėl jų vengiame“, – paaiškino M. Bechterevas. Įstatymas prieš FIFA leidimą Lietuvoje iš anksto apsilankiusi Škotijos futbolo asociacijos atstovų bei policijos pareigūnų delegacija buvo perspėta ir dėl dar vienos aplinkybės. Dauguma britų komandas lydinčių aistruolių yra įpratę prieš rungtynes ir po jų gaivintis ne vandeniu, o stipresniais gėrimais. Bet dėl prekybą alkoholiu Mokslo ir žinių dieną ribojančio įstatymo svečiai numalšinti savo troškulį galės tik Vilniaus baruose ir kavinėse. Ar dėl to nekils nesusipratimų? „Yra įstatymai, ir visiems privalu jų laikytis – ar lietuviams, ar škotams, ar anglams. Mes juk irgi kažkur nuvažiavę turime laikytis ten galiojančių įstatymų. Nepatogumų tai gal ir kelia, bet nieko čia nepadarysi“, – sakė N. Dunauskas. „Mes apie tai juos įspėjome, visi viską žino. Dėl šito jie problemos nemato, sako, kad taip bus tik patogiau prižiūrėti tvarką“, – pasakojo su kolegomis iš Škotijos bendravęs M. Bechterevas. Beje, priešingai nei UEFA, pasaulio čempionato atrankos varžybas organizuojanti FIFA leidžia prekiauti alkoholiu stadionuose rungtynių metu. LFF atstovai teigė dar besiaiškinantys, ar nepažeistų įstatymo, jei alus putotų ir mače su škotais. Rugsėjo 1 d. prekybą svaigiaisiais gėrimais draudžiantis Alkoholio kontrolės įstatymas numato išimtis tik viešojo maitinimo vietoms. Primename, kad LFF dar rugpjūčio viduryje paskelbė apie išparduotus bilietus į rungtynes tarp Edgaro Jankausko ir Gordono Strachano auklėtinių. Škotijos rinktinė Lietuvoje yra viešėjusi jau keturis kartus: paskutinį sykį – 2010 metais. Ir didesnių neramumų svečių palyda nesukėlė. Tačiau visos šios rungtynės vyko Vilniaus „Žalgirio“ arba Kauno S. Dariaus ir S. Girėno stadionuose, atitinkamai trigubai ir dvigubai erdvesniuose už LFF areną. Rungtynės LFF stadione tarp Lietuvos ir Škotijos penktadienį prasidės 21.45 val. Po jų rinktinė keliaus į Liublianą, kur rugsėjo 4 d. susitiks su Slovėnija.