Šiose rungtynėse „Trakai“ vertėsi be savo vyriausiojo trenerio Olego Vasilenkos, tačiau pirmame kėlinyje tai jiems nekliudė žaisti gerai. Tiesą sakant, riteriai nuolatiniams UEFA Čempionų lygos ar Europos lygos ekipai pagal žaidimą nė kiek nenusileido. Kita vertus, pastarųjų gynyba trakiškiams realių galimybių pasižymėti nesuteikė nė vienos. BATE aukštesnę pavarą įjungė tik po pertraukos, nors iki jos taip pat sugebėjo išsiveržti į priekį. Sužaidus maždaug pusvalandį trakiškiai atsikirto ir sulaukė galingo varžovų puolėjo spurto nuo aikštės vidurio bei tikslaus smūgio į Timofejaus Šeremetos ginamus vartus.  Po pertraukos vaizdas aikštėje pasikeitė ir pasikeitė į BATE pusę. Pastaroji padidino žaidimo spartą ir „Trakai“ paskui ją nebespėjo. Vos prasidėjus antram kėliniui BATE padvigubino skirtumą ir dar labiau sustiprino savo žaidimą. Borisovo komanda jautėsi šviežesnė, greitesnė, o tai suteikė jai galimybę būti pranašesne praktiškai pagal visus žaidybinius elementus. „Labai gerai, kad prieš pat sezoną turėjome varžovą, kuris padėjo išryškinti mūsų bėdas. Tikrai gera treniruotė su aukšto lygio varžovu. Neabejoju, kad tokios rungtynės mums išeis tik į naudą“, – apie dvikovą sakė Deividas Česnauskis. Esant rezultatui 0:2 trakiškių pasitikėjimas savo jėgomis sumenko, o BATE dar labiau sustiprino savo žaidimą. Kelios neišnaudotos progos bei po kampinio pelnytas trečiasis įvartis puikiausiai tai iliustravo. Per aštuonerias ikisezonines rungtynes „Trakai“ iškovojo šešias pergales, kartą sužaidė lygiosiomis ir paskutinėse rungtynėse patyrė vienintelį pralaimėjimą. Po savaitės ekipos laukia A lygos startas su Klaipėdos „Atlantu“. Rungtynės vyks šeštadienį „Sportimos“ manieže 15 valandą.