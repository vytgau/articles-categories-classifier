1. Challenge Cup serija – puikus komandinis nuotykis miesto džiunglėse Jau dešimtus metus sostinėje šurmulį kelia gausiausios pasaulyje miesto multi-sporto varžybos „Vilnius Challenge“. Šiame renginyje dalyviai dviejų asmenų komandose išbando daugybę sporto šakų ir rungčių. Jie turi įveikti kruopščiai suplanuotas ir iš anksto nežinomą pasirinkto sudėtingumo trasą bėgdami, irkluodami baidarę ar irdamiesi plaustu skirtingais vandens telkiniais, važiuodami riedučiais, dviračiu, landžiodami požemiuose. Varžybų išskirtinumas – čia neužtenka būti stipriam ar greitam – trasos vietovėje nesužymėtos ir jose būtina gebėti orientuotis. Net viena navigacijos klaida gali panaikinti fiziškai stipresnių komandų pranašumą, todėl šios varžybos yra iššūkis ir kūnui, ir protui, o norintiems pasiekti aukštų rezultatų reikia būti gerai pasiruošusiems. Varžybų sumanytojas Vytenis Benetis teigia, kad labiausiai mėgstamos rungtys yra mįslingos požemių trasos bei užduotys vandenyje – pasitaškymas irkluojant karštą vasaros dieną atgaivina ir pralinksmina, o pelkės, upeliai, kuriuos reikia perbristi, suteikia trasoms daug nuotykinio žavesio. Šiemet „Vilnius Challenge“ žengia dar vieną ambicingą žingsnį ir pristato dvi naujoves. Po pernykščio debiuto pajūryje, šių metų vasarą varžybos vyks dar ir laikinojoje sostinėje, Kaune, kartu su Laisvės Pikniku. O visus tris iššūkius: Vilniaus, Kauno ir Klaipėdos jungs „Challenge Cup“ reitingų sistema. Jos dėka visi dalyviai galės pasilyginti savo pasiekimus su stipriausiais, o šie varžytis dėl 2500 eurų prizinio fondo. 2. Alfa RUN – mesk iššūkį savo baimėms ir ištiesk pagalbos ranką Jau trečius metus iš eilės kviečiama iškeisti miestų, parkų ar stadionų takus į pelkes, o komforto zoną – į iššūkių tankodromą ekstremaliame bėgime „Alfa Run“. Jis vyksta Pamazarių kaime gegužės ir rugsėjo mėnesiais. Šiose lenktynėse nėra pirmo ir paskutinio – čia nugali visi kartu, o varžosi tik su savimi – įveikdami baimes ir kliūtis: pelkes, olas, kalvas, medžius, spygliuotą vielą, elektrą, ledą, tunelius. 10 kilometrų trasoje laukia net 25 iššūkiai, unikalūs tuo, kad beveik visi įveikiami tik komandiškai – padedant vieni kitiems. Organizatorius Vladislavas Pocius sako, kad šiuo bėgimu siekia skatinti draugystę, vienybę, pasiaukojimą dėl šalia esančio: „Tai bendradarbiavimu paremta blaivi pramoga, kuri suteikia neįkainojamų emocijų. Kiekvienas prisidėjęs – vyras ar moteris, jaunas ar senas, sportininkas ar politikas – tampa „Alfa Run“ komandos dalimi“. Vis dėlto, čia registruojasi ir norintys rimtai pasivaržyti. 2024 m. ekstremalus bėgimas (angl. „obstacle course racing“ arba OCR) gali būti įtrauktas į olimpinių žaidynių sąrašą. Federacijos šiuo metu derina bendras taisykles ir standartus, o lietuviai, ekstremalaus bėgimo asociacijos įkūrėjai G.Gedžius ir R.Bugys, jau formuoja Lietuvos komandą. Jie primena, kad renginyje „Alfa run“ bus kvalifikacinis bėgimas ir 10 geriausiųjų abiejų lyčių dalyvių kvalifikuosis į Europos čempionatą Danijoje 2018 metais, o toliau galės mėginti Lietuvos vardą garsinti ir olimpinėse žaidynėse. 3. Bebro kelias: ir paskutinis atklampojęs jaučiasi nugalėtojas Dar vienos ekstremalaus bėgimo varžybos trokštantiems bėgti, lipti, šliaužti, ropoti ir kitaip įveikti natūralias bei dirbtines kliūtis – „Bebro kelias“. Ši trasa įrengta Širvintų rajone, Pamusės kaime, garsėjančiame iš pirmo žvilgsnio neįžengiamomis pelkėmis ir miškais. Tačiau kasmet ji sutraukia galybę aktyviausių vasaros pramogų entuziastų, nebijančių išsipurvinti bei išbandyti savo fizines galimybes besivaržant 2500 dalyvių minioje – nuo mažiausių iki pačių stipriausių. Jau septintus metus iš eilės Pamusės bebrai nesnaudžia – planuoja, dirba, naujina kliūčių ruožą ir skirtingas trasas: nuo „murziniausios“ 1 km vaikų trasos iki 10 km trasos su fiksuojamu laiku. Nebijantiems tamsos siūlomas naktinės trasos iššūkis. Beje, šiais metais veiks ir pramogų zona – muzikos, žaidimų, maisto, vaikų žaidimų zonos, o iš toliau atvykę po renginio galės pernakvoti palapinių miestelyje. 4. Duoklė ir naujovės triatlono sporto mėgėjams – Lietuvos triatlono taurė Dalyvių giriama už nepriekaištingą organizuotumą ir šios sporto populiarinimą, Lietuvos triatlono taurė šiemet ruošia net 7 etapus su šūkiu – Atrask Lietuvą“. Trečius metus rengiamas varžybų ciklas užpildė tuščią nišą triatloną mylintiems ir juo gyvenantiems sporto mėgėjams. Triatlonas yra viena iš sparčiausiai populiarėjančių sporto šakų pasaulyje – trijų disciplinų kombinacija suteikia lenktynėms šarmo ir dinamikos. Dažniausiai nugalėtojas paaiškėja tik lemiamais bėgimo metrais, o tai tampa įdomia pramoga ir žiūrovams. Organizatoriai išplėtė triatlono varžybų geografiją ir sudarė sąlygas išaiškinti pajėgiausius dalyvius. Jie varžysis skirtingose triatlono distancijose: nuo pramoginės, kurioje reikia 200 metrų nuplaukti, 10 kilometrų nuvažiuoti dviračiu ir 2,5 kilometrų nubėgti) iki didžiojo iššūkio – 1900 metrų nuplaukti, 90 kilometrų nuvažiuoti dviračiu ir 21,1 kilometrų nubėgti. Dalyvauti gali pavieniai mėgėjai ir profesionalai arba komandos estafetėms. Šiemet pirmasis etapas vyko Elektrėnuose balandžio 21-ąją. Organizatoriai žada triatlono plėtrą tęsti kasmet prijungdami bent po vieną naują miestą, kuriame triatlono varžybos dar nėra vykusios, o kai nebebus kur plėstis, pradės ratą iš naujo. 5. Nykštietiškas Triatlonas – netikėti žaidimai ir kūrybiški iššūkiai Anykščiuose nuo 2011-ųjų vasaros turistinis sezonas prasideda Nykštietišku Triatlonu, pritraukiančiu gausų būrį gamtos malonumų ir nuotykių ieškotojų. Tai – pramoginis sporto renginys, apimantis bėgimą, orientavimąsi, irklavimą baidarėmis, važiavimą kalnų dviračiais ir specialias rungtis bei užduotis gražiausiose krašto vietose bei lankytinų objektų apsuptyje. Dalyviai šiose multi-sporto varžybose patys renkasi maršrutus į punktus, tačiau niekada nežino, kas tuose punkte jų lauks – biblioteka, kultūros namai, muziejus, gražus gamtos vaizdelis, kaimo turizmo sodyba, ūkininko ūkis ar menininko dirbtuvės – renginyje gausu skirtingų pramogų, žaismingų užduočių ir nuotaikingų išbandymų. O atstumus tarp žemėlapyje nurodytų punktų tenka įveikti pėsčiomis, dviračiais ar baidarėmis. Šis sporto renginys tinkamas įvairaus fizinio pasirengimo žmonėms – galima pasirinkti 3, 5 arba 8 valandų nuotykių trasą. Ir kuo ilgesnė trasa, tuo sudėtingesnės užduotys laukia joje. Pradedantieji nuotykių ieškotojai gali pasirinkti – keliauti dviračiu ar sudalyvauti baidarių pramoginėje regatoje. Vis dėlto, organizatoriai skelbia, kad fizinė jėga čia nėra lemiamas pergalės faktorius. Išmanumas, nuovokumas, žemėlapio išmanymas, gebėjimas naudotis įvairiomis turizmo priemonėmis yra tai, kas padeda pirmauti. 6. Lenktyniaudamas atrask Krekenavą Krekenavos miestelyje spalio mėnesį jau devintą kartą rengiamos smagios nuotykių lenktynės „Atrask Krekenavą“. Jų trasa sudaryta taip, kad dalyviai galėtų pamatyti kuo daugiau įspūdingų vietų: ir Krekenavos regioninį parką su jame esančiu valstybės saugomu Rapolo akmeniu, ir Nevėžį, kurį vietomis galima tiesiog perbristi, ir piliakalnius, ir alkakalnius, laiko pamirštus kaimelius, miško takus. Varžybų konceptą apibūdina šūkis „Bėk. Važiuok. Orientuokis“: pusantro šimto dalyvių pasiskirstę poromis bėgdami ir važiuodami dviračiu lenktyniauja, orientuojasi, atlieka greitas užduotis – sportiškai ir turiningai praleidžia pusdienį. Krekenavą atrasti siūloma pasirinkus vieną iš trijų trasų – sportininkams, mėgėjams ar pradedantiesiems. 7. Patiems ištvermingiausiems – beprotiškoji „Ultra X trasa“ Rugpjūčio pradžioje antrąkart rengiamas pasauliniam kalnų bėgimui prilygstančios varžybos „Ultra X trasa“. Paskaičiuota, kad pirmųjų lenktynių 2017 m. nugalėtojas Ramūnas Grumbinas pakilo daugiau nei į Momblano kalno (4810 m) aukštį: jis įveikė 36 ratus ir vertikaliai pakilo iš viso 5400 metrų. Organizatorius Modestas Bacys įspėja, kad tai vienos sudėtingiausių varžybų: „Lietuva nėra kalnų šalis, bet šis bėgimas prilygsta tikriems kalnų bėgimams ir yra ekstremalus tuo, kad vyksta iki 12 valandų. Žinoma, dalyviai gali bėgti ir trumpiau, bet nugali tas, kuris įveikia daugiausia ratų. Čia susirenka pamišę dėl bėgimo ir fiziškai ištvermingiausi.“ Pasak organizatoriaus, ši trasa atveria nuostabią panoramą, kurios turbūt nėra matę 99 proc. vilniečių, o labiausiai dalyviams patinka ne tik mesti sau didžiulį iššūkį, bet ir dalintis įspūdžiais su bendraminčiais. 8. Sportinė bėgimo šventė gamtos apsuptyje – „Miško trasa“ Gražiame miške Vilniaus šiaurėje jau penktus metus vyksta bėgimo varžybos „Miško trasa“, kuriose susirenka didžiulė minia – iki tūkstančio profesionalių ir mėgėjų bėgikų. Nesudėtingos 5,10 arba 20 km trasos driekiasi aplink Vilniaus apylinkėse esančius Tapelių ir Balžio ežerus ir juos supančius pušynus. Anot organizatorių, į „Miško trasos“ bėgimą susirenka įvairūs žmonės – pradedant nuo žinomų pramogų pasaulio, visuomenės ir verslo atstovų, baigiant Lietuvos vardą garsinančiais sportininkais. Renginys skirtas visai šeimai – vaikams bus įrengta speciali 500 metrų trasa miško takeliais. 9. MTB dviračių maratonų taurė: nuo mėgėjų iki profesionalių sportininkų MTB dviračių maratonų taurė – tai didžiausias masinis sporto renginys tarp dviračių mėgėjų ir sportininkų, vykstantis jau 18-tus metus. Dalyviai varžybose gali pasirinkti – nori lenktyniauti su kitais, ar tik aplenkti savo kaimyną, o gal tiesiog minti kartu su savo šeimos nariais neskubėdami, bet ta pačia trasa, kuria ką tik praskuodė sportininkai. Vienas organizatorių, Giedrius Adamonis, teigia, kad dalyvių įvairovė yra renginio išskirtinumas: „Čia dalyvauja visi gebantys minti dviratį: ir vaikai nuo 3 metų, ir vyresnieji, kuriems virš 80-ies. Nesvarbus nei amžius, nei lytis, nei fizinis pasirengimas – kiekvienas gali išmėginti savo jėgas ir smagiai praleisti laisvalaikį arba rimtai pasivaržyti.“ Renginys prasideda gegužę ir vyksta 5 etapais kas mėnesį skirtinguose Lietuvos miestuose: Druskininkuose, Vilniuje, Panevėžyje, Ignalinoje, Anykščiuose. Dviratininkai važiuoja vieną, du arba tris pažymėtus ratus pagal norimą įveikti distanciją. Sudėtingiausias ir ilgiausias etapas numatomas Ignalinoje – įveikus tris ratus kalnuotose vietovėse susidarytų net 75 kilometrų trasa. Kiekviename etape, pasak G. Adamonio, susirenka per 1200 dalyvių ir iš jų būna renkami nugalėtojai: 3 greičiausi vyrai ir moterys pagal amžiaus grupę, taip pat geriausių rezultatų pasiekusi komanda, o sezono pabaigoje rugsėjį pagal bendrą visų 5 etapų reitingą paskelbiami 6 nugalėtojai vyrai ir moterys. Pasak organizatorių, renginiu siekiama propaguoti sveiką gyvenseną ir aktyvų laisvalaikį bei populiarinti dviratį kaip ekologinę transporto priemonę. 10. Kuris Baltų lokys šiemet bus greičiausias? Nuolat vietą keičiantis multi-sporto renginys „Baltų Lokys“ jau septintus metus kviečia nuotykių ir aktyvaus laisvalaikio mėgėjus į, organizatorių nuomone, pačius gražiausius ir kuo mažiau urbanizuotus Lietuvos gamtos kampelius. Šiais metais rugsėjo pradžioje vyksiančiame renginyje laukia dinamiškos pramoginės užduotys ir sportinės rungtys, kurias reikia atlikti orientuojantis bėgte, minant dviratį, plaukiant baidarėmis. Dviejų žmonių komanda galės rinktis dalyvauti trumpesnėje mėgėjų ar sudėtingesnėje sportininkų grupėje. Visų varžybų metu komandos nariai turi būti kartu. Komandos turi surasti žemėlapyje pažymėtus bei legendoje aprašytus punktus bei sugrįžti į varžybų centrą, kur fiksuojamas trasoje sugaištas laikas bei surastų punktų kiekis. Azarto varžyboms netrūksta – nugalėtojai nustatomi pagal trumpiausią laiką ir daugiausiai surastų punktų, o kiekviena pavėluota finišo minutė sudegina vieną surastą punktą. Tad dalyviams svarbus komandinis darbas, orientavimosi žemėlapiais ir kompasu įgūdžiai, fizinis pasirengimas ir, žinoma, greitis!