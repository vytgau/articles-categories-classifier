Sutarčių su „Žalgiriu“ nebeturi legionieriai Kaja Roguljis, Matija Ljujičius, Bahrudinas Atajičius ir Mahamane‘as Traore bei lietuviai Egidijus Vaitkūnas, Armantas Vitkauskas, Mantas Kuklys, Darvydas Šernas, Vytautas Lukša, Daniel Romanovskij, Ernestas Stočkūnas ir Jonas Skinderis. Tiesa, klubo sporto direktoriaus Mindaugo Nikoličiaus teigimu, tai nereiškia, kad visi šie futbolininkai neišvengiamai paliks „Žalgirį“. „Jei futbolininkai tiks mūsų naujam vyriausiam treneriui Aurelijui Skarbaliui, jie sulauks pasiūlymo grįžti į komandą. Bet iš pradžių Aurelijus turi nuosekliai susipažinti su visais žalgiriečiais, žaidusiais komandoje šį sezoną ir tik tada bus priimtas vienoks ar kitoks sprendimas“, – sakė M. Nikoličius. Vis dėlto, ši išlyga taikoma tik lietuviams, nes su legionieriais sutarčių pratęsti neplanuojama. Trumpiausiai „Žalgirio“ aprangą vilkėjo spalio pabaigoje atvykęs ir traumą patyrusį Liną Klimavičių pakeitęs gynėjas iš Kroatijos K. Roguljis. 31 metų futbolininkas A lygoje sužaidė 3 rungtynes, aikštėje praleido 256 minutes, pelnė 1 įvartį ir kartą buvo įspėtas. B. Atajičius „Žalgiryje“ žaidė nuo 2016 m. pradžios. 24 metų Bosnijos ir Hercegovinos bei Švedijos pilietybes turintis futbolininkas iš visos žalių ir baltų ekipoje per du sezonus sužaidė 67 rungtynes, pelnė 15 įvarčių ir atliko 11 rezultatyvių perdavimų. Šiais metais jis pasirodė 35 rungtynėse, bet tik 14 kartų rungtynes pradėjo startinėje sudėtyje, pelnė 7 įvarčius ir atliko 4 rezultatyvius perdavimus. M. Ljujičius į „Žalgirį“ atvyko 2016 m. birželį. Per pusantro sezono 24 metų futbolininkas iš Serbijos komandoje sužaidė 58 rungtynes, pelnė 10 įvarčių ir 14 kartų rezultatyviai asistavo komandos draugams. Šiais metais jis aikštėje pasirodė 36 rungtynėse, įmušė 5 įvarčius ir atliko 7 rezultatyvius perdavimus. M. Traore prie „Žalgirio“ prisijungė vasario pabaigoje, kai komanda grįžo į Vilnių iš Turkijoje vykusios treniruočių stovykloje. Iš Malio kilęs 29 metų futbolininkas didesnę karjeros dalį praleido Prancūzijos aukščiausioje lygoje žaidžiančiame „OGC Nice“ klube, tačiau atsiskleisti „Žalgiryje“ jam nepavyko. M. Traore debiutavo vasario 26 d. Vilniuje vykusiose Supertaurės rungtynėse su „Trakais“ ir pelnęs vienintelį įvartį nulėmė „Žalgirio“ pergalę. Tačiau dėl traumų ir sveikatos problemų futbolininkas šį sezoną iš viso sužaidė tik 13 rungtynių, aikštėje praleido 666 minutes, pelnė vieną įvartį ir du kartus buvo įspėtas. Paskutines rungtynes sostinės ekipoje jis sužaidė rugsėjo 27 d. Klaipėdoje su „Atlantu“. Po kelių dienų futbolininkas treniruotėje patyrė traumą ir lemiamoje sezono stadijoje padėti komandai negalėjo. „Žalgirio“ klubas dėkoja visiems futbolininkams už darbą treniruotėse ir rungtynėse bei linki sėkmės tolesnėje karjeroje