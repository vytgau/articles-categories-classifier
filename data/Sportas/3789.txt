25 metų futbolininkas gimė ir augo Vilerbane, o futbolą pradėjo žaisti dar būdamas labai mažas. „Žaidžiu nuo trejų metų. Rungtyniavau savo miesto komandoje, kurios treneris buvo mano tėtis. Po to sekė šešeri metai treniruočių Lione, o pirmoji mano, kaip profesionalo, stotelė buvo „Reims“, – pasakojo naujasis „Sūduvos“ narys. – 18-metis sužaidžiau keletą rungtynių Prancūzijos antrojoje lygoje, tokia buvo mano karjeros pradžia.“ Dėl aistros futbolui tenka daug keliauti Tačiau gimtinėje prancūzas neužsibuvo. Po „Reims“ jis išbandė jėgas „Bourg-Peronnas“ ekipoje, o tuomet nusprendė bandyti laimę užsienyje. „Žaidžiau Prancūzijos 3 lygoje, derybos su vienu vietos klubu nepavyko, todėl nusprendžiau pasinaudoti galimybe išvykti į Bulgariją. Po trejų metų buvau paskolintas Kipro komandai, o pastaruoju metu rungtyniavau Irane. Futbole kartais reikia keliauti gana toli, kad galėtum daryti tai, kas yra tavo aistra“, – dėstė J. Manzorro. Bulgarijoje prancūzas išbandė jėgas dvejuose klubuose. 2013-2014 m. sezoną žaidė Burgaso „Chernomorec“ ekipoje, o po to sekė du sezonai Sofijos „Slavia“ komandoje. 2016-ųjų pradžioje legionierius buvo pusmečiui paskolintas Famagustos „Anorthosis“ komandai iš Kipro, o 2017-uosius pradėjo „Paykan“ komandoje egzotiškame Irane. „Dauguma žmonių galvoja, kad Irane yra blogai, žemas lygis. Mano pirmoji nuomonė irgi buvo tokia, tačiau ten pažaidęs, pamatęs žmones, galiu pasakyti, kad tai buvo gera ir naudinga patirtis“, – pasakojo futbolininkas.  Sugrįžęs iš Irano J. Manzorro dairėsi naujos komandos, kai sulaukė kvietimo prisijungti prie „Sūduvos“. Apsispręsti nebuvo sunku. „Apie „Sūduvą“ girdėjau gerų atsiliepimų, žinojau, kad komanda žaidžia Europos lygoje, užima trečiąją vietą šalies čempionate. Tai yra gera vieta karjerai tęsti, džiaugiuosi, kad čia esu, – tvirtino naujasis sūduvietis. – Žaidžiančią „Sūduvą“ pirmą kartą mačiau per rungtynes su „Sion“, supratau, kad viskas čia yra gerai, komanda vieningai kovoja, visi atiduoda visas jėgas. Kol kas dar daug ko čia nežinau, bet pirmieji įspūdžiai yra tikrai geri. Turiu gerus komandos draugus, visi žmonės yra draugiški, tad viskas yra tikrai gerai. Manau, kartu galime nuveikti gerų dalykų.“ J. Manzorro patogiai jaučiasi ir Marijampolės mieste. „Marijampolė yra ramus miestas, gera vieta, kurioje gali visą dėmesį skirti futbolui, o tai yra svarbiausia. Kai nesitreniruoju, mėgstu žiūrėti filmus, bendrauti su šeima. Esu ramus žmogus, man nereikia triukšmo, tad Marijampolėje jaučiuosi gerai“, – teigė futbolininkas. Prancūzas įvardinamas kaip saugas, tačiau aikštėje gali užimti ir puolėjo poziciją. „Pradėjau karjerą futbole kaip puolėjas, o po to teko išbandyti save krašto ir vidurio saugo pozicijose. Man nėra didelio skirtumo kur žaisti, tačiau labiausiai vis dėlto patinka žaidimas saugų grandyje“, – sakė legionierius. Žaidžiant su „Ludogorec“ reikėjo visą laiką bėgti J. Manzorro debiutas „Sūduvoje“ įvyko prieš savaitę per rungtynes su Vilniaus „Žalgiriu“. Lietuvos sostinėje prancūzas rungtynių 70 min. pakeitė Paulių Janušauską, o Marijampolės komanda 79 min. pelnė išlyginamąjį įvartį (1:1) ir grižo namo su tašku. Dabar laukia naujas iššūkis – rungtynės su „Ludogorec“. Trejus metus Bulgarijoje praleidusiam J. Manzorro lankytis Razgrade ir žaisti su Bulgarijos čempionais teko ne kartus. Tiesa, nepralaimėti žaidžiant su „Ludogorec“ pavyko tik kartą per ketverias rungtynes. „Visos rungtynės su „Ludogorec“ buvo labai sunkios. Jie turi aukšto lygio futbolininkų, gerai žaidžia ir visada laimi Bulgarijos čempionatą. Apie savo pirmąsias rungtynes su „Ludogorec“ prisimenu, kad kamuolio mūsų komanda beveik nelietė, bet visą laiką bėgome, bėgome, bėgome. Tačiau mes kovėmės ir pralaimėjome tik 0:1, skirtumas nebuvo didelis. Dažniausiai jie namie nelaimi rungtynių dideliu skirtumu, tačiau reikiamą rezultatą visada pasiekia. Tai yra gera komanda, žaidžianti gerą futbolą, – pasakojo J. Manzorro. – Vis dėlto pastaruoju metu „Ludogorec“ komandoje įvyko keletas svarbių pasikeitimų, tad galime manyti, kad esame čia palankiu metu.“ Žaisdamas Bulgarijoje prancūzas pramoko vietos kalbos, todėl „Sūduvai“ buvo naudingas kiek neįprastu būdu – kartą trenerių buvo pasitelktas į pagalbą, kai Bulgarijoje sunkiai sekėsi paaiškinti savo mintį autobuso vairuotojui. J. Manzorro išsaugojo ryšį su keletu žmonių Bulgarijoje, kurie nustebo išgirdę apie jo atvykimą su „Sūduva“. „Vienas draugas čia tebežaidžia, pažįstu ir „Ludogorec“ žaidėjų. Jie buvo kiek nustebę, kad atsidūriau čia. Taip pat žinau ir naująjį „Ludogorec“ trenerį Dimitarą Dimitrovą – jis buvo mano treneris Burgase. Mano draugai bulgarai palinkėjo sėkmės, nors visi žino, kad bus sunku“, – sakė prancūzas. „Sūduvos“ naujokas nesitiki šiandien rungtynių su „Ludogorec“ pradėti starto sudėtyje. „Nemanau, kad žaisiu nuo pirmųjų minučių, nes esu čia labai trumpai. Kiti žaidėjai išsikovojo teisę būti čia, jie nusipelnė žaisti. Tačiau tai visiškai nesvarbu, aš apie tai negalvoju. Svarbiausia, ką Razgrade gali padaryti komanda, – kalbėjo legionierius. – Jei laimėtume, būtų nuostabu, bet labai geras rezultatas būtų ir 1:1.“ „Ludogorec“ ir „Sūduva“ pirmąsias rungtynes žais rugpjūčio 17-ąją 21.30 val. Razgrade, o atsakomasis mačas Marijampolėje bus žaidžiamas rugpjūčio 24-ąją (20.30 val.). Lietuvos futbolo gerbėjai jau gali įsigyti bilietus į antrąsias rungtynes bilietai.lt tinklalapyje ir kasose. Iš anksto įsigyjamų bilietų kaina – nuo 7 eurų, rungtynių dieną jie kainuos 9 ir 10 eurų. Vaikai iki 10 metų į rungtynes įleidžiami nemokamai, o moksleiviams, studentams, senjorams ir neįgaliesiems taikomos nuolaidos. Be to, 5 bilietus galima įsigyti už 4 kainą (išankstinėje prekyboje – 36,5 euro, rungtynių dieną – 40,5 euro).