Dar prieš prasidedant naujosios Ignalinos šaudyklos statyboms, biatlonininkai turėjo iliuzijų, jog bus galima dalį pasiruošimo 2014 m. Olimpinėms žaidynėms vykdyti Ignalinos naujame sporto centre, tačiau jau ne už kalnų 2018 m. Olimpiada, o sąlygos liko beveik tokios pačios kaip ir prieš dešimt metų. Nors šiemet ir pavyko iškovoti rekordinį kiekį kelialapių (net 4) į žiemos Olimpines žaidynes, tačiau esama biatlono infrastruktūra Lietuvoje apsunkina sporto šakos plėtrą, meistriškumo kėlimą, varžybų pravedimo galimybes, ypač tarptautinių. Pirma varžybų diena. Vyrų 10 kilometrų sprinte triumfavo Karolis Dombrovskis iš Nemenčinės (Vilniaus raj.), nuotolį įveikęs per 26 min. 31 sek. bei šaudykloje suklydęs du kartus. Antras liko ignalinietis Tomas Kaukėnas, nugalėtojui pralošęs 5 sek. (šaudymas 1+2). Trečias šioje grupėje buvo anykštėnas Vytautas Strolia, nuo nugalėtojo atsilikęs 47 sek. (2+2). Jaunimo vaikinų grupėje triumfavo visaginietis Deividas Demkovas, o jaunių vaikinų grupėje nepralenkiamas buvo Linas Banys iš Anykščių. Moterų 7,5 kilometro sprinto varžybose triumfavo Natalija Paulauskaitė, distanciją įveikusi per 26 min. 37 sek. bei šaudykloje nepataikiusi tris kartus. Antroji liko ketverių olimpiadų dalyvė Ignalinietė Diana Rasimovičiūtė (šaudymas 0+4), nuo nugalėtojos atsilikusi 34 sek. Trečiąją vietą užėmė visaginietė Natalija Kočergina (3+3). Jaunių merginų grupėje greičiausia buvo Ana Jesipionok iš Visagino. Jaunesnių grupių nugalėtojais sprinto rungtyje tapo Gytis Mikoliūnas, Lukas Žukauskas (abu iš Anykščių), Viktorija Romanova, Kamilė Jakubauskaitė (abi iš Vilniaus raj.). Antradienį biatlonininkai vėl stojo prie starto linijos. Jų laukė persekiojimo lenktynės, kuriose buvo startuojama pagal sprinto varžybų rezultatus ir atsilikimą. Vyrų grupėje 12,5 kilometro distanciją per 33 min. ir 24 sek. įveikė ir vakar dienos pirmą vietą apgynė Karolis Dombrovskis (šaudymas 1+1+0+0), jaunimo vaikinų grupėje nugalėjo Nikita Romanov (Vilniaus raj.), o jaunių vaikinų grupėje nepralenkiamas buvo Linas Banys iš Anykščių. 10 kilometrų persekiojimo lenktynėse moterų grupėje triumfavo Natalija Kočergina (1+2+2+3), o antroji liko Diana Rasimovičiūtė (4+1+1+1), nugalėtojai pralaimėjusi 1 min. 9 sek. Jaunių merginų tarpe pergalę iškovojo Vitalija Kutkauskaitė iš Ignalinos. Jaunesnių grupių nugalėtojais persekiojimo rungtyje tapo Gytis Mikoliūnas (Anykščiai), Marek Griniuk, Viktorija Romanova, Kamilė Jakubauskaitė (visi iš Vilniaus raj.). Po šių varžybų pagrindinės komandos toliau kibs į olimpinio sezono pasiruošimo darbus, o keturių sportininkų grupė jau išvyko startuoti Pasaulio vasaros biatlono čempionate, kuris rugpjūčio 24-28 d.d. vyks Čaikovske (Rusija).