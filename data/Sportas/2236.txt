Pasitraukti 46-erių rusui teko po to, kai jo vadovaujama komanda Anglijos antroje pagal pajėgumą lygoje („Championship“) nesugebėjo laimėti nė vienų iš paskutinių septynerių rungtynių. Po 20 rungtynių „Hull City“ savo sąskaitoje turi tik 19 taškų ir tarp 24 komandų užima 20-ąją vietą. „Norėčiau padėkoti visiems, kurie suteikė man šią progą. Aš labai didžiuojuosi, kad įgijau neįkainojamos patirties, buvo labai sunku, tačiau labai įdomu. Linkiu komandai sėkmės“, – atsisveikindamas kalbėjo L. Sluckis. „Leonido darbas komandoje buvo labai nuoširdus, tačiau rezultatai netenkino nei jo paties, nei sirgalių, nei vadovybės. Dėkojame jam už pastangas“, – situaciją komentavo vienas klubo vadovų Ehabas Allamas. Kartu su L. Sluckiu „Hull City“ paliko ir dar vienas rusas – klubo strategijos direktoriumi dirbęs Olegas Jarovinskis. Sutartys tarp abiejų futbolo specialistų ir klubo nutrauktos abipusiu susitarimu. V. Sluckis tapo pirmuoju rusu, treniravusiu Anglijos klubą. Prie „Hull City“ vairo jis stojo šių metų vasarą. Praėjusį sezoną „Hull City“ dar žaidė „Premier“ lygoje, tačiau iškrito žemesnį divizioną. Prikelti komandos per 19 rungtynių rusui nepavyko – šiuo metu ji yra per žingsnelį nuo to, kad iškristų į trečią pagal pajėgumą Anglijos lygą. 2016-aisiais V. Sluckio treniruojama Rusijos rinktinė žaidė Europos čempionate, tačiau nesugebėjo įveikti grupių varžybų etapo.