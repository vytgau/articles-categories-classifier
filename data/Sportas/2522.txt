Lapkričio 18 dieną „Siemens“ arenoje sporto klubo „Vendetta“ auklėtinis surems pirštines su lenku Przemyslawu Pawlaku. „Kovosiu prieš jį pirmą kartą. Žinau, kad jis yra vyresnis ir fiziškai neblogai sudėtas, – sakė M. Jasiūnas. – Kiek turiu patirties, dauguma mano varžovų vėliau tampa mano draugais. Tai draugams visada linkiu tik gero. Todėl ir Przemyslawui linkiu sėkmės kovoje“. Vasarą M. Jasiūnas buvo išvykęs į Muay Thai stovyklą Tailande. „Ruošiausi Europos Muay Thai čempionatui, – priminė kovotojas. – Dabar vyksta pasirengimas KOK turnyrui. Treniruojuosi du kartus per dieną, tad manau, kad būsiu geros sportinės formos. Nemažai dėmesio skyriau jėgos ištvermei ir treniruotėms su labai įvairiais varžovais. Kiek tai paveikė mano kovos braižą pamatysite jau visai netrukus“. Pasak „Vendetta“ kovotojo, pergalė susideda iš labai daug sudedamųjų dalių. „Pagrindinės jų yra tikslūs ir stiprūs smūgiai, ištvermė, technika ir patirtis, – sakė M. Jasiūnas. – Aš daug dėmesio skiriu kovos technikai, todėl manau, kad tai ir bus mano stiprioji pusė“. „Aš pasistengsiu, kad mano kova būtų įdomi ir įsimintina, o iš publikos lauksiu aistringo palaikymo, – šypsojosi jaunasis kovotojas. – Į „Siemens“ areną manęs palaikyti ateina daug draugų ir sirgalių. Ir šįkart jų labai lauksiu“. 