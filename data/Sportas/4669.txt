Atlikęs sustojimą anksčiau nei pagrindinis jo varžovas, vokietis „Mercedes“ lenktynininką pasivijo varžybų pabaigoje, bet taip jo ir nepalenkė. S. Vettelis finišo liniją kirto antras, nuo V. Botto atsilikęs mažiau nei sekunde. „Skirtumas buvo labai mažas. Komanda man pranešė, kad jis turi problemų“, – pasakojo S. Vettelis. – Antroje lenktynių pusėje automobilyje jaučiausi daug geriau. Kai ant automobilio buvo sumontuotos superminkštos padangos, jis lyg atgijo. Po truputi artėjau prie Valtterio. O lenktynių pabaigoje mus skyrė labai mažas laiko tarpas. Truputi sugaišau laiko, kol aplenkiau lėčiau važiavusį Sergio Perezą. Manau, kad V. Bottui aplenkti man pritrūko vieno rato.“ V. Bottas: vis dar kovoju dėl čempiono titulo Austrijoje antrą pergalę šį sezoną iškovojęs Valtteri Bottas nenurašo savęs kovoje dėl F-1 čempiono titulo. „Red Bull Ring“ trasoje nugalėjęs suomis lenktynininkų įskaitoje nuo komandos draugo Lewiso Hamiltono atsilieka 15, o nuo čempionato lyderio S. Vettelio – 35 taškais. „Mūsų laukia dar daug lenktynių. Austrijoje iškovojau pergalę ir daug taškų. Bet mūsų vis dar laukia ilgas kelias“, – pasakojo V. Bottas. – Mes nepasiekėme dar sezono vidurio. Tad tiek aš, tiek komanda vis dar galvoja, kad esu vienas iš kandidatų nugalėti čempionate. Džiaugiuosi kiekviena akimirka. Manau, kad viskas bus gerai.“ D. Ricciardo: pats sunkiausias buvo priešpaskutinis ratas Pagal tradiciją sėkmės atveju Danielis Ricciardo ne tik pats geriau šampaną iš savo sportinio batelio, bet ir vaišina tuos, kas yra greta ant prizininkų pakylos. V. Bottas ir S. Vettelis Austrijoje tai padaryti kategoriškai atsisakė, o štai Martinui Brundle'ui, kuriam buvo pavesta pravesti interviu su Spielbergo trasos prizininkais, atsisakyti nepavyko. Beje, buvęs F-1 lenktynininkas šį D. Ricciardo batelį pasiėmė kaip suvenyrą ir pažadėjo jį parduoti labdaros aukcione. Australas, žinoma, buvo labai patenkintas, kad jam pavyko penktą kartą paeiliui užlipti ant pakylos. „Lenktynės buvo labai linksmos ir, kai aš aplenkiau Kimį Raikkoneną starto metu, tai buvo lemiamas momentas. Paskutiniuose ratuose man teko gintis nuo L. Hamiltono atakų. Jis buvo visai šalia, bet man pavykdavo stabdyti ant ribos ir išlaikyti poziciją“, – sakė Danielis Ricciardo. – Penkios prizinės vietos iš eilės – tai puiku, bet ypač malonu, kad pavyko trečiam finišuoti Austrijoje, „Red Bull“ namų trasoje. Pernai čia ant pakylos lipo Maxas Verstappenas, aš jam truputį pavydėjau. šaunu, kad dabar tai padaryti pavyko man. Manau, kad pačiu sunkiausiu buvo priešpaskutinis ratas, kai Lewisas pasinaudojo DRS, aš tą ratą nuvažiavau ne pačiu geriausiu būdu. Jis buvo visai arti ir aš džiaugiuosi, kad pirmas pamačiau languotą vėliavą.“ Daugiau F-1 naujienų skaitykite čia.