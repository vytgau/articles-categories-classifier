Dešimt geimų lygiai vykusio mačo (5:5) tėkmę sutrikdė L. Grigelis, kuris laimėjo šešis geimus iš eilės, išsiveržė į priekį 7:5, 4:0 ir praktiškai nusprendė jo baigtį. Galutinis rezultatas – 7:5, 6:2. Dvikova, kurios metu Laurynas atliko 12-a „ace'ų“ ir realizavo visus tris „breakpointus“ (100 proc.), truko tik 59 minutes. „Buvo ir gerų, ir taisytinų epizodų. Bet šiandien svarbiausia buvo pergalė, o ne žaidimas, nes pirma diena labai svarbi. Tikrai gerai atlikau padavimus ir varžovas neturėjo nė vienos galimybės juos laimėti. Tai ir buvo didžiausias mano ginklas, kadangi čia labai greita aikštelė. Varžovas daug klydo, bet vis tiek nebuvo lengva. Aišku, vėl daug emocijų, pilna arena. Tikėjausi, kad galiu laimėti, nors estas ir buvo laikomas favoritu. Bet aš geriau servavau už jį, jam dažniau teko atlikti antrus padavimus“, – teigė L. Grigelis. Iš karto po pirmos akistatos tame pačiame korte raketes surems 27-erių metų Ričardas Berankis (ATP 116) ir 19-metis Kennethas Raisma (ATP-896), o sekmadienį vyksiančiame dvejetų mače turėtų susikauti L. Grigelio ir Luko Mugevičiaus duetas prieš K. Raismos ir Mattiaso Siimaro porą. Tiesa, komandų kapitonai dar turi teisę keisti dvejetų sudėtis.   Tai – jau septintoji lietuvių ir estų tarpusavio dvikova, bet visi iki šiol vykę susitikimai baigėsi Estijos pergalėmis. Tiesa, didžiąją dalį šių pergalių estai iškovojo prieš keliolika metų, kuomet komandų sudėtyse dar nebuvo dabartinių lyderių. 2018 metų sezono Daviso taurės dvikovos pirmą kartą rengiamos pagal naują varžybų formatą. Mačai vyks ne tris, o tik dvi dienas – šeštadienį ir sekmadienį. Be to, jie žaidžiami iki dviejų laimėtų setų. Pirmą dvikovos dieną vyks du vienetų susitikimai, o antrąją – dvejetų susitikimas ir du vienetų mačai (penktasis mačas nebus žaidžiamas, jei tai neturės įtakos galutiniam rezultatui). Antrame 2018 metų Daviso taurės antros grupės Europos-Afrikos zonos rate Lietuvos rinktinės lauks susitikimas su Tuniso arba Suomijos atstovais (kol kas ten – 1:1). Lietuvos rinktinę sudaro: 27-erių metų Ričardas Berankis (ATP 116), 26-erių metų Laurynas Grigelis (ATP 279), 23-ejų metų Lukas Mugevičius (ATP 1326) ir 14-mečiai Ainius Sabaliauskas (be reitingo) bei 14-metis Pijus Vaitiekūnas (be reitingo). Kapitonas – Rimvydas Mugevičius. Estijos komanda: 29-erių metų Jurgenas Zoppas (ATP 171), 30-metis Vladimiras Ivanovas (ATP 644), 19-metis Kennethas Raisma (ATP-896) ir 20-metis Mattias Siimaras (ATP 1243). Kapitonas – Ekke Tiddemannas. Kodėl varžybos vyksta Šiauliuose? Lietuvos teniso sąjungos prezidentas (LTS) Ramūnas Grušas tikina, kad toks varžybas organizuojančios LTS pasirinkimas nėra atsitiktinis – Šiaulius iki šiol galima vadinti Lietuvos teniso sostine. Per paskutinį dešimtmetį Šiaulių teniso mokykla pasikeitė neatpažįstamai. Prieš 7-erius metus čia buvo paklota šiuolaikiška hard tipo danga, kainavusi daugiau nei 100 tūkst. eurų. Vėliau 50 tūkst. eurų buvo investuota į modernią apšvietimo sistemą, o tikrąja to žodžio prasme kiauro stogo renovacija kainavo 225 tūkst. eurų. Dar maždaug 400 tūkst. eurų Šiaulių teniso mokyklai kasmet skiriama bazės išlaikymui ir jaunųjų tenisininkų ugdymo programoms. „Nesu tikras, ar šiandien turėtumėme tokį tenisininką kaip Ričardas Berankis, jei Šiauliuose nebūtų veikusi ši teniso mokykla. Juk Ričardas persikėlė gyventi ir treniruotis į Šiaulius, kai jam buvo trylika ar keturiolika metų. Šiaulių teniso mokykla buvo vienintelė vieta, kurioje jis galėjo siekti savo svajonės – tapti profesionaliu tenisininku. Čia nemažai laiko yra praleidę ir kiti Lietuvos rinktinės nariai. Gal todėl komanda šiame mieste jaučiasi kaip antruose namuose“, – sako R. Grušas.