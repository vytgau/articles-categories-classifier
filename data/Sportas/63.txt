Ankstų ketvirtadienio rytą Klaipėdos apskrities VPK Kriminalinės policijos organizuoto nusikalstamumo tyrimo valdybos pareigūnai surengė operaciją, kurios taikiniu tapo puikiai sporto pasaulyje žinomas Bronislavas Vyšniauskas. 70-metis B. Vyšniauskas sulaikytas savo nuosavame name Kretingoje. Trenerį pareigūnai pristatė į Klaipėdos apskrities VPK, tačiau po kelias valandas trukusios apklausos buvo paleistas į namus, tą DELFI portalui patvirtino Klaipėdos VPK atstovė spaudai Andromeda Grauslienė. B. Vyšniausko atžvilgiu pradėtas ikiteisminis tyrimas dėl neteisėto disponavimo tam tikromis Lietuvos Respublikos dopingo medžiagų kontrolės įstatyme nurodytomis medžiagomis turint tikslą jas platinti. Už šį nusikaltimą gresia ne tik bauda arba areštas, bet ir laisvės atėmimas iki ketverių metų.