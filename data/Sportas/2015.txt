„Manau, kad labai svarbu palaikyti ryšį su UEFA vadovais. Su Aleksandru Čeferinu turėjome produktyvų susitikimą, kuriame pasidalijome savo idėjomis ir planais. Žengėme pirmą žingsnį tolimesnio bendradarbiavimo link - UEFA prezidentas priėmė kvietimą kitų metų balandį apsilankyti Lietuvoje, kur numatome plačiau aptarti svarbiausius klausimus. Taip pat labai džiugu, jog jis palaiko mūsų kandidatūrą organizuoti pasaulio salės futbolo čempionatą“, - apie vizitą kalbėjo T. Danilevičius. Paskutinį kartą Tarptautinės futbolo federacijos (FIFA) ar UEFA prezidento vizitas Lietuvoje įvyko 2011 metais. Tuomet šalyje lankėsi UEFA vadovas Michelis Platini. Apsilankymo UEFA būstinėje metu LFF vadovai susipažino su A. Čeferinu ir nacionalinių asociacijų direktoriumi Zoranu Lakovičiumi bei sutarė dėl UEFA prezidento vizito į Lietuvą 2018 metų pavasarį. Susitikime LFF atstovai pristatė savo planus ir idėjas. A. Čeferinas išreiškė palaikymą Lietuvos kandidatūrai organizuoti 2020 metų pasaulio salės futbolo čempionatą. Taip pat buvo aptarti esami ir potencialūs UEFA projektai, kurie bus pristatyti balandį Bratislavoje vyksiančiame UEFA kongrese.