Buvusio „Žalgirio“ kapitonu ir ilgamečio Lietuvos rinktinės nario prisijungimu prie projekto pasidžiaugė LFF prezidentas Tomas Danilevičius, kuris neabejoja jo galimybėmis įnešti naujų idėjų: „Deividas yra talentinga futbolo asmenybė ir įrodė, kad gali mąstyti ir skleisti idėjas ne tik futbolo aikštėje, bet ir už jos ribų. Apskričių vystymo klausimas pastaruoju metu tapo labai aktualiu ir manome, kad su tokiu iniciatyviu žmogumi, kaip jis, mes galime nuveikti tikrai nemažai“. D. Šemberas šiuo metu kremta mokslus UEFA vadybos mokymuose ir neslepia noro efektingai panaudoti žinias bei patirtį Lietuvos futbolo federacijoje. „Šio projekto tikslas – padidinti apskričių darbo efektyvumą. Esu čia, nes mokausi futbolo vadybos UEFA organizuojamuose mokymuose ir nekantrauju įgytas žinias pritaikyti Lietuvos futbolo vystyme. Pasikalbėjus su LFF vadovais, nusprendėme visi kartu imtis šio projekto, kuris leistų įgyvendinti ir UEFA mokymuose numatomą praktiką“, – sakė D. Šemberas. Pasak D. Šembero, laukia ilgas procesas išanalizuoti kiekvienos iš apskričių darbą bei pateikti išvadas, kuriomis remiantis, būtų galima teikti pasiūlymus svarbiausiam šalies futbolo valdymo organui Vykdomajam komitetui: „Dabar aktualiausia yra įsigilinti į kiekvienos apskrities esamą situaciją, išanalizuoti ir nustatyti jautriausias vietas, ties kuriomis būtų galima kryptingai dirbti“. „Taip pat reikia ištirti kitų Europos šalių gerąsias praktikas bei pasižiūrėti, kaip galėtume pritaikyti jas Lietuvos atveju. Žinoma, tokių didelių šalių, kaip Prancūzijos ar Vokietijos pavyzdžių pritaikymas kartais nėra įmanomas, bet matome tokias besivystančias mažas ir panašių ekonominių išteklių valstybes, kaip Slovėniją ir tai mums gali būti geru indikatoriumi. Svarbu atsižvelgti ir į UEFA rekomendacijas apskričių vystymo klausimu.“ „Apskričių vystymo strategija yra labai reikalinga, nes būtent apskritys yra svarbus įrankis įgyvendinat bendroje LFF strategijoje numatytus tikslus, o šiuo metu yra nemažai aspektų, kuriuos reikia išanalizuoti. Norėčiau, kad kuo daugiau įsitrauktų į šį projektą – iš diskusijų ir nuomonių gimsta geri pasiūlymai, kuriuose reikia bandyti įgyvendinti. Tikiuosi ir glaudaus bendradarbiavimo iš apskričių vadovų“, – pažymėjo A lygos prezidento pareigas ankščiau ėjęs D. Šemberas. Lapkričio mėnesį prasidėjusiuose UEFA vadybos pratybose D. Šemberas savaitinėse sesijose nuo ankstaus ryto iki vakaro klausosi paskaitų iš patyrusių savo srities specialistų, o taip pat bendrauja ir su garsiais Europos žaidėjais. Visa tai, anot jo, yra neįkainojama patirtis. „Kovo mėnesį laukia ketvirtoji sesija Londone, o kursai trunka dvejus metus. Pratybose turime labai stiprius mentorius, į renginius atvažiuoja klubų prezidentai, federacijų vadovai, didelių kompanijų lyderiai, kurie pasakoja apie vadybinius, rinkodaros ir kitus aspektus. Žmonės, sukaupę didelį bagažą patirties, kelia didelį įspūdį ir noriu, kad tokie mokymai praverstų ir Lietuvos futbolui“, – dėstė vilnietis. D. Šemberas su federacijos vadovais jau kovo mėnesį pradės išvykas į apskritis, kuriose pradės įvadinius susitikimus su jų vadovais ir specialistais. Pirmieji susitikimai numatyti su Vilniaus, Klaipėdos ir Alytaus apskričių prezidentais.