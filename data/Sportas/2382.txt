Tarptautinis olimpinis komitetas (IOC) trečiadienį diskvalifikavo keturis Rusijos skeletono sportininkus už dopingo taisyklių pažeidimus. Tarp diskvalifikuotų yra aukso medalio laimėtojas Aleksandras Tretjakovas ir bronzos medalininkė Jelena Nikitina. Rusija, kuri po Sočio žaidynių dominavo medalių lentelėje su 33 medaliais (13 aukso), per trejus metus jau neteko šešių medalių dėl įrodymų, kad valstybė rėmė dopingo vartojimą, padedama apkeisti mėginius laboratorijoje. Du iš šešių medalių buvo aukso. Oficialioje medalių įskaitoje Rusija vis dar pirmauja su 11 aukso apdovanojimų, bet bendru skaičiumi (27 medaliai) jau nusileidžia JAV (28 medaliai). Diskvalifikuotos taip pat buvo ir medalių Sočyje neiškovojusios Marija Orlova bei Olga Potylicina. Rusijos pareigūnai teigė, kad skųs šiuos IOC sprendimus. IOC gruodžio 5 dieną turės nuspręsti, ar leis Rusijos delegacijai dalyvauti 2018 metų Pjongčango žiemos olimpinėse žaidynėse. Šios naujienos ypač svarbios kaimyninei Latvijai. Po A. Tretjakovo diskvalifikacijos, olimpiniu čempionu bus pripažintas Martinas Dukuras. Tuo tarpu jo brolis Tomas Dukuras iš ketvirtosios vietos pakilo į trečiąją ir gaus bronzos medalį.