A lygos bronzos medalių laimėtojai atsakomoje dvikovoje Ženevoje sužaidė lygiosiomis 1:1 (0:0). Šio rezultato „Sūduvai“ užteko su kaupu, nes pirmąjį mačą Marijampolėje ji laimėjo net 3:0. Šiokią tokią intrigą šioje poroje buvo sugrąžinęs 55-ą minutę įmuštas Moussa Konate įvartis. Tačiau visas šveicarų viltis nubraukė Robertas Veževičius, pasižymėjęs likus 10-imčiai minučių iki pagrindinio laiko pabaigos. Atsilaikymą Šveicarijoje dar įspūdingesniu daro rungtynių statistika – varžovai ilgiau kontroliavo kamuolį (54 proc. prieš 46), atliko beveik šešis kartus daugiau smūgių (29 prieš 5). Į „Sūduvos“ vartų plotą kamuolys skriejo net 12 sykių, kai į „Sion“ – vos kartą. Itin daug aplodismentų nusipelnė Marijampolės klubo vartų sargas Ivanas Kardumas – 30-metis kroatas atrėmė net 12 smūgių.   Su kuo teks žaisti paskutiniame etape, paaiškės penktadienį ištraukus burtus. Už patekimą į jį „Sūduva“ užsitikrino 895 tūkst. eurų. Iš visų Lietuvos klubų taip toli iki šiol nužygiavęs buvo tik Vilniaus „Žalgiris“ (2013 m.). Pačių marijampoliečių rekordas buvo vos antrasis etapas. Pirmame kvalifikaciniame etape Vladimiro Čeburino auklėtiniai eliminavo Soligorsko „Šachtior“ iš Baltarusijos (0:0 svečiuose ir 2:1 namuose), o antrame perlipo Liepojos „Liepaja“ barjerą (2:0 svečiuose ir 0:1 namuose).