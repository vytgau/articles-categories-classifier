Airija – Škotija 28:8 (14:3) Centrinėse turo rungtynėse Dubline susitiko dvi komandos, kurių mintyse buvo „Šešių nacijų“ turnyro trofėjus. Vis dėlto savo progas išnaudoję ir škotų dovanas išpakavę airiai sugebėjo iškovoti pergalę, pelnyti papildomą tašką ir švęsti reikalingą pergalę. Nugalėtojams du žeminimus pelnė Jacobas Stockdale'as, po vieną – Conoras Murray'us bei Seanas Croninas. Škotijos komandoje pasižymėjo Blairas Kinghornas. Po sensacingos pergalės prieš anglus trečiajame ture, škotai buvo ant sparnų ir mače su airiais turėjo daugybę gerų progų pirmauti. Bet po apmaudžios klaidos praleidęs pirmuosius tašku, vėliau škotai perspektyviose atakose kamuolį prarasdavo tiesiog atlikdami perdavimus. Už tai airiai juos nubaudė gana skaudžiai. Airijos regbininkai „Šešių nacijų“ nugalėtojais tapo ketvirtą kartą. Dar 10 sykių airiai yra triumfavę „Namų nacijų“ ir „Penkių nacijų“ turnyruose.  Kaip paaiškėjo vėliau, pagrindiniai airių konkurentai anglai patyrė nesėkmę, todėl Airijos rinktinė anksčiau laiko užsitikrino „Šešių nacijų“ turnyro trofėjų. Tačiau airiai turi ir kitą tikslą – laimėti „Grand Slam“ titulą, kuris suteikiamas ekipai, laimėjusiai visai penkerias rungtynes. Tą airiams yra pavykę padaryti tik du kartus (1948 ir 2009 m.). Prancūzija – Anglija 22:16 (9:9) Norėdami išsaugoti teorines viltis kautis dėl „Šešių nacijų“ trofėjaus, anglai turėjo išvykoje su „bonus“ tašku nugalėti Prancūzija ir dar kuo didesniu skirtumu. Tokios viltys buvo užgesintos gana greitai, nes kova Paryžiuje vyko dramatiškai ir svečiams galvoti apie parankius skaičius nebuvo kada. Reto grožio regbio spektaklis sužavėjo net visko mačiusius šios sporto šakos gerbėjus. Sausakimšame „Stade de France“ stadione prancūzai antrajame kėlinyje išsiveržė į priekį 16:9. Prancūzams buvo įskaitytas baudos žeminimas už neleistiną anglų veiksmą prie pat įskaitinio ploto. Vėliau prancūzai skirtumą padidino baudos smūgiais. Vis dėlto Jonny May'uas žeminimas suteikė anglams viltį išplėšti bent jau minimalią pergalę. Mačo pabaiga buvo tiesiog neįtikėtina. Jau pasibaigus pagrindiniame laikui, prancūzai perėmė kamuolį, bet nesugebėjo jo išspirti į užribį. Tuomet Anglijos rinktinė atakavo ir atsidūrė per pusmetrį nuo žeminimo ploto bei pergalės, tačiau paskutinę akimirką anglai suklydo ir Prancūzijos regbininkai šoko vienas kitam į glėbį.  Anglai nuo 2006 metų nėra pralaimėję trijų rungtynių per vieną „Šešių nacijų“ sezoną, bet taip gali atsitikti jau kitą savaitę, kai jų lauks akistata su „Grand Slam“ titulo sieksiančia Airijos komanda. Velsas – Italija 38:14 (17:7) Kol tarp turnyro lentelės viršuje esančių komandų vyko įnirtingi mūšiai, Velso regbininkai ramiai ir užtikrintai nugalėjo autsaiderę Italijos komandą ir pakilo į antrąją poziciją. Velso treneris Warrenas Gatlandas prieš rungtynes komandoje atliko net 10 keitimų ir išbandė nemažai naujovių, bet ir tai nesutrukdė užtikrintai nugalėti mačo pradžioje pasispardyti mėginusius italus. Paskutiniame ture Velso laukia įnirtinga kova dėl antrosios vietos su Prancūzijos komanda. Tuo tarpu italai vėl veikiausiai liks su „Mediniu šaukštu“ ir paskutine vieta.  Paskutinis, penktasis, „Šešių nacijų“ turas vyks kitą savaitgalį. Turnyro lentelė po keturių turų: 1. Airija 19 tšk. 2. Velsas 11 3. Anglija 10 4. Prancūzija 10 5. Škotija 8 6. Italija 0.