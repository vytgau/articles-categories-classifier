B. Virbalytė Londone pasiekė savo geriausią sezono rezultatą ir pateko į stipriausiųjų 16-ą, užtikrinantį sportininkui Lietuvoje finansavimą dar dvejus metus. „Paskutinius metrus atidaviau viską, ką galėjau. Nenorėjau likti 17-a. Esame įsprausti į tuos TOP-16 rėmus. Po Rio olimpiados svarsčiau, ar likti didžiajame sporte, tai šis rezultatas labai svarbus – galėsiu dar dvejus metus mėgautis tuo, kas yra mano didžioji gyvenimo aistra“, – komentavo ėjikė. B. Virbalytė-Dimšienė prieš dvejus metus Pekine užėmė 7-ą vietą (1:30:20). „Galbūt visi tikėjosi, kad galiu pakartoti tą patį rezultatą, tačiau ta diena buvo didžioji mano gyvenime. Čia Londone – antros geriausios mano varžybos per visą karjerą. Tik Pekine ėjau greičiau“, – tikino ji. Lietuvos sportinio ėjimo žvaigždė priminė, kad po Rio olimpiados ją ėmė kankinti mintys apie karjeros pabaigą, tačiau šių metų pradžioje projektas Australijoje vėl grąžino meilę sportui. „Nepaistant to, pusė metų po treniruočių stovyklos Australijoje buvo sunkus laikas. Tikėjausi geresnės savijautos, buvo problemų, – dalijosi mintimis B. Virbalytė-Dimšienė. – Galbūt galėjau Londone pasirodyti šiek tiek geriau, gal pasiekti asmeninį rekordą, bet ir taip esu labai labai laiminga“. Anot jos, Londonas ir Berlynas galėtų dažniau rengti didžiuosius čempionatus: „Kai eini tuščia trasa ir niekas nesugeba net paploti yra sunku. Minia padeda. Aišku, jausmas buvo kitoks nei olimpinėse žaidynėse, kur nesusitvarkiau su minia. Dabar atsiribojau nuo jos. Man patiko, kad palaikė, bet koncentravausi į varžybas, kontroliavau save“. Puikiai pasirodė ir viena iš jaunosios kartos atstovių sesių Vaiciukevičiūčių. Živilė užėmė 19-ą vietą (1:31:23) ir pagerino asmeninį rekordą, o Monika varžybas baigė kiek žemiau – 45-a (1:38:08). „Maniau, kad bus sunkiau – nelabai patinka, kai trasa sukasi kas du kilometrus, bet neprailgo. Buvo sunku, bet labai džiaugiuosi. Top-20 rezultatas geras ir bus dar geresnių ateityje“, – vertino Ž. Vaiciukevičiūtė. Jos sesė tvirtino, kad tikėjosi geresnio rezultato, tačiau koją pakišo liga: „Prieš Europos 23 metų jaunimo čempionatą prastai jaučiausi ir iki šiol neatsigavau, bet džiaugiuosi, kad sudalyvavau pasaulio čempionate“. Aukso medalį laimėjo kinė Jiayu Yang (1:26:18), sidabro – meksikietė Maria Guadalupe Gonzalez (1:26:19), trečia liko italė Antonella Palmisano (1:26:36). Vyrų 20 km sportiniame ėjime startavęs Marius Žiūkas sekmadienį finišo liniją kirto 29-as. Vienintelis šioje rungtyje dalyvavęs lietuvis nuotolį įveikė per 1 val. 22 min. 38 sek. „Po sėkmingų Europos taurės varžybų gegužę savijauta nebuvo tokia, kad tikėčiausi kažko panašaus. Parodytas laikas nustebino, visi labai greiti. Sunku patikėti, kad sugebėjau atlaikyti iki galo, „nesulūžti“. Jėgų daug kainavo, savijauta prasta buvo, ne tokia, kad galėčiau siekti gero rezultato“, – kalbėjo ko finišo M. Žiūkas. Jis tvirtino, kad prieš čempionatą buvo pesimistinės labiau nuotaikos, nei džiūgavimas. „Tačiau baigėsi viskas ne taip blogai, kaip galvojau“. Aukso medalį iškovojo kolumbietis Eideris Arevalo, sidabro – „neutralus“ rusas Sergejus Širobokovas, bronzą – brazilas Caio Bonfimas. 