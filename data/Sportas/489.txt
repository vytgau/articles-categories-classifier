Ieškovės VšĮ Futbolo klubas „Žalgiris“ (buvusi viešoji įstaiga Vilniaus miesto futbolo draugija „Žalgiris“) iškeltas ieškinys dėl prekių ženklų registracijos, susijusios su „Žalgirio“ vardu, panaikinimo Vilniaus apygardos teisme buvo nagrinėjamas nuo 2015 m. gegužės mėnesio. Taip pat nuo 2016 m. sausio mėnesio buvo nagrinėjamas ieškinys dėl Kauno futbolo klubo teisės į įmonės pavadinimą, žodžio „Žalgiris“ naudojimo futbolo komandos pavadinime bei bet kokioje ūkinėje-komercinėje veikloje, susijusioje su futbolu, uždraudimo. Šios dvi bylos 2016 m. gegužę buvo sujungtos į vieną. Sujungtoje byloje Vilniaus „Žalgirio“ pareikšti ieškiniai tiek Lietuvos aukščiausiojo teismo 2017 m. liepos mėnesio nutartimi, tiek vėliau sekusiu Vilniaus apygardos teismo 2018 m. sausio mėnesio sprendimu buvo atmesti visa apimtimi bei nepatenkintas nei vienas reikalavimas. Teismas konstatavo, kad VšĮ Futbolo klubas „Kauno Žalgiris“ yra Kauno „Žalgirio“ sporto klubo dalis. Kitaip tariant, Kauno „Žalgirio“ krepšinio klubas yra futbolo klubo kaip viešosios įstaigos steigėjas ir dalyvis, todėl pavadinimas „Kauno Žalgiris“ kaip tik ir įgyvendina teisės aktų reikalavimus ir neklaidina visuomenės dėl įmonės steigėjo ir dalyvio tapatumo ar panašumo į kitų įmonių pavadinimus, nes akivaizdžiai ir nedviprasmiškai parodo futbolo klubo priklausymą Kauno „Žalgirio“ sporto klubui. Vilniaus „Žalgiriui“ užkliuvo ir kauniečių juridinio asmens pavadinimas, kurį buvo siekiama priverstinai pakeisti. Tačiau teismo vertinimu, reikalavimas pakeisti kauniečių juridinio asmens pavadinimą, pažeistų teisę būti siejamai su savo steigėju, neproporcingai ir dirbtinai apribotų konkurencingumą ir identitetą. Tokiu būdu, būtų pažeistos ne tik Kauno futbolo klubo, bet ir jo steigėjo – sporto klubo Kauno „Žalgiris“ teisės, kuris ir siekia regioniniu principu vystyti kitas sporto šakas, ne tik krepšinį, o Vilniaus „Žalgiriui“ būtų suteiktas nepagrįstas prioritetas futbolo veikloje naudoti žymenį „Žalgiris“. Taip pat teismas konstatavo, kad VšĮ Futbolo klubas „Kauno Žalgiris“ pavadinime naudojamas aiškų skiriamąjį požymį turintis žodis, orientuojantis į konkretaus miesto – Kauno – futbolo klubą, leidžia atskirti įmonių pavadinimus, todėl nėra pagrindo daryti išvadą, kad jų pavadinimai gali suklaidinti visuomenę. Teismas nurodė, kad remiantis sportu besidominčio Lietuvos gyventojo vertinimu, o juolab futbolo mėgėjo aspektu, mažai tikėtina, kad jis galėtų suklysti dėl futbolo klubų Kauno „Kauno Žalgiris“ ir Vilniaus „Žalgiris“ pavadinimų tapatumo, neišskirtinumo, nepriklausomybės atitinkamam miestui ir pan. Akivaizdu, kad gerokai didesnę dalį eilinio vartotojo dėmesio pritraukia futbolo klubo pasiekimai, demonstruojami rezultatai ir jo reprezentuojama vietovė, miestas, regionas ir atstovaujama sporto institucija, organizacija (sporto klubas). Šiuo atveju pavadinimas „Kauno Žalgiris“ informuoja visuomenę, kad klubas atstovauja, visų pirma, Kauno miestui ir Kauno miesto sporto institucijai, organizacijai (sporto klubui) – Kauno „Žalgirio“ krepšinio klubui. Teismas sutiko ir su Kauno „Žalgirio“ argumentais, jog tarptautinėje ir nacionalinėje sporto teisės praktikoje ir pagal teisinį reguliavimą nėra draudžiama naudoti skirtingiems klubams vienu žymeniu (elementu) panašius pavadinimus, jeigu pavadinimai išlaiko kitus skiriamuosius požymius. Teismas padarė išvadą, jog vilniečiai neįrodė nesąžiningos konkurencijos veiksmų. Kauno „Žalgirio“ krepšinio klubas siekia populiarinti ir stiprinti ne tik Lietuvos krepšinį, bet Lietuvos sportą apskritai. Be krepšinio nuspręsta plėtoti ir kitas sporto šakas. Pasirinktos turbūt populiariausios ir vienos seniausių pasaulyje sporto šakos – futbolas ir regbis. Savo teisines ambicijas vilniečiai buvo perkėlę ir už Lietuvos ribų. Vilniaus „Žalgirio“ iniciatyva Tarptautiniame sporto arbitraže (CAS) buvo užvesta byla ir dėl Lietuvos futbolo federacijos sprendimo pritarti futbolo klubo pavadinimui „Kauno Žalgiris“. CAS byla baigėsi patiems jos iniciatoriams atsiėmus ieškinį. Tokiu būdu dėl futbolo komandos vardo visi kilę ginčai yra išspręsti ir „Žalgirio“ vardo naudojimas Kauno futbolo komandos pavadinime yra išsaugotas. Bylos nagrinėjimo metu VšĮ Futbolo klubui „Kauno Žalgiris“ pritaikytos laikinosios apsaugos priemonės buvo panaikintos, o Vilniaus „Žalgirio“ futbolo klubo noras monopolizuoti žodį „Žalgiris“ subliuško.