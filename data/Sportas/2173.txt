Penktadienio rytą „Kempinski Hotel Cathedral Square“ viešbutyje pasirašytas abiejų šalių memorandumas. Susitarimą pasirašė LFF prezidentas Tomas Danilevičius ir FFU viceprezidentas Konstantinas Jelisejevas. T. Danilevičiaus teigimu, nauja partnerystės kryptis leis LFF praplėsti savo akiratį ir išnaudoti kitas galimybes vystyti Lietuvos futbolą, skelbiama federacijos pranešime. „Džiaugiamės pradėtu bendradarbiavimu su Ukrainos futbolo federacija. Siekiame būti dinamiški ir vertiname glaudžius ryšius su užsienio šalimis – taip galime semtis gerosios praktikos ir organizuoti tarpusavio projektus. Su Ukrainos atstovais turėjome produktyvius susitikimus, kurie išaugo į norą pradėti bendradarbiavimą. Tikimės, jog jis bus konstruktyvus ir galėsime išnaudoti turimas galimybes“, – teigė T. Danilevičius. Siekdamos konstruktyvaus bendradarbiavimo, abi šalys susitarė dėl nekomercinio bendradarbiavimo ir partnerystės. LFF ir FFU planuoja keistis naudinga informacija, patirtimi, rengti šalių specialistų mainus, skatinti futbolo mokymo ir treniravimo procesus, rengti konferencijas ir seminarus.