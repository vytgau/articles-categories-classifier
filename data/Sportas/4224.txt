Mokosi iki skausmo Parengiamieji plaukimai, pusfinalis, egzaminas. O gal taip: parengiamieji plaukimai, egzaminas, pusfinalis. Jei penktadienį S. Bilis baseine pasirodys sėkmingiau nei savaitės viduryje, susidėlioti likusią dienotvarkę jam bus nelengva. Pasaulio pirmenybes Budapešte 23-ejų panevėžietis bando suderinti su vėlyva egzaminų sesija Šiaurės Karolinos universitete. Nieko keisto, kad galvą praėjusių metų planetos čempionui trumpame (25 m) baseine skauda tiesiogine to žodžio prasme. Po nusivylimo 100 m plaukimo laisvu stiliumi atrankoje, kurioje tenkinosi 43-ia vieta, įprastai komunikabilus vaikinas griežtai atsisakė bendrauti su žiniasklaida. „Jaučiausi prastai, skaudėjo galvą. Dar nepraėjo aklimatizacija, be to, prieš tai visą dieną buvau įnikęs į mokslus“, – vėliau DELFI savo nenorą kalbėti paaiškino S. Bilis. Į Europą iš priešingos Atlanto vandenyno pusės jis atskrido tik praėjusį šeštadienį. O trečiadienį jau startavo pasaulio čempionate. Olimpiečio rezultatas – 49,83 sek. – buvo daugiau nei sekunde prastenis už jo asmeninį ir Lietuvos rekordą. Šiemet greitesnis buvo net plaukimo nugara specialistas Danas Rapšys, retokai plaukiantis 100 m laisvu stiliumi. Bet panašaus rezultato ir buvo galima tikėtis turint omenyje S. Bilio akademinius vargus, nepalikusius laiko pasirengimui pirmenybėms. Karčios šaknys „Priešingai nei kada nors anksčiau, dabar mano mintyse ne vien plaukimas. Turbūt jis tik antroje vietoje“, – atviravo S. Bilis. Šiais mokslo metais vienas greičiausių Lietuvos plaukikų turi baigti technologijų ir visuomenės studijas Šiaurės Karolinos universitete. Bet ir vasarai persiritus į antrą pusę iki geidžiamo diplomo dar teks padirbėti. Mat po debiutinių Rio de Žaneiro olimpinių žaidynių S. Bilis per savo studijų programą taip pat „plaukė laisvu stiliumi“. „Apsileidau, rudens semestro pažymiai nebuvo geri. Pavasarį man iškėlė sąlygą – kol nesusitvarkysiu mokslų, negalėsiu treniruotis su universiteto komanda. Todėl kelis mėnesius daugiau laiko reikėjo praleisti ne baseine, o prie knygų. Kuris užsiėmimas sunkesnis? Sakyčiau, sunkiausia sportuojančiam studentui, nes ar taip darysi, ar kitaip – galų gale abiejuose frontuose reikia viską atlikti iki galo“, – sakė plaukikas. Pajutęs kaip niekad gerą sportinę formą, S. Bilis praėjusį rudenį visą dėmesį skyrė pasiruošimui gruodį Kanadoje vykusiam planetos čempionatui trumpame baseine. Triūsas treniruotėse virto auksu 100 m distancijoje ir bronza perpus trumpesniame nuotolyje. Bet ketverius metus plaukikui stipendiją mokėjęs universitetas nusprendė, kad lengvatų pakaks – nuo žiemos pabaigos S. Bilis kur kas dažniau ėmė matyti ne savo trenerį Toddą DeSorbo, o dėstytojus. Tam, kad surinktų reikiamus kreditus, lietuviui teko imti papildomus kursus vasarą. Ir dabar jam, kalbant Budapešte šiuo metu populiariais terminais, iki akademinio normatyvo trūksta kelių šimtųjų sekundės. „Mano baigiamųjų pažymių vidurkis (GPA) turi būti 2, o dabar yra 1,99. Vieną kursą jau atsiskaičiau gerais balais, liko du. Reikia pabaigti, nebe daug liko“, – pažymėjo atletas. Vieną dieną – rungtis ir egzaminas Artimiausias egzaminas jo laukia penktadienį – tą pačią dieną, kai Budapešte Lietuvos plaukikas startuos 50 m rungtyje, kurioje pernai olimpiniame Rio de Žaneire pateko į finalą ir užėmė aštuntą vietą. Egzaminas laikomas internetu, studentai gali patys pasirinkti laiką, kada atlikti užduotis. „Bus labai „smagu“ po atrankos varžybų laikyti egzaminą. Arba po pusfinalio, nes jei į jį pateksiu, turbūt tokiu atveju būtų protingiau dieną pamiegoti, pailsėti ir nukelti egzaminą į vakarą“, – svarstė S. Bilis. Kaip seksis 50 m distancijoje, dabar jis nebesiryžta spėlioti – į Budapeštą T. DeSorbo auklėtinis atvyko prieš tai beveik nedalyvavęs varžybose ir vos savaitę skyręs jėgos ir greičio treniruotėms. „Dar niekad prieš rimtą startą taip nesiruošėme. Bet gal atlėgs aklimatizacija, gal iš kažkur atsiras papildomas impulsas, kaip buvo Rio de Žaneire“, – vilties stengėsi neprarasti sportininkas. Liks Šiaurės Karolinoje Po čempionato grįžęs į JAV jis turės atsiskaityti paskutinį kursą ir tuomet visą dėmesį galės skirti plaukimui. Nors bambagyslė, jungusi su Šiaurės Karolinos universitetu ir T. DeSorbo, atsiėmus diplomą nutrūks, S. Bilis neketina keisti gyvenamosios vietos ar trenerio. „Tokios minties nebuvo. Treneris yra pagrindinė priežastis, dėl kurios nenoriu niekur išvykti. Jis sugeba mane parengti varžyboms, jis kaip niekas kitas žino mano kūną. Su mumis treniruojasi amerikietis Colinas Jonesas, kuris irgi ruošiasi Tokijo žaidynėms. Jis bando surinkti penkių ar šešių profesionalų grupę, kuri dirbtų pagal ketverių metų planą iki olimpiados. Nežinau, ar man ruoštis Tokijui bus sunkiau nei Rio de Žaneirui, bet viskas tikrai vyks kitaip. Bus žymiai daugiau varžybų, bandysime išvažiuoti treniruotis į kalnus“, – į priekį žvelgė buvusi Šiaurės Amerikos studentų pirmenybių (NCAA) žvaigždė. Vis dėlto svarbiausias dalykas nesikeis. „Mano ilgalaikiai tikslai lieka tie patys ir Tokijuje jie bus aukščiausi“, – patikino S. Bilis.