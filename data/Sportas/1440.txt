WADA pranešime sakoma, kad viena Kelne įsikūrusi akredituota laboratorija perspėjo agentūrą, jog Šveicarijos gamintojos „Berlinger“ buteliukai gali būti atidaryti juos užšaldžius. Rinkinio šlapimo mėginiams „BEREG-KIT Geneva“ stikliniai buteliukai buvo išleisti praeitais metais po Rusijos dopingo skandalo, aptemdžiusio 2014 metų Sočio žiemos olimpiadą. Jie buvo giriami kaip naujos kartos itin patikima priemonė, turinti apsaugoti nuo sukčiavimo. Kol kas neaišku, ar naujus „Berlinger“ buteliukus buvo planuota naudoti per ateinantį mėnesį vyksiančias Pjongčango žiemos olimpines žaidynes Pietų Korėjoje. WADA kol kas neatsakė į naujienų agentūros AFP prašymą paaiškinti padėtį. Savo pranešime agentūra nurodė „inicijavusi tyrimą dėl naujos kartos „BEREG-KIT Geneva“ apsauginių buteliukų potencialios patikimumo problemos ir prireikus rekomenduosianti atitinkamas priemones, kad būtų užtikrintas dopingo kontrolės proceso patikimumas.“ Agentūra pridūrė, kad Kelno laboratorija apie tikėtiną defektą ją perspėjo sausio 19 dieną. Laboratorija nustatė, kad buteliukas „potencialiai gali būti atidarytas rankomis, „užšaldžius“ mėginį“. WADA nurodė susisiekusi su „Berlinger“, o šveicarų kompanija vėliau atsakė negalinti patvirtinti defekto, aptikto laboratorijos Vokietijoje. „WADA palaiko ryšį su Kelno laboratorija ir „Berlinger“, toliau aiškindamasi iki šiol atliktų patikrinimų protokolus“, – sakoma agentūros pranešime. „WADA pripažįsta, kad tuo atveju, jeigu ši padėti bus patvirtinta, iškils susirūpinimo ir klausimų. Norime patikinti atletus ir kitas suinteresuotas šalis, kad WADA visokeriopai įsipareigojusi aiškintis su „Berlinger“, kol šis reikalas bus išspręstas, ir kad padėčiai vystantis toliau informuosime suinteresuotas šalis“, – pridūrė agentūra. Tiriant 2014 metų Sočio olimpiados dopingo skandalą, išsamiai išanalizuotą kanadiečio teisininko Richardo McLareno (Ričardo Maklareno) ataskaitoje, buvo nustatyta, kad didelio masto sukčiavimo schemoje dalyvavę pareigūnai sugalvojo, kaip nepaliekant pėdsakų atidaryti saugiais laikytus mėginių buteliukus.