Penktadienio popietę Japonijoje susitiko vietos nacionalinė komanda ir Brazilijos futbolininkai, o pergale šioje akistatoje džiaugėsi svečiai iš Pietų Amerikos – 3:1. Pirmasis įvartis į šeimininkų vartus krito 10 minutę, kuomet 11 metrų baudinį realizavo Neymaras. Tiesa, šį sprendimą teisėjas priėmė tik pasižiūrėjęs vaizdo pakartojimą ekrane. Po septynių minučių Neymaras vėl stojo prie 11 metrų atžymos, tačiau šįkart jo smūgį japonų vartininkas atrėmė. Visgi šeimininkai džiaugėsi neilgai – kamuolys jų vartų tinkle suspurdėjo po iškart sekusio kampinio, kuomet galingu šūviu iš toli pasižymėjo Marcelo. Dar iki pertraukos rezultatas tapo triuškinamas – 36-ą minutę trečią brazilų įvartį po idealaus komandos draugo perdavimo pelnė Gabrielis Jesusas. Antroje rungtynių dalyje Japonijos rinktinei pavyko įmušti paguodos įvartį. Jo autoriumi 63-ią minutę tapo Tomoaki Makino, po kampinio pasižymėjęs smūgiu galva.  Tiek Brazilijos, tiek Japonijos komandos savo kišenėse jau turi bilietus į artėjančią vasarą Rusijos vyksiantį pasaulio čempionatą. Kitų draugiškų rungtynių rezultatai: Pietų Korėja 2 – 1 Kolumbija Kinija 0 – 2 Serbija JAE 0 – 1 Haitis Gruzija 1 – 0 Kipras