Tai bus pirmojo sunkiojo svorio kategorijos (iki 90,8 kg) atstovų susirėmimas. Prieš tai bus transliuojamos kelios įžanginės kovos, tarp jų – ir Lietuvos boksininko Eimanto Stanionio mūšis su Meksikoje gimusiu, bet JAV atstovaujančiu Oscaru Valenzuela. Jų dvikova prasidės maždaug 3.20 val. Lietuvos laiku. 31 metų 191 cm ūgio Y. Dorticosas profesionalų varžybose dar neparyrė nė vieno pralaimėjimo. Jis šventė 21 pergalę, net 20 jų pasiekė nokautais. Kubietis yra WBA (Pasaulio bokso asociacijos) čempionas. Šios organizacijos superčempiono diržas priklauso rusui Denisui Lebedevui. 31 metų 189 cm D. Kudriašovas laimėjo 21 kovą iš 22. Visas pergales jis iškovojo nokautais! Šis Rusijos boksininkas yra WBC (Pasaulio bokso tarybos) sidabrinio diržo savininkas. Kovos laimėtojas pusfinalyje susitiks arba su Rusijos boksininku Muratu Gasijevu, arba su lenku Krzystofu Wlodarcyku. Pralaimėjęs sportininkas pasitrauks iš varžybų. „World Boxing Super Series“ turnyras vyksta ir antrojo vidutinio svorio kategorijoje. 23 metų 173 cm E. Stanionis trečią kartą žengs į profesionalų ringą. Prieš tai abi kovas jis laimėjo nokautais. Lietuvis yra 2015 metų Europos mėgėjų čempionato nugalėtojas. 26 metų 173 cm O. Valenzuela triumfavo 9-iose kovose iš 11-os. Tai bus pusvidutinio svorio kategorijos (iki 66,7 kg) atletų akistata. Boksininkų kovų iš „Alamodome“ arenos vaizdo įrašas per „Viasat Sport Baltic“ kanalą – sekmadienį 8.00 ir 10.00 val.