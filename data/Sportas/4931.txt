FIFA etikos komisijai neliko kito pasirinkimo, kaip antradienį paviešinti visą 430 puslapių apimties M. Garcios tyrimo ataskaitą, kuri FIFA būstinės Šveicarijoje stalčiuose guli jau nuo 2014 metų. Mat pirmadienį kai kurias jos detales paskelbė vokiečių leidinys „Bild“. Čia iškeltos naujos korupcijos detalės dėl 2022 metų planetos futbolo pirmenybių Katare organizavimo. Įdomu, kad dabartinis FIFA prezidentas Gianni Infantino daug kartų prašė šių metų gegužę atsistatydinusio FIFA etikos komisijos vadovo Hans-Joachimo Eckerto publikuoti visą M. Garcios ataskaitą, tačiau H.J. Eckertas ir jo kolega Cornelis Borbely atsisakė. H.J. Eckerto prieš dvejus metus pateiktoje sutrumpintoje 42 puslapių ataskaitoje apie galimą manipuliaciją 2022 metų pasaulio čempionu nebuvo užsiminta. Nenuostabu, kad šis suskubo prieštarauti, neva G. Infantino niekada viso ataskaitos publikavimo nebuvo prašęs. Visos apimties ataskaitoje iškilusios naujos detalės toliau meta šešėlį ant Kataro. Teigiama, kad trys tuometinio FIFA Vykdomojo komiteto nariai privačiu Kataro futbolo federacijos lėktuvu skrido į Rio de Žaneirą, kur jiems buvo garantuota prabangi nakvynė ir pramogos. Taip pat kalbama apie du milijonus JAV dolerių, kurie buvo pervesti į vieno FIFA funkcionieriaus dešimtmetės dukros sąskaitą. Kitas funkcionierius paštu dėkojo šeichams už kelių šimtų tūkstančių JAV dolerių pervedimą. Tokios detalės jau neturėtų stebinti, nes jau nuo 2010 metų, kai buvo Katarui skirta teisė organizuoti 2022 metų planetos pirmenybes, šį procesą lydi kaltinimai korupcija. Daug klausimų tarptautinėms žmogaus teisių institucijoms kelia Kataro stadionų statybose ir infrastruktūros plėtroje išnaudojami samdomi darbininkai. Nepaisant įtarimų, kad Kataras galėjo nupirkti teisę organizuoti 2022 metų pasaulio čempionatą, tiesioginių įrodymų nėra ir niekas tos teisės iš šios dykumų šalies atimti neketina. Atvirkščiai, G. Infantino tikisi, kad futbolas prisidės prie situacijos pokyčių į gerą. Pilna M. Garcios ataskaitos versija visiškai „apvalė“ Rusiją nuo galimos korupcijos gaunant 2018 metų pasaulio čempionato šeimininkės teises. „Šiek tiek keista, kad visa ataskaita paskelbta tik dabar. Tačiau visi pamatė, kad jokių klausimų Rusija nekelia. Nieko kito ir nesitikėjome. Nieko nedarėme, kas prieštarautų etikos taisyklėms ar bendroms normoms gaunant teisę organizuoti pasaulio čempionatą“, – sakė Rusijos vicepremjeras Vitalijus Mutko. Generalinis „Rusija 2018“ organizacinio komiteto direktorius Aleksejus Sorokinas džiaugėsi, kad visa M. Garcios ataskaita galiausiai išvydo dienos šviesą: „Mums nėra jokių pretenzijų. Užtenka paskaityti ataskaitos išvadas, kur kalbama apie Rusijos prašymą organizuoti pasaulio čempionatą, kad suvoktumei, jog Vakarų žiniasklaidos įtarimai neturi jokio pagrindo“. Šiuo metu Rusijoje vyksta FIFA Konfederacijų taurės turnyras, o FIFA pasaulio čempionatas šioje šalyje vyks kitų metų birželio 14 – liepos 15 dienomis.