Šių metų Europos suaugusių čempionas 23-ejų metų H. Žustautas finale sekmadienį finišavo per 39,192 sek. Antrą vietą užėmė brazilas Izaquias Santosas (+0,272 sek.), trečiąją – vengras Jonatanas Hajdu (+0,320 sek.). Paskutinį kartą pasaulio jaunimo čempionate startavęs H. Žustautas šiose varžybose triumfavo trečiąjį kartą. Pasaulio jaunimo čempionu lietuvis tapo 2014 ir 2015 metais. Jaunimo vaikinų vienviečių baidarių 200 m distancijoje sidabro medalį iškovojo 21-erių metų lietuvis Artūras Seja. Jis finale finišavo per 35,320 sek. ir vos 0,08 sek. pralaimėjo čempionu tapusiam vengrui Balazsui Birkui. Bronzos medalį iškovojo italas Andrea de Liberto (+0,156 sek.). Latvis Denisas Volkovas (+0,872 sek.) finišavo aštuntas. Jaunių vaikinų vienviečių kanojų finale Lietuvos atstovas Ilja Davidovskis (44,060 sek.) finišavo paskutinis – devintas. Čempionu tapo ispanas Pablo Grana (42,316 sek.). Jaunių vaikinų vienviečių baidarių B finale lietuvis Lukas Šakalys (37,93 sek.) finišavo antras ir galutinėje įskaitoje buvo 11-as. 12-ąją vietą jaunimo čempionate užėmė Rūta Dagytė. Ji vienviečių kanojų B finale užėmė trečiąją vietą (51,556 sek.). Jaunių merginų vienviečių baidarių B finale lietuvė Ieva Vaitiekūnaitė (44,247 sek.) užėmė ketvirtą vietą, o galutinėje įskaitoje jai atiteko 13-a pozicija.