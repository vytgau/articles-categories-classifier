Prezidentė, sveikindama iškilmingos ceremonijos dalyvius, pabrėžė, kad šie apdovanojimai – tai įvertinimas tų sportinio kelio aukštumų, kurios pasiektos įdėjus begalę nematomo darbo ir įrodžius, jog mūsų sportininkai – geriausi tarp geriausiųjų. „Mes vėl turime kuo didžiuotis ir už ką dėkoti: už aukštai keliamą Lietuvos vėliavą, už nepakartojamą pergalės skonį, kurį jaučiame drauge su jumis. Jūsų pavyzdys – didelis paskatinimas būsimiems sportininkams, kuriems dovanojate labai daug – gyvenimo tikslą“, – sakė valstybės vadovė. Prezidentė sportininkams linkėjo ir toliau siekti aukščiausių rezultatų. Valstybės ordinai ir medaliai skirti 72 įvairių sporto šakų atstovams už gausius laimėjimus kurčiųjų vasaros olimpinėse žaidynėse, pasaulio ir Europos čempionatuose. Ordino „Už nuopelnus Lietuvai“ Komandoro didžiuoju kryžiumi apdovanoti Lietuvos parolimpinio komiteto prezidentas Mindaugas Bilius, pasaulio neįgaliųjų lengvosios atletikos čempionate iškovojęs auksą, ir kurčiųjų vasaros olimpinių žaidynių sidabrinės moterų krepšinio rinktinės trenerė Lina Dambrauskaitė. Auksą pasaulio irklavimo čempionate laimėjusiems irkluotojams Aurimui Adomavičiui, Martynui Džiaugiui, Dovydui Nemeravičiui įteikti ordino „Už nuopelnus Lietuvai“ Riterio kryžiai. Rolandas Maščinskas šį apdovanojimą yra gavęs prieš dvejus metus. 