Prieš artėjančias ketvirtadienio rungtynes su Turkija vyriausiasis komandos treneris Bo Miltonas Andersenas turi nemenkai palaužyti galvą, kadangi dėl traumų iš rikiuotės iškrito net kelios svarbios komandos žaidėjos. Tai, kad komandai negalės padėti Islandijoje rungtyniaujanti Diana Šatkauskaitė, Vilniaus „Eglės – Šviesos – SM Tauro“ kairiarankė Greta Sadauskaitė bei Kauno „ACME – Žalgiryje“ žibanti Dovilė Ilčiukaitė – buvo aišku jau gana seniai. Prieš pat treniruočių stovyklą iškrito Izraelio „Hapoel“ klube rungtyniaujanti Jūratė Žilinskaitė, taip pat traumuota į stovyklą atvyko ir Islandijos IBV klubo garbę ginanti Greta Kavaliauskaitė. Vyriausiasis komandos treneris kamšyti spragas bando Lietuvos moterų rankinio lygoje žaidžiančiomis rankininkėmis. Netektims kompensuoti į stovyklą atvyko Kauno „ACME – Žalgirio“ žaidėjos Martyna Vaitkutė, Grėta Burkaitė bei Neringa Gudaitytė, Vilniaus „Eglės – Šviesos – SM Tauro“ rankininkė Rita Repečkaitė. Visos šios žaidėjos šiuo metu su Lietuvos moterų rinktine taip pat ruošiasi Alytuje vykstančioje stovykloje. Pirmadienio pavakarę prie komandos prisijungė ir aukščiausioje Vokietijos lygoje žaidžiančios Živilė Jurgutytė bei Marija Gedroit. Jos su Leverkuzeno „Bayer“ ekipa dar sekmadienį žaidė Bundeslygos rungtynes, kuriose rezultatu 20:19 įveikė „Rodertahl“ merginas ir įsitvirtino 7-oje turnyrinės lentelės vietoje.  Ateities viltis – sesės Ivanauskaitės Dvynės iš Klaipėdos Brigita ir Roberta Ivanauskaitės jau dabar yra vienos svarbiausių rinktinės žaidėjų nors joms abiems dar tik po 19 metų. Iki šio sezono Klaipėdos „Dragūno – Viesule“ rungtyniavusios sesės dabar jau yra pradėję legionierių karjeras. Brigita Ivanauskaitė sezoną pradėjo Norvegijos „Fredericia“ ekipoje, tačiau vėliau persikėlė į aukščiausią Vokietijos lygą – „Rodertahl“ klubą. Roberta Ivanauskaitė savo legionierės karjerą pradėjo Danijos I-osios lygos varžybose – „Fredrikstad“ ekipoje. Praėjusiose atrankos rungtynėse su Ispanija rungtyniauti dėl rankos traumos negalėjo Roberta Ivanauskaitė, o jos sesuo Brigita tuomet sužaidė rezultatyviausias savo rungtynes rinktinėje ir ispanėms pelnė net 9 įvarčius. Ilgą laiką dėl nutrauktų kryžminių raiščių sportuoti negalėjusi Brigita dabar jau yra visiškai pasveikusi, tad šįkart po ilgos pertraukos Kauno sporto halėje vėl turėtume išvysti rungtyniaujančias abi seses. Sunkiai prognozuojamos varžovės iš Turkijos Turkijos nacionalinė moterų rankinio rinktinė šiuo metu yra ieškojimų kelyje. Du triuškinami pralaimėjimai Europos čempionato atrankos starte (prieš vokietes 30:16 ir prieš ispanes 35:16) privertė ekipą pakeisti vyriausiąjį trenerį, vietoje Serdero Erelo komandai dabar vadovaus Birolas Unsalas. Komandos branduolys taip pat nuolat kinta ir išskirti aiškesnes ekipos lyderes yra itin sudėtinga užduotis. Praėjusią vasarą Lietuvos ir Turkijos rinktinės Antalijoje žaidė draugiškas rungtynes. Tuomet po atkaklios kovos rezultatu 27:26 pergalę šventė mūsų šalies rinktinė. Puikias rungtynes tada sužaidė komandos kapitonė Marija Gedroit, pelniusi 6 įvarčius, po 4 pridėjo abi sesės Ivanauskaitės. Po dviejų sužaistų Europos čempionato atrankos rungtynių kol kas rezultatyviausia Turkijos žaidėja yra Merve Adiymian, kuri yra pelniusi 7 įvarčius, 6 savajai ekipai (visus prieš Vokietiją) pelnė Asli Iskit.