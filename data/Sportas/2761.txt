„Dabar yra tinkamas tam metas. Geriau viską pabaigti, kai esi viršūnėje. Galiu pasakyti, kad turėsiu ką prisiminti“, – kalbėjo M. Hingis. Išskirtinio talento tenisininkė, laimėjusi penkis Didžiojo kirčio turnyrus, jau dukart skelbė baigianti savo karjerą. 2002 metais ji tvirtino besitraukianti iš sporto dėl traumų, o 2007 metais – dėl teigiamo kokaino testo. 2013 metais šveicarė grįžo į kortus ir tęsė karjerą dvejetų ir mišrių dvejetų varžybose. Iš viso M. Hingis laimėjo laimėjo 25-is Didžiojo kirčio turnyrus: 5 – vienetų, 13 – dvejetų ir 7 – mišrių dvejetų varžybose. 2016 metų Rio de Žaneiro olimpiadoje kartu su tautiete Timea Bascinszky laimėjo dvejetų sidabrą. 1997 metais būdama 16-os metų ir 3 mėnesių kaip jauniausia visų laikų tenisininkė M. Hingis užkopė į pirmąją WTA reitingo vietą. Viršūnėje ji išsilaikė 209 savaites. Dvejetų pasaulio reitinge ji pirmauja kartu su Chan Yung-Jan iš Taivano. „Pergalės, kurias iškovojau per pastaruosius trejus metus, buvo nuostabios. Juo sunkiau visa tai sustabdyti“, – guodėsi M. Hingis. Tuo metu Singapūre vykstančiose WTA sezono finalo vienetų varžybose paaiškėjo pirmosios pusfinalio dalyvės – 37-erių amerikietė Venus Williams ir 25-erių čekė Karolina Pliskova. Paskutinėje Baltosios grupės dvikovoje V. Williams 7:5, 6:4 įveikė Vimbldono nugalėtoją ispanę Garbine Muguruzą, o K. Pliskova 1:6, 3:6 pralaimėjo Latvijos atstovei Jelenai Ostapenkai, tačiau išsaugojo grupės nugalėtojos poziciją. Penktadienį paaiškės, su kuo amerikietė ir čekė žais pusfinalyje. Raudonojoje grupėje vietą pusfinalyje jau užsitikrino nepralaiminti danė Caroline Wozniacki, o šansus prasibrauti į stipriausiųjų ketvertą turi prancūzė Caroline Garcia ir pirmoji planetos raketė rumunė Simona Halep. Pergalių skonio neragavusios ukrainietės Jelinos Svitolinos šansai tik teoriniai.