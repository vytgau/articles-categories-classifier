Pirmame sete R. Berankis tvirtai valdė situaciją, pirmavo 4:0, o setą laimėjo 6:2. Antrame sete lietuvis taip pat išsiveržė į priekį 3:1, 4:2. Tačiau vietos žiūrovų aistringai palaikomas prancūzas išlygino seto rezultatą (4:4), o netrukus gerbėjų džiaugsmui išsiveržė į priekį 5:4. R. Berankis netrukus laimėjo savo padavimą ir rezultatas vėl tapo lygus 5:5. Prancūzas sėkmingai užbaigė setą jį laimėdamas 7:5. Lemiamas trečias setas prasidėjo abiejų tenisininkų taškais – 1:1, 2:2. Du lietuvio iš eilės laimėti geimai leido išsiveržti į priekį – 4:2. Varžovas nepalūžo – 4:4. Tačiau R. Berankis nepasimetė, neleido varžovui perimti iniciatyvos, taškus rinko prancūzo ir savo padavimų metu bei iškovojo pergalę trečią setą laimėdamas 6:4! Mačas truko 2 val. 11 min.   Lietuvis atliko šešis neatremiamus padavimus, o varžovas - septynis. Lietuvis padarė vieną dvigubą klaidą, o prancūzas – šešias. Po tikslių pirmų padavimų R. Berankis laimėjo 76 proc. galimų taškų (45/59). Tai pirmas 27-erių Lietuvos tenisininko šio sezono titulas ir 9-asis laimėtas „Challenger“ serijos turnyras. Prancūzas pusfinalyje pateikė didžiausią turnyro staigmeną: eliminavo pirmąją turnyro raketę 32-ejų metų Kipro atstovą Marcosą Baghdadį (82), nors C. Lestienne’as į pagrindines varžybas pateko tik po trijų kvalifikacijos mačų. Laimėjęs finale R. Berankis užsitikrino 80 ATP reitingo taškų ir 6190 eurų premiją. Turnyro prizų fondą sudarė 43 tūkst. eurų. Jau prieš finalą buvo aišku, kad pajėgiausias Lietuvos tenisininkas po šios savaitės sugrįš į stipriausiųjų tenisininkų šimtuką.