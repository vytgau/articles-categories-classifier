Amerikietės po dviejų kėlinių atsiliko 1:2, bet 54-ąją min. Monique Lamoureux-Morando išlygino rezultatą. Per pratęsimą komandoms pasižymėti nepavyko, o baudinių serijoje sėkmė lydėjo JAV ledo ritulininkes. Kanadietės taikliai smūgiavo du kartus, amerikietės – tris. Pergalingu tapo Jocelyne Lamoureux-Davidson realizuotas baudinys. JAV rinktinė olimpinį auksą iškovojo antrą kartą. Amerikietės šias varžybas laimėjo 1998 metais Nagane. Vėliau keturis kartus iš eilės ant aukščiausio prizininkių pakylos laiptelio kopė kanadietės. Amerikietės tris kartus olimpinėse žaidynėse pelnė sidabrą, kartą – bronzą. Kaip jau skelbta, bronzos medalius iškovojo Suomijos ledo ritulininkės.