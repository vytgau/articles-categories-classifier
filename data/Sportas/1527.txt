Pjongčango žiemos olimpinėms žaidynėms besiruošianti 23-ejų metų I. Januškevičiūtė trasą įveikė per 1 min 15,93 sek. Ji net 5,3 sek. atsiliko nuo 47-oje pozicijoje likusios meksikietės Sarah Schleper. Pirmojo nusileidimo neįveikė 12 sportininkių, tarp jų – sezono lyderė amerikietė Mikaela Shiffrin. Teisę atlikti antrąjį nusileidimą pelnė 30 kalnų slidininkių. Etapo nugalėtoja tapo vokietė Viktoria Rebensburg. Ji du kartus trasą įveikė per 2 min. 6,19 sek. Antrąją vietą užėmė norvegė Ragnhild Mowinckel (+0,03 sek.), trečiąją – italė Federica Brignone (+0,66 sek.). Bendroje pasaulio taurės įskaitoje užtikrintai pirmauja M. Shiffrin (1477 tšk.). Antra yra V. Rebensburg (634 tšk.).