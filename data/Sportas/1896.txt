Jo vardas tapo bendriniu žodžiu apibūdinant greičio mėgėjus, o M. Schumacherį žino ir tie, kurie visiškai nesidomi autosportu ar „Formule-1“. Tik milijonus gerbėjų turintis M. Schumacheris šį vakarą su šeima negalės sėdėti prie šventinio vakarienės stalo ir priimti daugybės sveikinimų iš viso pasaulio. Ketverius metus jis dalyvauja svarbiausiose lenktynėse už savo gyvenimą ir deja, panašu, kad šiose lenktynėse jis nėra nugalėtojas. Po nelaimės – aklina tylos siena 2017-ųjų gruodžio 29 d. sukako lygiai ketveri metai nuo nelaimingo incidento Prancūzijos Alpėse, kai vienas iš garsiausių pasaulio sportininkų M. Schumacheris slidinėdamas patyrė sunkią galvos traumą galva atsitrenkęs į uolą. Po smūgio šalmas subyrėjo į šipulius, tačiau būtent jis išgelbėjo jo gyvybę. Ketveri metai tylos, M. Schumacherio žmonai Corinnai ir jo atstovei Sabinai Kehm nusprendus prieš žiniasklaidą pastatyti mūro sieną ir neteikti jokių žinių apie lenktynininko sveikatos būklę. Žinia apie nelaime virtusį M. Schumacherio pasivažinėjimą slidėmis 2013-ųjų pabaigoje sukrėtė visą pasaulį. Už sportininko sveikatą meldėsi ir meldžiasi šimtai tūkstančių jo talento gerbėjų visame pasaulyje, tačiau visi gerbėjų ir žiniasklaidos norai gauti daugiau informacijos apie septyniskart pasaulio F-1 čempiono būklę ir toliau yra beprasmiai. „M. Schumacheris tikrai negali vaikščioti“. Tai buvo paskutiniai patikimi žodžiai apie sportininko sveikatos būklę, kuriuos dar 2016-ųjų rugsėjo 19-ąją ištarė lenktynininko advokatas Felixas Dammas. Tą rudenį jam teko dėstyti savo argumentus teismo procese prieš vokiečių leidinį „Bunte“, kuris paskelbė publikaciją apie tai, kad M. Schumacheris geba vaikščioti padedamas savo fizioterapeutų ir jau gali pakelti vieną iš savo rankų. Nuo tada – iš esmės nieko daugiau. Jeigu pilotas kokia nors forma ir gali komunikuoti su savo artimaisiais ir gydytojais, tai saugoma po devyniais užraktais. O teisinės priemonės, kurias kartas nuo karto pasitelkia M. Schumacherio artimieji – vienas iš veiksmingiausių būdų kovoti su paparaciais, kurių netrūksta nei Vokietijos, nei Didžiosios Britanijos nei kitų pasaulio valstybių žiniasklaidoje. Spekuliacijų debesys ir vos keli faktai M. Schumacherio asmenybė iki šiol traukia tokį dėmesį, kad sensacijų ieškantys ir jas ne retai tiesiog sukuriantys žurnalistai informaciją „apie prakalbusį“ lenktynininką retkarčiais nei iš šio, nei iš to publikuoja ir Afrikos ar Azijos valstybių žiniasklaidos priemonėse. Iš tikrųjų po įvykusios nelaimės oficialiai žinomi tik keli faktai: M. Schumacheris iš dirbtinai sukeltos komos pabudo 2014-ųjų liepos 16-ąją ir iš Grenoblio ligoninės Prancūzijoje buvo pergabentas į Lozaną Šveicarijoje, taip pat tų pačių metų rugsėjo 9-ąją M. Schumacheris buvo pervežtas į savo rezidenciją Glande – vilą Šveicarijoje ant Ženevos ežero kranto. Visa likusi informacija – tik žiniasklaidos spekuliacijos, pradedant gana nepatikimais „medikų“ liudijimais apie tai, kad visą raumenų masę praradęs sportininkas nesveria nė 50 kilogramų, baigiant „ekspertų skaičiavimais“ apie šeimos išlaidas išlaikant sunkiai traumuotą M. Schumacherį. Vokietijos žiniasklaida skelbė, kad 15 medikų ir reabilitologų brigada greta piloto praleidžia 24 valandas per parą, o išlaidos sportininko priežiūrai siekia 140 tūkst. eurų per savaitę. Buvo paskelbta žinutė ir apie tai, kad visas M. Schumacherio gydymas artimiesiems jau kainavo apie 20 mln. eurų. Kaip kruopščiai yra saugomas M. Schumacherio privatumas, atspindi ir faktas, jog per visą laiką po traumos žiniasklaidoje nepasirodė nė viena sportininko nuotrauka. Kurį laiką sklandė gandai, kad neįvardintas paparacas su drono pagalba nufotografavo sportininką jo viloje, tačiau kol kas tai taip pat yra eilinės spekuliacijos. Plius 200 milijonų Tuo pačiu M. Schumacheris išlieka viena populiariausia pasaulio sporto asmenybe. Jo oficiali „Facebook“ paskyra nuolat atnaujinama ir turi pusantro milijono sekėjų. Sėkmingai prekiaujama jo vardo prekėmis, o 2001 m. čempiono bolidas aukcione parduotas už 7,5 milijono dolerių.   Be to, M. Schumacherio šeima įkūrė „Keep Fighting“ labdaros fondą, kuris simbolizuoja legendos kovą už gyvenimą. Jei 2010 m. lenktynininko turtas buvo vertinamas 600 mln. eurų, remiantis naujausiais „Forbes“ žurnalo duomenimis, dabar turto vertė siekia 800 mln. eurų. Neblogai sekasi ir jo vaikams. Lenktynininko sūnus Mickas, kuris tą nelemtą dieną slidinėjo su tėvu, pernai kovą atšventė savo 18-tą gimtadienį ir nori žengti tėvo pėdomis. Paauglystėje lenktyniavo kartingais, o dabar yra laikomas perspektyviu „Formulė-3“ pilotu. Galbūt po kelerių metų jį pamatysime ir „Formulės-1“ gretose. M. Schumacherio duktė Gina-Marie taip pat negali gyventi be arklio galių tiesiogine to žodžio prasme – ji mėgsta žirgų sportą. Schumacherių šeima valdo didžiulę rančą Teksase. 20-metė mergina aktyviai dalyvauja jodinėjimo varžybose ir gali pasigirti rudenį iškovotais pasaulio jaunimo čempionato aukso medaliais asmeninėje bei komandų įskaitose. WM auf der Ranch von Corinna: Michael Schumacher: Tochter Gina Maria holt WM-Gold… https://t.co/JOhD5uoTof pic.twitter.com/qT3B7VsBsN— nachrichten heute (@nachrichtenheut) August 13, 2017  M. Schumacheris karjerą „Formulėje 1“ baigė po 2012 metų sezono „Mercedes“ komandoje. Septynis savo pasaulio čempiono titulus jis iškovojo 1994–1995 metais „Benetton“ ekipoje ir 2000–2004 metais „Ferrari“ gretose. Michaelio Schumacherio dosjė: Gimė: 1969 metų sausio 3 d.; Pirma GP pergalė: Belgija 1992 metai; Paskutinis GP etapas: Kinija 2006 metai; Lenktynės: 303; Pergalės: 91 (155 prizinės vietos); Čempionas: 7 kartus (1994, 1995, 2000, 2001, 2002, 2003 ir 2004 metais).