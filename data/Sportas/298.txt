Klaipėdos „Atlantas“ – Vilniaus „Žalgiris“. Balandžio 11 dieną 18 val. Klaipėda, centrinio stadiono dirbtinės dangos aikštė. Čempionate pirmaujančios Marijampolės „Sūduvos“ persekiotojai susitiks tarpusavyje uostamiestyje, kur atlantiečiai šį sezoną dar nepalepino savo sirgalių pergalėmis. Klaipėdiečiai Marijampolėje dar kartą įrodė savo potencialą kontratakų metu ir tai yra rimtas signalas pastaruosiuose dviejuose mačuose po du įvarčius praleidusiam „Žalgiriui“. Kita vertus, „Atlanto“ gynybiniai įtvirtinimai taip pat kartais braška ir neretai tai nutinka standartinių padėčių metu. Klaipėdos klubo laimei, į rikiuotę grįžo kapitonas Andrius Bartkus, kurio svarbą po mačo su „Sūduva“ išskyrė strategas Algimantas Briaunys. „Atlantas“ žino, kaip namuose patiesti vilniečius, tad jų mintyse suksis tik mintys apie pergalę. Anot žalgiriečių trenerio Aurelijaus Skarbaliaus, būtent tokios pergalės komandai labiausiai ir reikėjo. Likviduotas dviejų įvarčių deficitas bei išplėšta pergalė turėtų „Žalgirio“ žaidėjams užauginti dar didesnius sparnus. Vis dėlto žaidimas arčiau savų vartų A. Skarbaliaus pastaruoju metu netenkina, kadangi „Trakai“ turėjo puikių progų pasižymėti ir trečią kartą. Klaipėdoje vilniečiai beveik neturi teisės praleisti dviejų įvarčių, nes tai turėtų reikšti prarastus taškus. Kauno „Stumbras“ – „Palanga“. Balandžio 11 dieną 20 val. Kaunas, NFA stadionas. Mariano Barreto kariauna gali sužaisti geriausią ratą per klubo istoriją A lygoje, bet „Palanga“, pajautusi pirmos pergalės skonį, sieks dar labiau įsitvirtinti turnyro lentelės viduryje. Dvi pergales iš eilės iškovoję kauniečiai sustygavo savo žaidimą gynyboje, o iš viso praleido tik penkis įvarčius per šešerias rungtynes. Maža to, rimčiau pasireiškė ir atakuojantys žaidėjai su tris kartus iš viso pasižymėjusiu Nasro Boucharebu priešakyje. Trijų iš eilės pergalių Kauno ekipa dar niekada nebuvo iškovojusi, o dar vienas triumfas leistų M. Barreto treniruojamiems futbolininkams po 7 turų pakilti ten, kur jie dar niekada nebuvo. Akcentuodamas pirmos pergalės A lygoje svarbą, „Palangos“ treneris Valdas Trakys pridūrė, kad ji turėtų dar labiau suvienyti komandą. Vis dėlto bent jau pirmame rate ryškėja gana nedėkinga palangiškiams tendencija – žaidimas išvykoje. Nors ten teko žaisti su praėjusio sezono prizininkais – „Sūduva“, „Žalgiriu“ ir „Trakais“ – palangiškiai praleido net 9 įvarčius, o po susitikimų V. Trakys neretai turėjo pretenzijų savo futbolininkams. Tiesa, „Palangos“ akcijos atakoje pakils, kadangi po diskvalifikacijos grįš Simonas Urbys, o po traumos atsigaunantis puolėjas Donatas Konikas bus motyvuotas kovoje prieš savo buvusią komandą. Vis dėlto svečiams padėti negalės dar nė karto nepakeistas krašto gynėjas Vladislavas Kaborda, kuris dėl surinktų keturių geltonų kortelių yra diskvalifikuotas. Marijampolės „Sūduva“ – „Kauno Žalgiris“. Balandžio 12 dieną 18 val. Marijampolė, „Arvi“ arenos maniežas. Penkiais taškais nuo antroje vietoje žengiančio „Žalgirio“ atitrūkę čempionai pirmą ratą užbaigs dvikova su „Kauno Žalgiriu“, kuris patyrė du apmaudžius pralaimėjimus iš eilės. Prieš šias rungtynes Vladimiro Čeburino kariauna gali turėti kiek daugiau netekčių negu įprasta. Dėl mače su „Atlantu“ gautos raudonos kortelės žaisti negalės Semiras Kerla, taip pat V. Čeburinas po praėjusio susitikimo minėjo, kad teko priverstinai pakeisti Gersoną Acevedo, Josipą Tadičių bei kitą vidurio gynėją – Aleksandrą Živanovičių. Tikėtina, kad akistatoje su „Kauno Žalgiriu“ starto sudėtyje pamatysime kitus futbolininkus, tačiau „Sūduvos“ suolas yra ilgas ir nuo jo pakilę žaidėjai gali kompensuoti susidariusias spragas. Kauniečiams per pastaruosius du mačus tikrai nesisekė. Lygioje akistatoje su „Stumbru“ apmaudžiai kamuolį į savo vartus nukreipė Tomas Snapkauskas, o Aurimui Raginiui iki išlyginamojo įvarčio dvikovoje su „Palanga“ pritrūko vos kelių centimetrų. Pastarasis futbolininkas, išsiskiriantis visoje lygoje savo efektingais įvarčiais kovine kaire koja, vis prisišaudo ir yra arti pirmojo tikslaus smūgio šį sezoną. Tiek jis, tiek likusi „Kauno Žalgirio“ kariauna čempionams nusileisti iš anksto tikrai neketina. „Trakai“ – „Jonava“. Balandžio 12 dieną 20 val. Vilnius, LFF stadionas. 7-ojo turo paskutiniajame mače susidurs du varžovai, kurių užimama vieta ir pasirodymas pirmame rate jų pačių visiškai netenkina. Olego Vasilenkos kariauna Vilniaus regiono derbyje patyrė bene skaudžiausią pralaimėjimą per visą klubo istoriją, vos per kėlinį iššvaistydama dviejų įvarčių pranašumą. Specialistas iš Rusijos teigė, jog eksperimentai gynyboje baigėsi, nes 12 praleistų įvarčių yra daugiausiai visame čempionate. „Trakams“ toks skaičius yra nebūdingas, tad akivaizdu, jog trūksta tiek Justino Januševskio, tiek Vaidoto Šilėno. Žinoma, naują impulsą komandai turėtų suteikti Diniaro Bilialetdinovo sugrįžimas, kuris jau treniruojasi su visa komanda. Pastarieji du turai „Jonavai“ – tarsi amerikietiški kalneliai. Pergalė prieš „Žalgirį“, triuškinama nesėkmė prieš vis dar neįveiktą „Stumbrą“ ir nusileidimas į paskutiniąją – aštuntąją – turnyro lentelės vietą. Vis dėlto artimiausi varžovai toli neatitrūko, tad pergalė leistų jonaviečiams šoktelti per porą pozicijų viršun. Šį sezoną „Jonavos“ ekipoje gali debiutuoti kitas svarbus žaidėjas – Martynas Dapkus, kuris jau buvo registruotas praėjusiam mačui Kaune.