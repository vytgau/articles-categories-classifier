Šiais metais sporto entuziastų laukia du Naktinio Vilniaus kriteriumo etapai. Pirmasis įvyks jau birželio 28 d., antrasis – liepos 26 d. Prie starto linijos kviečiami visi dviračių, riedučių bei paspirtukų sporto mylėtojai. Dviratininkų laukia 2 distancijos, mėgėjams – 25 ratai, sportininkams – 35 ratai, riedutininkai varžysis vaikų iki 12 metų 6 ratų distancijoje ir suaugusiųjų 16 ratų distancijoje, o mažiesiems paspirtukininkams bus proga pasigalinėti 1 rato trasoje. Lenktynių metu prie starto linijos stos ir profesionalūs dviratininkai, garsinantys šalies vardą visame pasaulyje. Savo dalyvavimą jau patvirtino Ignatas Konovalovas, Gediminas Bagdonas, Evaldas Šiškevičius, praėjusių metų antros vietos laimėtojas Eimantas Gudiškis, taip pat svečiai iš Latvijos. Riedutininkų važiavime lyderiu laikomas greičiausiu riedutininku Lietuvoje tituluojamas Viktoras Češulis, jam konkurenciją turėtų sudaryti ne tik riedutininkai iš Lietuvos, bet ir svečiai iš užsienio. Tokio formato varžybos riedučių sporte yra tikra naujovė. „Kriteriumo formato lenktynės yra nepaprastai įdomios ne tik dalyviams, bet ir žiūrovams. Dalyviai varžosi trumpame rate, kuriame puikus matomumas, o veiksmo, lenkimų ir lyderių kaitos daugiau nei galite įsivaizduoti. Patikėkite, bus be galo įdomu stebėti tokias varžybas, kur į galutinį finišą atvažiavęs, nesi tikras ar laimėjai“ – patikina renginio organizatorius Dviračių akademijos vadovas Marius Bernatonis. „Taip pat tokios lenktynės ypač patrauklios dėl savo lokacijos ir laiko. Visi dalyviai gali ramiai susirinkti po darbų eilinę darbo dieną, sudalyvauti lenktynėse, pabendrauti, miesto centre atsigaivinti kava ir pasikrovę teigiamų emocijų grįžti namo. Dalyviams netenka vardan lenktynių aukoti savaitgalio. Taigi viskas įvyksta greitai, laiku, vietoje ir su pakilia nuotaika“ – sako „Terrasport“ riedutininkų akademijos vadovas Viktoras Zaubidovas. Šiemet trasa bus įrengta Gedimino pr., A. Jakšto, Šermukšnių bei Vasario 16-osios gatvėse. Ši vieta pasirinkta dėl puikios gatvių dangos, plačių posūkių bei optimalaus 800 m. rato ilgio. Sirgaliai bei žiūrovai turės puikią erdvę stebėti varžybas iš Žemaitės skvero nuo kurio ir bus duotas startas. Visa trasa suskirstyta į tarpinius finišus. Pirmiems keturiems tarpinio finišo liniją kirtusiems dalyviams bus duodami 5, 3, 2 ar 1 taškas, priklausomai kada pasiektas tarpinis finišas. Iki pat paskutiniojo tarpinio finišo išlieka neaišku, kas laimės grupės lenktynes, nes rezultatas nuolat keičiasi. Paskutiniame tarpiniame finiše taškai bus dvigubinami. Visi, besidomintys dviračių bei riedučių sportu, yra laukiami birželio mėn. 28 d., Gedimino pr. esančiame Žemaitės skvere, kur 20 valandą startuos pirmoji dalyvių grupė. Varžybas tiesiogiai transliuos DELFI TV.