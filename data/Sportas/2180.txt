54 metų L. Nassaras, kuriam kitą mėnesį turi būti paskirta bausmė dėl atskirų kaltinimų seksualine prievarta, liepos mėnesį padarė kaltės pripažinimo pareiškimą dėl trijų kaltinimų turėjus vaikų pornografijos. Šis gydytojas, kuris dirbo Mičigano valstijos universitete ir JAV nacionalinėje gimnastikos administracijoje (USAG), savo kompiuteryje turėjo daugiau kaip 37 tūkst. vaikų pornografijos įrašų ir atvaizdų. Už kiekvieną kaltinimą JAV apygardos teisėja Janet Neff jam paskyrė maksimalias 20 metų kalėjimo bausmes. Federalinio teismo posėdis vyko Grand Rapidse Mičigane. L. Nassaras teisme sakė, kad jam gėda dėl savo veiksmų ir kad jis viską prarado. L. Nassaras kaltinamas per tris dešimtmečius, kai dirbo USAG ir Mičigano valstijos universitete, tvirkinęs daugiau kaip 100 sportininkių. Jis padarė kaltės pripažinimo pareiškimus dėl 10 kaltinimų lytine prievarta dviejose kitose bylose Mičigane, pripažindamas, kad prisidengdamas gydymu išnaudojo jaunas sportininkes. Kitą mėnesį dėl šių kaltinimų jam gali būti paskirta kalėjimo iki gyvos galvos bausmė. L. Nassaro byla buvo didelio skandalo, kuris kovo mėnesį privertė atsistatydinti USAG vadovą Steve'ą Pennyo, dalis. Aukos S. Penny kaltino tuo, kad jis greit nepranešė pareigūnams apie įtarimus seksualiniu išnaudojimu. Tarp USAG komandos narių, kurios tvirtino, kad L. Nassaras naudojo prieš jas seksualinę prievartą, yra olimpinės čempionės McKayla Maroney, Aly Raisman ir Gabby Douglas.