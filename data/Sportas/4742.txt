Tai jau antras kartas, kai R. Lukaku tampa trenerio Jose Mourinho auklėtiniu. Strategas iš Portugalijos dirbo „Chelsea“, kai belgas 2014 metais buvo parduotas „Everton“ komandai. Puolėjui nepavyko prasibrauti į pirmąją komandą ir didžiąją laiko dalį jis buvo skolinamas „West Bromwich Albion“ ir „Everton“ ekipoms. Teigiama, kad šią vasarą Anglijos „Premier“ lygos čempionas „Chelsea“ mėgino prisivilioti futbolininką į savo komandą. Tvirto sudėjimo 190 cm ūgio belgas – kaip tik tai, ko J. Mourinho ieškojo, kad pakeistų išėjusį Zlataną Ibrahimovičių. R. Lukaku buvo antras rezultatyviausias žaidėjas „Premier“ lygoje pastarąjį sezoną. Jis pelnė 25 įvarčius, o „Everton“ užėmė 7-ą vietą. „Manchester United“ sezoną Anglijoje baigė vienu laipteliu aukščiau, tačiau kitą sezoną žais Čempionų lygoje. Šią teisę „raudonieji velniai“ išsikovojo laimėdami Europos lygą. 