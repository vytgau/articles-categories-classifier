33-ejų prancūzė iš teniso pasitraukė 2013 m. rugpjūtį, o tą padaryti paskatino nuolat ją pradėjusios kankinti traumos. Aktyvią sportinę veiklą ji nutraukė prabėgus 6-ioms savaitėms po laimėto Didžiojo kirčio turnyro Vimbldone. „Sugrįžimas būtų nemažas man iššūkis“, – teigė M. Bartoli, kuri teniso kortuose norėtų pasirodyti 2018-ųjų Majamio atvirame teniso čempionate, prasidėsiančiame kovo 19 d. „Mano stiprybė – didžiulė sukaupta patirtis“, – pridūrė prancūzė. Ji taip pat socialiniame tinkle „Instagram“ pridūrė, kad būtų vėl smagu varžytis gimtinėje, Paryžiuje vyksiančiame atvirame teniso čempionate, tačiau neatmetė galimybės jėgas išbandyti ir Vimbldone. M. Bartoli per savo karjerą yra iškovojusi 8-is WTA titulus ir 2007-aisiais pasauliniame reitinge buvo pakilusi į aukščiausią karjeroje 7-tą poziciją, be to, jos sąskaitoje – laimėtas Vimbldono turnyras. 2016-aisiais ji pranešė, kad „kilo grėsmė jos gyvybei“, kai dėl nežinomų priežasčių ar nenustatyto viruso dramatiškai buvo sumažėjęs tenisininkės svoris.