Žirgų lenktynių sezonas Lietuvoje ir pasaulyje prasideda ankstyvą pavasarį ir tęsiasi iki pat rudens. Šiais metais Raseinių hipodrome įvyko net aštuonerios lenktynės, paskutinės – jau rugsėjo 30 dieną. Sezono uždarymą vainikuos grandiozinis renginys. Numatomi penki bėgimai, o viename iš jų susirungs net septyni žirgai. Tai maksimalus galimas dalyvių skaičius Raseinių hipodromo take. „Sezono metu aistruoliai rinkosi savo favoritus už kuriuos sirgo per kiekvienas lenktynes, tačiau paskutinės lenktynės visada ypatingos, jose tarsi uždedami visi taškai ant i. Ten išsiaiškinsime, kurie žirgai vis dėlto greičiausi ir ištvermingiausi. Po intensyvaus lenktynių sezono žirgai ilsėsis ir bėgimo takuose susitiks tik kitais metais,“ – lenktynių užkulisius komentavo renginio organizatoriai. Daugelis žvilgsnių kryps į sugrįžusį sezono lyderį Veroną Lad, kuris šiais metais startavo tris kartus ir iškovojo pirmąsias vietas. Jam atsipalaiduoti neleis nenuorama Star Anise, kuri savo sąskaitoje šį sezoną turi keturias pergales. Įspūdinga sezono lyderių kova 2000 metrų distancijoje – puiki dovana publikai sezono uždarymo proga. Kituose bėgimuose taip pat vyks aistringos kovos. 1600 metrų distancijoje susirungs Meadows Kisses, sirgalių mylima ne tik dėl penkių pirmų vietų šį sezoną, bet ir dėl užburiančio savo grožio. Jo pagrindinis varžovas – Antanui Guogai priklausantis žirgas Mist, šį sezoną taip pat iškovojęs keturias pergales. „Jau artėjame prie pasaulinio lygio lenktynių: tribūnos vis labiau pildosi, o svečiai turi nemažai informacijos ne tik apie pačią sporto šaką, bet ir apie Lietuvoje lenktyniaujančius grynakraujus jojamuosius žirgus. Pirmą kartą šiais metais organizuota Ledi diena taip pat nepaliko abejingų. Sulaukėme daugybės skrybėlaitėmis pasipuošusių svečių, todėl net neabejojame, kad tokį renginį organizuosime ir kitais metais. Kitose šalyse žirgų sporto kultūra vystėsi šimtus metus, todėl greiti ir tokie puikūs sezono rezultatai išties labai džiugina,“ – šių metų pasiekimus komentavo Lietuvos žirgų lenktynių asociacijos prezidentė Evelina Kolbasnik. Šiais metais Lietuvą akylai stebi pasaulio žirgų lenktynių komisija. Šiuo metu tarp šalių vyksta aktyvi komunikacija. Vienintelis Baltijos šalyse pasaulinius lygiųjų žirgų lenktynių standartus atitinkantis Raseinių hipodromas ruošiasi užsienio atstovų vizitui ir tikisi prisijungti prie pasaulyje pripažįstamų lenktynių sąrašo. „Žirgų lenktynės jau atrado savo vaidmenį ne tik kaip sporto renginys, bet kaip alternatyvi vieta verslo ar įmonių darbuotojų susitikimams. Šiais metais jautėme didesnį susidomėjimą, todėl patariame įmonėms VIP tribūnas kitiems metams rezervuoti iš anksto. Tai puiki vieta formuoti tarpusavio ryšį, skatinti bendradarbiavimą. Lenktynėse vyraujanti azartiška nuotaika įkvepia energijos bei noro dirbi, uždirbti ir nugalėti,“ – komentavo renginio organizatoriai.