Penktojo etapo išvakarėse organizatoriai nusprendė sutrumpinti šiandienos greičio ruožą išbraukdami iš jo didžiules kopas, kurios šiame maratone jau pasiglemžė daugiausiai dalyvių. Dakaro vilkas Antanas Juknevičius vakar dieną trasoje praradęs net 5 ratus į ankstyvą startą stojo puikios nuotaikos ir akcentavo stabilumą. „Vyksta tikra atranka – klimpsta, verčiasi net ir lyderiai, todėl labai svarbu išlaikyti stabilumą, kad ir kaip sunku bebūtų. Šiandien prisidirbęs gali prarasti labai daug laiko, o dar laukia daugiau nei pusė Dakaro, todėl mūsų tikslas važiuoti tuo pačiu tempu ir prarasti kiek įmanoma mažiau laiko. Šiandien vėl važiuosime panašiomis apylinkėmis, žinome, kokie maždaug pavojai čia laukia, taigi turim neprisikliurkinti ir viskas bus gerai“, – prieš ankstyvą išvykimą iš bivuako teigė A. Juknevičius. Pirmieji visureigiai penktajame etape startuos net 6 val. ryto vietos laiku, o Lietuvos sportininkai į trasas pajudės apie 14 val. mūsų šalies laiku. Antano Juknevičiaus ir Dariaus Vaičiulio starto laikas – 14 val. 01 min. Lietuvos laiku. Įveikę tam tikrą trasos dalį, sportininkai apvažiuos atšauktas vietas ir vėl startuos.