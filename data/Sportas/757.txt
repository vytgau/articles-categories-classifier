Nugalėjo be klaidų šaudęs ir baudos ratų išvengęs rusas Antonas Šipulinas – 23 min. 51,6 sek. Antrą vietą užėmė latvis Andrejs Rastorgujevs (+5,8 sek.; 0 baudos ratų), kuris pakartojo savo geriausią pasiekimą pasaulio taurės varžybose. Trečias liko prancūzas Quentinas Fillonas Mailletas (+17,3 sek.; 0). 44-erių metų Norvegijos biatlono legenda Ole Einaras Bjoerndalenas (+40,4 sek.; 0) užėmė 12-ą vietą. Šio sezono lyderis prancūzas Martinas Fourcade'as šiose lenktynėse nedalyvavo. 26-erių metų K. Dombrovskis, kuris išvengė baudos ratų, nugalėtojui pralaimėjo 2 min. 1,6 sek. 25-erių metų olimpietis Vytautas Strolia (+2.03,3; 2) užėmė 60-tą vietą, o sėkmingai Pjongčango žiemos olimpinėse žaidynėse pasirodęs 27-erių metų Tomas Kaukėnas (+3.57,7; 3) liko vos 96-as tarp 100 dalyvių. Bendroje pasaulio taurės įskaitoje pirmauja M. Fourcade'as (1028 tšk.). Antras yra norvegas Johannesas Thingnesas Boe (938 tšk.). V. Strolia su 3 taškais užima 98-ąją vietą tarp 101 klasifikuoto biatlonininko.