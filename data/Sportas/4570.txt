Lietuvos merginų rinktinė pateko į B grupę ir joje varžysis kartu su Ukrainos, Latvijos, Suomijos ir Didžiosios Britanijos komandomis. Kiekvienos rungtynės jau grupės etape gali būti lemtingos, kadangi į čempionato finalą pateks tik stipriausia grupės rinktinė. Rugpjūčio 20-ą dieną grupių nugalėtojai susitiks tarpusavyje, tuomet ir paaiškės stipriausia čempionato rinktinė. Vis dėl to, patekimas į finalą būtų milžiniškas laimėjimas dar ir todėl, jog dvi stipriausios turnyro rinktinės keliaus į patį aukščiausią U17 divizioną ir mūsų merginos neslepia ambicijų kovoti dėl šio kelialapio. Nors čempionato pradžia yra rugpjūčio 14-ą dieną, tačiau mūsų merginos startuos tik kitą dieną ir pirmomis mūsų varžovėmis bus kaimynės iš Latvijos. Vėliau bus žaidžiama su Suomijos ir Didžiosios Britanijos rankininkėmis, o grupės varžybas lietuvės baigs susitikimu su galinga bendraamžių iš Ukrainos rinktine. Būtent Ukrainos rankininkės yra laikomos vienomis iš B grupės favoričių. Kitoje grupėje turėtų užvirti ne ką mažiau atkakli kova. Ten susitiks Portugalijos, Turkijos, Baltarusijos, Italijos ir Gruzijos U-17 merginų rinktinės. Visos rungtynės bus žaidžiamos Klaipėdos „Švyturio“ arenoje, kuri jau per nacionalines vyrų rinktinės rungtynes su prancūzais įrodė, jog yra puikiai pritaikyta rankiniui ir sutraukė gausybę šio sporto gerbėjų. Nors iki čempionato pradžios liko lygiai mėnuo, tačiau mūsų merginų jau dabar laukia ilgas pasirengimo etapas prieš artėjantį svarbiausią sezono startą. Liepos 17-ą dieną rinktinė renkasi į pirmą treniruočių stovyklą Vilniuje. Po praleistos savaitės sostinėje liepos 24-ą stovykla persikels į Jurbarką ir ten merginos bus iki rugpjūčio 4-os dienos. Rugpjūčio 7-ą dieną bus surengta penkių dienų stovykla Varėnoje ir tik tada, likus kelioms dienoms iki čempionato pradžios, Lietuvos merginos jau vyks į Klaipėdą.