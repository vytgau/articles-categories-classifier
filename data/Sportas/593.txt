Lietuvos edukologijos universiteto sporto salėje kovo 20-24 d. vyksiančiame turnyre boksininkai 10-yje svorio kategorijų išsidalins 10 medalių komplektų. Didžiausia – šeimininkų lietuvių delegacija, joje net 25 boksininkai. 15 boksininkų atsivežė Rusijos komanda, po 11 – Turkija ir Lenkija, 10 – Azerbaidžanas, 8 – Vokietija. Turnyre taip pat dalyvaus Ispanijos (7 dalyviai), Tuniso (6), Čekijos (5) ir Latvijos (2) komandos. „Lietuvos rinktinė šiais metais kaip niekad gausi, nes norime, kad kuo daugiau jaunimo įgautų tarptautinių varžybų patirties. Visi ruošiasi balandžio mėnesį Italijoje vyksiančiam Europos jaunimo čempionatui, todėl į Vilnių atsivežė stipriausius savo šalių boksininkus. Labai stiprios Rusijos, Azerbaidžano, Turkijos rinktinės. Pernai lietuviai iškovojo keturis medalius, tačiau dauguma prizininkų jau perėjo į suaugusiųjų boksą ir šiais metais D. Pozniako turnyre kovos nauja rinktinės karta. Prie favoritų priskirčiau pernai turnyro bronzą iškovojusį Domantą Prišmantą bei Europos jaunių čempionato prizininką Romaną Kudriavecą ir 5 vietos laimėtoją Eriką Laurikietį. Gerų rezultatų ir medalių tikimės ir iš kitų mūsų boksininkų“, - sako Lietuvos jaunimo bokso rinktinės treneris Julius Kibas. 2017 metais turnyro čempionais tapo du lietuviai – Lukas Petrauskas ir Airijus Vitlipas. „Pernai D. Pozniako turnyre dalyvavo net 18 šalių rinktinės, tačiau turėjome mažinti dalyvių skaičių, nes Kūno kultūros ir sporto rėmimo fondas turnyrui neskyrė lėšų. Nors D. Pozniako turnyras yra vienas didžiausių jaunimo turnyrų visoje Europoje ir šiais metais minimas 50-ies metų jubiliejus nuo D. Pozniako pergalės 1968 metų Meksiko olimpinėse žaidynėse“, - teigia Lietuvos bokso federacijos prezidentas Darius Šaluga. D. Pozniako turnyro nugalėtojais yra tapę garsiausi Lietuvos boksininkai – Londono olimpinių žaidynių ir Europos čempionatų prizininkas Evaldas Petrauskas, profesionalų ringe sėkmingai kovojantys Europos čempionas Eimantas Stanionis ir pasaulio čempionato prizininkas Egidijus Kavaliauskas. Turnyro finalines kovas šeštadienį nuo 15.00 val. tiesiogiai rodys DELFI TV. D. Pozniako turnyro programa (renginys nemokamas): Lietuvos edukologijos universiteto Didžioji sporto salė (Studentų g. 39) Kovo 20 d. (trečiadienis) 13 val. preliminarios kovos; Kovo 21 d. (trečiadienis) 13 val. preliminarios kovos; Kovo 22 d. (ketvirtadienis) 13 val. ketvirtfinaliai; Kovo 23 d. (penktadienis) 13 val. pusfinaliai; Kovo 24 d. (šeštadienis) 15 val. finalai. Danas Pozniakas (1939-2005) tapo pirmuoju Lietuvos olimpiniu čempionu 1968 m. Meksike. Jis triskart tapo Europos čempionu (1965, 1967 ir 1969 m.), kartą – Europos vicečempionu (1963 m.), keturis kartus buvusios SSSR čempionu. 1995 m. D. Pozniakas buvo pripažintas geriausiu Lietuvos boksininku per pastaruosius 50 metų ir trečiu geriausiu XX a. Lietuvos sportininku. Per savo karjerą D. Pozniakas turėjo 217 kovų, iš kurių laimėjo 203. Karjerą D. Pozniakas baigė 1970 metais. Vėliau buvo Tarptautinės (AIBA) kategorijos teisėjas. Atkūrus Lietuvos nepriklausomybę, jis buvo pirmasis Lietuvos bokso federacijos prezidentas. 1994 m. Lietuvos valstybės atkūrimo dienos proga apdovanotas Didžiojo Lietuvos Kunigaikščio Gedimino I laipsnio medaliu.