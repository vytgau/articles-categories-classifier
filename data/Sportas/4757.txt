Vilniuje surengtame Europos teniso asociacijos II kategorijos jaunių turnyre tenisininkai varžosi dviejose amžiaus grupėse – iki 14 metų ir jaunesnių bei iki 16 metų ir jaunesnių. Pasak turnyro teisėjo Jono Dagio, toks formatas nėra visai įprastas, nes dažniausiai rengiamos vienos kurios nors amžiaus grupės varžybos. Tačiau Bernardynų sodo aikštyne teniso kortų yra net dešimt, tai leidžia rengti turnyrą iš karto dviem amžiaus grupėms. Tad į Vilnių dalyvauti VTA turnyre atvyko net 159 tenisininkai. Daugiausia kaimyninių valstybių – Baltarusijos, Lenkijos, Latvijos, Estijos ir Rusijos atstovai, tačiau sulaukta žaidėjų ir iš toliau – Didžiosios Britanijos, JAV, Suomijos, Portugalijos ir kt. Tarp jaunesnės grupės tenisininkų yra ir Europos pirmo šimtuko žaidėjų, Tarp šešiolikmečių yra tenisininkų, kurie reitinge palypėję dar aukščiau ir rikiuojasi apie 50-uką. Pagrindiniame VTA taurės turnyre dalyvauja ir 15-a šios akademijos auklėtinių: šeši tenisininkai jėgas mėgina 14-mečių turnyre, o devyni – 16-mečių. „Lietuvos teniso kalendoriuje tokių turnyrų nėra daug, nes pagal narystę tarptautinėje teniso asociacijoje galime rengti po du tokius atskirų amžiaus grupių turnyrus per metus. Šis turnyras mūsų jauniesiems tenisininkams leidžia gauti taškų ir tarptautinį reitingą“, - teigė J.Dagys. Jam antrino ir VTA treneris Vadimas Pinko. „Vieniems tai proga užsidirbti taškų, kitiems, kaip Ainiui Sabaliauskui ir Patricijai Paukštytei, tai galimybė įgyti dar daugiau psichologinio pasitikėjimo, nes jie gali laimėti. Ir nesvarbu, ar tai pirma pergalė, ar dešimta – sužaisti visą turnyrą nepralaimėjus, pajusti pusfinalio ir finalo įtampą labai svarbu. O tie vaikai, kurie dažnai nevažiuoja į turnyrus, turi labai gerą progą atidaryti savo reitingo sąskaitą. Štai vienas vaikinų Vilius Šaučiūnas tą ir padarė – gavo kvietimą žaisti pagrindiniame 16-mečių turnyre ir laimėjo pirmą mačą bei gavo pirmuosius taškus“, - pasakojo VTA treneris V. Pinko. Tačiau, pasak trenerio, kovoti dėl pergalių jauniesiems VTA tenisininkams nelengva. Namų sienos padeda, tačiau tai ir papildomas spaudimas. „Ir tėvai žiūri, ir didesnis trenerių būrys, todėl atsakomybė namuose visada dviguba“, - teigia VTA treneris. Be to, turnyras Vilniuje baigia visą ciklą varžybų, kurios vyko Baltijos šalyse nuo gegužės mėnesio. „Pradedant turnyru Estijoje, kur dalyvavome, paskui buvo varžybos Šiauliuose, Rygoje, Liepojoje, o prieš savaitę – Taline ir štai paskutinis turnyras Vilniuje. Ne visi iki pabaigos šį kelią įveikia, nes 14-mečiams ir 16-mečiams tenka sužaisti vos ne šešiuose turnyruose iš eilės. Emocinis nuovargis susikaupia didelis: visada ant lagaminų, visada varžybų įtampa. Tad nuovargį tikrai matome, bet norisi baigti šį turą gražiai“, - vylėsi V. Pinko.