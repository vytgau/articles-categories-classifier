„Tokie rezultatai nekelia nuostabos, pamačius, kaip aktyviai mieste dviračiu naudojasi „Velomaratono“ bendruomenė ir jos bičiuliai. Bemaž ketvirtadalis apklaustųjų dviračiu teigia važinėjantys visus keturis sezonus ir net žiemą. Todėl jų poreikiai, renkantis dviratį, yra praktiški. Svarbu, kokybė, kaina, dviračio patikimumas ir pritaikymas kasdieniame kelyje“, – sakė „Velomaratono“ komunikacijos vadovas Rytis Sabas. Apklausa buvo vykdoma birželį ir liepą. Joje dalyvavo per 1000 respondentų – daugiausia iš Lietuvos didžiųjų miestų. Penktadalis apklaustųjų teigė, jog rinkdamiesi dviratį prioritetu laiko kokybę. Didelis dėmesys yra skiriamas dviračio svoriui ir jo kainai. Apklausoje dalyvavę dviratininkai taip pat vertina dviračio patogumą, patikimumą ir padangų tinkamumą. 4 proc. atsakiusiųjų į klausimus, rinkdamiesi dviratį, mąsto apie patvarumą, dviračio tipą ir dizainą. 3 proc. yra svarbus dviračio dydis, detalės ir funkcionalumas. Tik 1,5 proc. atkreipia dėmesį į pavarų skaičių, stabdžių sistemą, sėdynės patogumą ar tvirtumą. „Visų pirma, miesto dviratis yra praktiškas. Čia mados turbūt mažiausiai kinta. Turite įvertinti, kur su dviračiu planuojate važiuoti. Jei dviratis skirtas tik šeštadienio pasivažinėjimui, jis gali būti paprastesnis. Jei skirtas važiuoti į darbą, jam reikėtų kelti aukštesnius reikalavimus. Pavyzdžiui, važiavimui į darbą reikia dviračio, kurio padangos būtų 35-37 mm, todėl, kad daugelis važiuoja prastais keliais, šaligatviais ir dviračių takais. Prisiminkite, kad miesto dviratį jūs tikrai turėsite kažkur palikti, todėl jis neturi būti per daug patrauklus ar išsišokantis. Mano nuomone, dviratis mieste turi būti santūrus“, – apie miesto dviračio pasirinkimą pasakojo olimpinis čempionas Gintautas Umaras, pats jau daugybę metų prekiaujantis dviračiais. Aksesuarai respondentams renkantis dviratį – taip pat svarbūs. 14 proc. apklaustųjų teigia, kad jiems svarbiausias aksesuaras – žibintai, kurie ne tik gali būti stilingi, tačiau ir garantuoja saugumą. 13 proc. spidometrą, 12 proc. gertuvę, 8 proc. dviračio krepšį, kelio kompiuterį ir šalmą įvardijo kaip svarbiausius savo dviračių aksesuarus. Tarp aksesuarų buvo paminėta ir spyna, mobilaus telefono laikiklis, kolonėlės, atšvaitai, purvasaugiai ir sėdynė. Taip pat dviratininko apranga: batai, pirštinės ir akiniai. „Manau, kad dviratininkui svarbiausia jo tinkama apranga, kuri leidžia dviratininkui būti matomam. Tačiau galiu paminėti, kad dviračio skambutis visuomet yra mada. Nuo garso iki vaizdo“, – sakė G. Umaras. Apklausos duomenimis, „Velomaratono“ bendruomenė labai aktyviai domisi dviračių tendencijomis pasaulyje. 64 proc. apklaustųjų domisi inovacijomis ir Lietuvoje, ir užsienyje. Dažnai turimas žinias pritaiko renkantis tinkamą dviratį. Naujausias ir įdomiausias miesto dviračių tendencijas bus galima išvysti didžiausioje Baltijos šalyse riedėjimo šventėje „Velomaratone“. Rugpjūčio 20-ąją prasidėsiantis 8-as „Velomaratonas“ plečiasi ir žada dar daugiau pramogų dviračių sporto mylėtojams. Dviratininkų ir miesto svečių lauks pramogų miestelis, įvairios rungtys. Kaip visada prie starto linijos rikiuosis „Toyota Sport“ ir „ERGO mėgėjų“ važiavimų dviratininkai. Pirmąsyk vyks atskiri paspirtukų, riedlenčių ir riedučių važiavimai. Renginio organizatoriai ragina skubėti registruotis interneto svetainėje: www.velomaratonas.lt/registracija/. Registracija mėgėjams ir vaikams iki liepos 23-ios d. nemokama.