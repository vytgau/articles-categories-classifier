U. Boltui priklauso 100 m (9,58 sek.), 200 m (19,19 sek.) ir estafetės 4 po 100 m (36,84 sek.) pasaulio rekordai. Estafetės visų laikų geriausią rezultatą jis pasiekė kartu su tautiečiais Yohanu Blake'u, Michaelu Frateru ir Nesta Carteriu. Jis taip pat yra pirmasis ir vienintelis sprinteris, tris kartus laimėjęs aukso medalius trijose olimpinėse žaidynėse iš eilės. Dėl milžiniškų krūvių elito klasės sportininkams dažniausiai būna sunku išsilaikyti tokiame aukštame lygyje kelis metus iš eilės. Per savo karjerą jamaikietis iškovojo 28 medalius. Iš jų net 8 aukso medaliai – iš olimpinių žaidynių. Iš tikrųjų šis skaičius turėtų būti didesnis, tačiau Pekine 2008 metais laimėtą estafetės 4x100 auksą U. Boltas buvo priverstas grąžinti dėl komandos draugo Nestos Carterio nusižengimo. Pastarasis įkliuvo su teigiamu dopingo testu. Londono stadione U. Bolto gerbėjai savo numylėtinį jau matys rugpjūčio 5-ą dieną kvalifikaciniuose bėgimuose. Paskutinį kartą jis pasirodys rugpjūčio 12-ą dieną estafetės bėgime. Įdomu, kad neįtikėtiną U. Bolto greitį pirmiausiai pastebėjo kriketo treneris. Pirmosios U. Bolto lenktynės vyko 2001 metais pasaulio jaunimo čempionate. Tiesa, tuomet jam nepavyko patekti į finalą. Tačiau jau 2002 metais jis pradėjo laimėti aukso medalius ir tobulėti kaip itin talentingas atletas. Jamaikietis neturi idealios sprinterio kūno sandaros. 195 cm ūgio bėgikas buvo laikomas net per aukštu, kad galėtų varžytis sprinto distancijose. Vis dėlto ilgos kojos ir rankos prabėgus 40 m tapo lemiamu pranašumu lenkiant kitus varžovus. Pridėjęs „juodą darbą“ treniruotėse ir įgimtą talentą U. Boltas tapo nepavejamu stadiono takeliuose. Jo didžiausias greitis – 44,7 km/val. Tai reiškia, kad tam tikrose miesto gatvių dalyse jis galėtų būti baudžiamas už greičio apribojimų nesilaikymą. Gerbėjų širdis jamaikietis laimi ne savo įspūdingais fiziniais duomenimis, o atsipalaidavimu prieš svarbiausius startus ir gebėjimu pajuokauti. Taip pat jis atstovauja švariam sportui, kuris pastaraisiais metais purtomas dopingo skandalų.  Pelningi reklamų pasiūlymai tiesiog lyte lyja nuo U. Bolto pirmojo olimpinio aukso medalio. Su didžiuoju sportu jis atsisveikins būdamas itin gerai „apsirūpinęs“ žmogus. „Forbes“ paskaičiavo, kad Jamaikos lengvosios atletikos žvaigždės turtas siekia 29,1 mln. eurų. Iš jų tik 1,9 mln. sprinteris uždirbo laimėdamas lenktynes. Likusi dalis į jo banko sąskaitą pateko iš reklamos sutarčių. Ar lengvojoje atletikoje bus kitas U. Boltas? Šiuo metu visų akys nukreiptos į Kanados sprinterį Andre De Grasse. Su jamaikiečiu šis draugystę užmesgė 2016 metų Rio de Žaneiro olimpiadoje, kai kanadietis 200 m finišą kirto atsilikdamas tik 0,2 sek. Kartu su U. Boltu Londone atsisveikinimo vakarėlį rengia britų žvaigždė Mo Farah. Nuo kito sezono į gatves išbėgti ketinantis lengvaatletis sieks penkto dvigubo triumfo 5 tūkst. ir 10 tūkst. metrų nuotoliuose. Aukso medalius šiose distancijose jis laimėjo 2012 ir 2016 metų olimpiadose bei 2013 ir 2015 metų pasaulio čempionatuose.