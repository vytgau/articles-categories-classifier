„Kauno Žalgiris“ – „Trakai“. Kovo 3 dieną 13 val. Kaunas, NFA stadionas. Jurijus Mamajevas – futbolininkas, į kurį pirmiausia turėtų kristi sirgalių akys. Saugas iš Rusijos į Kauno ekipą atvyko šiemet, bet prieš tai ketverius metus praleido „Trakuose“, kuriems padėjo tiek sėkmingai įsitvirtinti tarp stipriausių A lygos komandų, tiek iškovoti čempionato medalius. Futbolininkas jau debiutavo naujoje ekipoje ir panašu, jog yra pilnai pasiruošęs ir atsistatęs po jį persekiojusių traumų. Kauniečiai akistatoje su Vilniaus „Žalgiriu“ solidžiai gynėsi, tačiau skaitlingesnes pajėgas į priekį metė tik esant rezultatui 0:2. Tikėtina, kad pamatysime kiek kitokį kauniečių veidą, nes potencialo aikštės viduryje „Kauno Žalgiris“ turi išties daug. Kas be ko, pralaimėjimas 1-ajame ture nebuvo įrašytas į „Trakų“ planus. Kita vertus, Olego Vasilenkos kariauna nesukūrė itin daug progų, o antrame kėlinyje buvo užgožta varžovų aikštės viduryje. Žemiau savo galimybių ribos sužaidė naujokai – Rokas Gedminas bei puolėjas Etienne'as, savo ruožtu, lyderis Dinijaras Biljaletdinovas taip pat pernelyg neišsiskyrė. Dvikova Kaune bus vienintelė, kuri įvyks po atviru dangumi, tad NFA stadiono aikštės ypatumai taip pat gali įnešti savo korekcijų. Dvikovomis paremtas futbolas gali būti palankus „Trakams“, turintiems nemažai standartinių padėčių metu išsiskiriančių žaidėjų. Vienas tokių – naujokas vidurio gynėjas Jevgenijus Osipovas, galintis debiutuoti jau šį šeštadienį. Marijampolės „Sūduva“ – „Palanga“. Kovo 3 dieną 15 val. Marijampolė, „Arvi“ maniežas. 1-ajame ture ambicingajai „Jonavai“ rimtą iššūkį metę palangiškiai šį kartą užšoks ant liūto – titulą ginančios ir savo sirgalių akivaizdoje žaisiančios „Sūduvos“. Čempionams antrasis iš eilės Kauno „Stumbro“ egzaminas tapo kiek sunkesniu, tačiau jis buvo išlaikytas be didesnių trikdžių. „Sūduva“ – namuose tarsi siena ir tą puikiai iliustruoja faktas, jog savo sirgalių akivaizdoje marijampoliečiai A lygoje paskutinį kartą nusileido 2016 metų lapkričio 5-ąją, kai 1:3 buvo pralaimėta „Žalgiriui“. Kaip ten bebūtų, krikštyti naujokus pačiam Marijampolės klubui pavyksta ne visada: 2014 metais namuose 0:1 pralaimėta „Trakams“, po metų sužaista lygiosiomis 1:1 su Utenos „Uteniu“, o 2016-aisiais neįveikta tuometinė Jonavos „Lietava“ – 1:1. Gana dėkingas požymis „Palangai“, tačiau atsilaikyti prieš čempionišką „Sūduvą“ prireiks titaniškų pastangų. Kaip ir reikėjo tikėtis, „Palanga“ debiutiniame mače A lygoje išsiskyrė savo kovingumu ir tai leido kovoti dėl pergalės. Daug problemų „Jonavai“ kėlė po pertraukos į A lygos kovas įsitraukę broliai – Sigitas ir Simonas Urbiai, savo svarų indėlį į komandos žaidimą įnešė ir legionieriai. Čempionato debiutantams teks kaip reikiant susitelkti standartinių padėčių metu, kadangi marijampoliečiai turi labai ryškią ūgio bei jėgos persvarą. Kita vertus, praėjusiose rungtynėse aikštėje nepasirodė patyręs ir aukštas vidurio gynėjas Mindaugas Bagužis bei antrame aukšte gerai žaidžiantis Donatas Konikas. Tikėtina, jog „Palangos“ strategas Valdas Trakys sudėtyje atliks korekcijų, nes dažna standartinė padėtis gali virsti rimtu pavojumi prie „Palangos“ vartų. „Jonava“ – Klaipėdos „Atlantas“. Kovo 4 dieną 13 val. Marijampolė, „Arvi“ maniežas. Puikią pergalę čempionato starte iškovojusiam „Atlantui“ teks dar vienas kietas riešutėlis – 1-ajame ture trokštamo rezultato iš uostamiesčio neišsivežusi „Jonava“. Techniškiems „Jonavos“ klubo saugams žiemos iššūkis Klaipėdoje nebuvo itin nusisekęs. Retam iš jų pavykdavo išnaudoti savo geriausias savybes uostamiestyje, tad blankiai pirmame mače atrodę kai kurie jonaviečiai „Arvi“ manieže gali kitokiu būdu priminti apie save. „Jonavos“ treneris Filipe Ribeiro po debiutinio bei lygiosiomis pasibaigusio mačo A lygoje neabejojo tuo, kad jo treniruojama komanda bus stiprus varžovas visiems, o „Atlantas“ – išties neblogas ambicijų indikatorius. „Jonava“ vis dar turi reikšmingų netekčių, tačiau į kovą Marijampolėje bus pasiruošęs žengti naujas veidas – brazilas puolėjas Michaelas Thuique, iš kurio klubas daug tikisi. Atlantiečiai bent jau pirmame ture paneigė skeptikų prognozes, pirmą sykį per savo istoriją svečiuose A lygoje įveikdami „Trakus“. Pergalingai vyriausiojo trenerio poste „Atlante“ debiutavęs Algimantas Briaunys, pats turėjęs solidžią vartininko karjerą, galėjo džiaugtis naujojo komandos kapitono 37-erių vartų sargo Pavelo Doroševo žaidimu. Solidžiai atrodė ne tik pastarasis naujokas: pastebimas buvo tiek po keitimo aikštėje pasirodęs Vice Kendešas, tiek Anilas Kočas, tiek antrame Klaipėdos klube žaidžiantis kroatas Juro Pejičius. Pirmoji sezono akistata „Atlanto“ sirgaliams turėjo įpūsti daug pozityvo, tad net ir dvikovoje su ambicijų neslepiančia „Jonava“ juos turėtų tenkinti tik pergalė. Kauno „Stumbras“ – Vilniaus „Žalgiris“. Kovo 4 dieną 17 val. Marijampolė, „Arvi“ maniežas. Kauniečiams sezono starte teks dar vienas praėjusio sezono prizininkas, plačiai futbolo visuomenės šią savaitę aptarinėjamas sostinės „Žalgiris“. Paskutinė šių klubų akistata baigėsi triumfu kauniečiams ir katastrofa vilniečiams – Lietuvos futbolo federacijos (LFF) taurės finale „Stumbras“ sukūrė istoriją, įveikė „Žalgirį“ 1:0 bei iškovojo vietą Europos lygoje. Visgi šlovės spinduliuose jau pasimaudyta, o sezono startas kol kas atrodo gana blankus. Daug klausimų kelia vartininko Rodrigo Josviaki žaidimas, taip pat krenta į akis dažnos centro gynėjų klaidos. Galbūt didesnį impulsą „Stumbro“ atakoms suteiks naujokas – perspektyvus alžyrietis Tayebas Meziani, kuris pirmose rungtynėse dar nežaidė, tačiau su juo yra siejamos didelės viltys. Sostinės žalgiriečiai sezono starte 2:0 įveikė „Kauno Žalgirį“, tačiau kol kas vilniečiams yra skirtas techninis pralaimėjimas, nes tame mače rungtyniavo diskvalifikuotas Diego Oyarzunas, kurio pašalinimas yra pratęstas dvikovai su „Stumbru“. Tokiu būdu čiliečio poziciją vidurio gynybos grandyje turėtų užimti pirmose rungtynėse nežaidęs Mamadou Mbodjis. Po tokios suirutės vilniečiai bus dar labiau motyvuoti ir taip pat sieks atsirevanšuoti „Stumbrui“ už praėjusius metus. Saugas Tomašas Šimkovičius kol kas yra vienintelis, atlikęs du rezultatyvius perdavimus. Gal tai bus naujas šios statistinės kategorijos lyderis visoje A lygoje?