30-metis G. Pique – gimęs Barselonoje ir yra tikras Katalonijos regiono patriotas. Įvykiai, kurių metų Ispanijos policijos ir specialiosios pajėgos jėga bandė vaikyti į referendumą dėl Katalonijos nepriklausomybės susirinkusius žmones (sužeista beveik 800 asmenų), emociškai sukrėtė vieną iš „Barcelonos“ ekipos gynybos ramsčių. „Tai, kas atsitiko Katalonijoje, buvo blogiausia mano patirtis per visą profesionalo karjerą. Labai sunki diena. Žmonės nerodė jokios agresijos, o policija ir specialiosios tarnybos elgėsi kaip žvėrys. Tai matė visas pasaulis – šis įvykis tik dar labiau nutolino Ispaniją nuo Katalonijos ir pasekmių nebus išvengta“, – netramdydamas ašarų kalbėjo G. Pique. Futbolininkas su žemėmis maišė Ispanijos vyriausybės sprendimą Katalonijoje panaudoti jėgą, o šalies premjerą Mariano Rajoy palygino su diktatoriumi Francisco Franco. „Franko diktatūros laikais mes negalėjome ginti savo idėjų. Kas vyksta dabar? Nevarbu, kaip žmonės balsuoja – už ar prieš – jie gali eiti balsuoti. Ir nors nebuvo jokių agresijos aktų, atvyko policija, saugos tarnybos, kilo visa tai... Aš niekada taip smarkiai nesididžiavau Katalonija ir katalonais, kaip tai darau dabar“, – baisėjosi futbolininkas. G. Pique neslėpė, kad buvo vienas iš idėjos, atšaukti sekmadienio „Barcelonos“ ir „Las Palmas“ komandų rungtynes, šalininkų. Anot futbolininko, rūbinėje ir tarp komandos vadovų virė labai emocingos diskusijos, tačiau galų gale nuspręsta mačą žaisti be žiūrovų. Rungtynes „Barcelona“ laimėjo 3:0 ir toliau pirmauja Ispanijos čempionate. „Diskusijos buvo labai emocingos. Netrūko argumentų už ir prieš, tačiau galų gale nuspręsta žaisti dėl svarbių taškų, juolab varžovai tiesiog veržėsi į aikštę, to prašė lygos vadovai. Mano nuomonė turėjo mažai įtakos, noras aš ją ir išsakiau. Logika tokia, kad mes esame komanda ir turime laikytis kartu, – teigė G. Pique, netrukus pridūręs, kad supranta tokiu sprendimu pasipiktinusius katalonus. – Aš suprantu tuos, kurie klausė – kodėl mes žaidėme? Nemanau, kad mūsų šūkis „Daugiau nei komanda“ bus suterštas dėl šio sprendimo, tačiau aš žinau, kad Katalonijoje yra žmonių, negalinčių suvokti šio sprendimo.“ Pažymėtina, kad du „Barcelonos“ valdybos nariai – Carlesas Vilarrubi ir Jordi Monesas – paliko savo postus iš karto po to, kai sužinojo apie klubo sprendimą žaisti su „Las Palmas“. Paklaustas, ar šie įvykiai neturės įtakos tolesnei jo karjerai Ispanijos rinktinėje, G. Pique gūžčiojo pečiais. „Aš žinau, kad Ispanijoje yra žmonių, besibjaurinčių tuo, kas nutiko ir tikinčių demokratija. Jeigu tuo netikėčiau, į rinktinę nevykčiau. Tačiau jeigu koks nors ponas iš federacijos mano, kad aš esu problema – man nėra sunku žengti žingsnį atgal ir palikti rinktinę dar prieš 2018-uosius“, – kalbėjo pasaulio ir Europos čempionas. Pasiteirautas apie patriotinius jausmus, G. Pique išdėstė savotišką požiūrį į Ispanijos nacionalinę komandą. „Patriotizmas? Žaidimas rinktinėje nėra kažkokios patriotizmo varžybos. Tas, kuris vyksta į rinktinę, nėra didesnis patriotas už kitus žmones. Rinktinėje per jos istoriją buvo ne vienas nacionalizuotas žaidėjas iš kitų šalių – ne ispanas – ir negaliu pasakyti, kad kuris nors iš jų būtų komandoje jautęsis kitaip nei vietiniai. Vykti į rinktinę – reiškia vykti ten, žaisti kuo galima geriau ir bandyti laimėti. Bent jau mano požiūris yra toks“, – pareiškė G. Pique. G. Pique interviu po rungtynių:  „Aš manau, kad tai, kas įvyko sekmadienį, yra pats blogiausias Ispanijos valdžios sprendimas per 50 metų. Mes matome, kokio lygio yra mūsų šalies vadovas – jis net nekalba angliškai. Aš maniau, kad balsavimui bus bandoma sutrukdyti taikia forma, tačiau šie įvykiai peržengė visas ribas“, – konstatavo G. Pique. 