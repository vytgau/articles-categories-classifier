36-erių metų kaunietis prieš trejus metus liko per žingsnį nuo apdovanojimų pakylos. Dabar M. Jačiauskas kalba užtikrintai – atėjo laikas laimėti medalį. Griežtas reglamentas Sportininkas pilotuos „Sea-Doo RXP-X300“ vandens motociklą, kuris patobulintas tiek, kiek leidžia griežtas reglamentas. M. Jačiauskas varžybose dalyvaus motociklu, kurio galia siekia 350 AG. Motocikluose sumontuotas trijų cilindrų keturtaktis 1630 kubinių centimetrų variklis. Maksimalus greitis siekia apie 125 km/val. Kuro motociklai plaukiant lenktyniniu režimu degina po 1,5 litro per minutę. Europos čempionatas vyksta Austrijos Pochlarno mieste. Įdomu, kad Senojo žemyno pirmenybes organizuoja amerikiečiai – asociacija IJSBA. „Šiais metais kol kas dalyvavome tik UIM organizuojamose varžybose, o šį kartą dalyvausime IJSBA. Iš esmės taisyklės šiose organizacijose skiriasi kardinaliai, todėl UIM varžybose mums būdavo sunkiau, nes mums trūko galios ir panašiai. Tuo tarpu technika IJSBA labai griežtai reglamentuota ir tikrinama“, - pasakoja M. Jačiauskas. Pasirinko kokybę Austrijoje varžybos vyks net 18 klasėje. M. Jačiauskas svarstė startuoti trijose klasėse, tačiau galiausiai nusprendė eiti ne kiekybės, o kokybės keliu ir paraiškas startuoti padavė dviejuose kategorijose - „Pro Limited“ ir „Stock“ klasėse. „Abi klasės – profesionalų. Mūsų motociklas yra „Stock“ klasės, tačiau jėgas išbandysiu ir aukštesnėje klasėje - „Pro Limited“. 2014 metais šiose klasėse esu iškovojęs ketvirtąsias vietas. Tai dabar jau stengsimės lipti ant podiumo. Tačiau jau dabar žinome, kad konkurencija bus labai didelė – tai Europos čempionatas ir nėra ko norėti. Manau, kad starte tikrai bus 20 sportininkų, bet mes tam pilnai pasiruošę“, - kalba M. Jačiauskas. Lietuvis neslėpė, kad labai sunku konkuruoti su turtingomis arabų ekipomis. „Manau, kad pagrindiniai favoritai yra Suomijos, Belgijos, Prancūzijos, Italijos lenktynininkai. Labai sunku konkuruoti ir su pinigais besitaškančiais arabų šalių komandų lenktynininkais. Aš koncentruojuosi ir daugiausiai vilčių dedu „Stock“ klasėje, nes mano motociklas yra būtent šios klasės su pakeitimais, kuriuos leidžia reglamentas. Kita vertus, man visada geriau sekasi lenktyniauti su stipresniais varžovais. Net sunku pasakyti, kodėl taip yra“, - šypsosi M. Jačiauskas. Nustebino varžybų vieta Austrijoje pilotams teks lenktyniauti gana ankštame žvyro karjere – tai gana neįprastas vandens telkinys sportininkams. Varžyboms vykstant mažame karjere greičiausiai bus rengiama kvalifikacija, A ir B finalai. „Esu įsitikinęs, kad bus būtent toks scenarijus. Mažame plote išleisti 20 sportininkų į startą – yra gana rizikingas sprendimas, tačiau tai nuspręs teisėjai. Lenktynių vieta Europos čempionatui parinkta gana įdomiai ir keistokai. Bus sudėtinga. Aš asmeniškai esu pasiruošęs puikiai, technika atnaujinta ir paruošta“, - nesiskundė sportininkas. Nuvykę į lenktynių vietą lietuviai nustebo, nes vandens telkinys dar mažesnis, nei buvo galima įsivaizduoti žiūrint vaizdo įrašus. Paskutinė repeticija prieš Europos čempionatą vyko Lenkijoje, kur M. Jačiauskas tęsė pasirodymą Lenkijos atvirajame čempionate. Po dviejų iš trijų etapų lietuvis prieš artimiausią varžovą susikrovė net 32 taškų persvarą. Maksimaliai viename etape galima surinkti 75 taškus, tad prieš paskutinį etapą kaunietis gali jaustis gana komfortabiliai.