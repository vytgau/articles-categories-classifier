Svečių rinktinės kapitonas Ekke Tiidemannas nesiryžo išskirti susitikimo favoritų. „Žinau, kad mūsų laukia pajėgus varžovas. Tačiau gerai pažįstu savo vaikinus, žinau jų galimybes ir tikiu, kad galime dar kartą paguldyti lietuvius ant menčių.“ Panašiai kalbėjo ir Estijos komandos lyderis Jurgenas Zoppas. „Puikiai pažįstu lietuvių lyderius, ypač Ričardą Berankį. Kartu žaidėme ne kartą ir ne du. Nereikia nė sakyti, kad lietuviai yra tikrai pajėgūs tenisininkai. Tačiau mes turime savų ginklų, kuriuos, tikiuosi, panaudosime šį savaitgalį. Nors man šio sezono pradžia nesiklosto sėkmingai – abejuose žaistuose turnyruose kritau pirmame rate – tikiuosi būtent Šiauliuose vėl įgauti tą formą, kurią turėjau antroje praėjusių metų pusėje“, – sakė tenisininkas, kuris vienoje praėjusio sezono atkarpoje buvo iškovojęs daugiau nei 30 pergalių iš eilės. Pirmoji Lietuvos rinktinės raketė R. Berankis teigė šį sezoną jau spėjęs pajusti žaidimo ritmą. „Nemažai susitikimų sužaidžiau Australijoje, sėkmingai man susiklostė ir Rennes Challengeris, kuriame nukeliavau į finalą. Manau, kad tai gali būti vienas iš mano privalumų prieš varžovus. Jei kalbėti apie sezono pradžios rezultatus ir mano formą, tai buvo visko – ir tikrai gerų mačų, ir prastesnių. Tikrai gaila, kad Australijos atvirosiose pirmenybėse nepavyko įveikti Stano Wawrinkos. Vertinu šį mačą kaip neišnaudotą galimybę. Tačiau viską apibendrinus manau, kad sezono pradžia yra nebloga“, – kalbėjo R. Berankis, kuris iš karto po Daviso taurės varžybų išvyks į ATP 250 serijos turnyrą Prancūzijoje. Ne taip sklandžiai sezonas kol kas klostosi Laurynui Grigeliui. Po naujųjų metų bronchito ir peties skausmų kamuojamas tenisininkas negalėjo treniruotis, dėl to teko atidėti ir startus turnyruose. „Iki Daviso taurės varžybų planavau žaisti trijuose turnyruose, tačiau pavyko tik viename. Džiaugiuosi, kad dabar turiu savaitę treniruočių čia, Šiauliuose. Tikiuosi, ji man padės. Iš Šiaulių vyksiu į D. Britaniją, ten žaisiu Futures serijos turnyre. Vėliau tokius pat turnyrus derinsiu su Challenger serijos varžybomis, o mano artimiausias tikslas lieka toks pat – pakilti į tokią ATP reitingo vietą, kuri leistų man dalyvauti didžiojo kirčio varžybų atrankoje.“ Lietuvos ir Estijos teniso rinktinių akistata vyks vasario 3–4 dienomis Šiaulių teniso mokykloje. Lietuvos rinktinės sudėtyje bus R. Berankis, L. Grigelis, Lukas Mugevičius, Ainius Sabaliauskas ir Pijus Vaitiekūnas. Estijos komandą į priekį ves J. Zoppas, o jam talkins Vladimiras Ivanovas, Kennethas Raisma bei Mattias Siimaras. Šeštadienį bus žaidžiami du vienetų susitikimai, o sekmadienį – dvejetų dvikova ir du vienetų mačai. Bilietus į Lietuvos ir Estijos teniso rinktinių dvikovą galima įsigyti interneto svetainėje ticketmarket.lt. Visus susitikimus tiesiogiai transliuos BTV bei internetinė televizija lnkgo.lt. 2018 metų sezono Daviso taurės dvikovos bus pirmą kartą rengiamos pagal naują varžybų formatą. Mačai vyks ne tris, o tik dvi dienas – šeštadienį ir sekmadienį. Be to, jie bus žaidžiami iki dviejų laimėtų setų. Antrame 2018 metų Daviso taurės antros grupės Europos–Afrikos zonos rate Lietuvos rinktinės lauks susitikimas su Tuniso arba Suomijos komanda.