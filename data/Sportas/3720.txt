Sekmadienį pirmą kartą „Parc des Princes“ stadiono publikai prisistatęs Neymaras dviem taikliais smūgiais prisidėjo prie triuškinančios sostinės klubo pergalės prieš „Toulouse“ 6:2. Brangiausias planetos žaidėjas „Paris Saint-Germain“ gretose mušė pirmas 31-ą min. ir paskutinis jau per teisėjo pridėtą laiką antrame kėlinyje. Likusius įvarčius šeimininkams pelnė Adrienas Rabiot, Javieras Pastore, Layvinas Kurzawa ir 11 m baudinį realizavęs Edisonas Cavani. Subombarduoti oponentų vartus Prancūzijos vicečempionams nesutrukdė nė Marco Verratti pašalinimas iš aikštės 69-ą minutę. „Toulouse“ ekipoje pasižymėjo Maxas-Alainas Gradelis ir Christopheris Jullienas. Visas trejas žaistas rungtynes laimėjęs PSG turnyro lentelės viršūnėje lenka „Monaco“ ir „Saint-Etienne“ dėl geresnio įvarčių santykio (11:2). Kitose sekmadienio dvikovose „Lille“ 0:2 neatsilaikė prieš „Caen“, o „Marseille“ ir „Angers“ išsiskyrė taikiai rezultatu 1:1. Ваш браузер не поддерживает iframe. Dvejos rungtynės sužaistos ir Vokietijos „Bundesliga“ pirmenybėse. „Freiburg“ ir Frankfurto „Eintracht“ akistata baigėsi be įvarčių, o Menchengladbacho „Borussia“ po vienintelio Nico Elvedi taiklaus smūgio 1:0 pranoko „Koln“ futbolininkus.