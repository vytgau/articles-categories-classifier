Benedikto Vanago bendražygiams bagažo registracijos procedūros prieš skrydį užtruko kiek ilgiau nei įprastai. Masyvius krepšius atsigabenę komandos nariai oro uosto darbuotojams turėjo parodyti ten sukrautus daiktus ir paaiškinti kai kurių paskirtį. Keletas iš jų – išties nebūdingi kasdienio keliautojo lagamino turiniui. „Vienas neįprastesnių „eksponatų“ galėjo pasirodyti suslėgto oro balionas, išvaizda primenantis nardyme naudojamą deguonies įrangą. Jo paskirtis – atstoti oro kompresorių, kai ekipažui trasoje prireiks pūsti ratus. Tai ypač svarbu greičio ruožuose su kardinaliai skirtinga danga. Pavyzdžiui, ant smėlio reikalingas mažesnis oro slėgis, o važiuojant kietu gruntu padangos turi būti pripūstos gerokai daugiau. Vos tik nuskrisime į Limą, šis agregatas iškart bus sumontuotas sportiniame automobilyje“, – paaiškino komandos techninės bazės vadovas Artūras Šerkšnas. Greta į krepšius sugulė ir papildomi atsarginiai amortizatoriai, keletas pakabos detalių bei kitų reikalingų komponentų. Dakare, kaip ir kitur, pasiteisina liaudies posakis, jog „atsarga gėdos nedaro“. Pašnekovas pabrėžė, kad šiųmetis pasiruošimas Dakarui vyko sklandžiai – „Black Hawk“ pramintas „Toyota Hilux Gazoo Racing“ automobilis Peru sostinės Limos uostą pasiekė „pilnos kovinės parengties“. „Lėktuvu į Dakarą skraidinamos vienos ar kitos detalės – nieko neįprasto. Tokį papildomą bagažą daugumai dalyvių tenka gabentis kasmet. Vis dėlto tai yra specifinės, dažnai nestandartinės dalys, tad jų tiekimas paprastai būna sudėtingesnis ir ne visada tiksliai prognozuojamas. Dabar galime būti užtikrinti, kad visi reikiami komponentai yra paruošti ir per lenktynes bus savo vietoje“, – užtikrintai kalbėjo A. Šerkšnas. Be „geležies“ į Pietų Ameriką technikų komanda išsivežė kompiuterinę įrangą automobilio nustatymams analizuoti, radijo ryšio stoteles sklandžiam bendravimui tarpusavyje bei kitos svarbios „amunicijos“, kuri pravers ekipažo nariams ir aptarnaujančiam komandos personalui. „Turime būti pasirengę bet kokiems atvejams, nes kiekviena minutė čia – ypač brangi. Juk ne atostogauti ten vykstame, tad ir daiktus su savimi vežamės tokius, apie kuriuos joks poilsiautojas tikriausiai nepagalvotų“, – sakė „General Financing team Pitlane“ komandos technikai. Be to, svarbią vietą rankiniame bagaže užėmė šūsnis įvairių dokumentų. Būtent jų pakartotinei analizei komanda skyrė laisvą laiką beveik parą trukusių skrydžių metu. Nemažai dėmesio pareikalavo vadinamoji „greitosios pagalbos knyga“ (angl. Emergency book), skirta padėti trasoje gedimą patyrusiam ekipažui. Vadovaujantis joje detaliai iliustruotomis instrukcijomis, galima per atstumą kur kas patikimiau nustatyti techninę problemą ir patarti, kaip ją greičiau išspręsti.