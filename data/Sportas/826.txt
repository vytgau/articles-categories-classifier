Kovingai rungtyniavę kauniečiai neleido vilniečiams rengti ilgų pozicinių atakų bei dažnai spausdavo juos visoje aikštėje. Darydamas tą gana sėkmingai, „Stumbras“ leido vicečempionams pirmame kėlinyje sukurti vos vieną šimtaprocentinę progą. 35-ąją minutę arčiau Kauno ekipos vartų prasiveržęs Donovanas Slijngardas pažeme smūgiavo iš toli ir privertė vartininką Rodrigo Josviaki atmušti kamuolį. Vartų sargas netrukus turėjo stotis bei dar kartą apginti savo komandos vartus, po to kai antruoju bandymu iš arti atakavo Danielis Romanovskis. „Stumbro“ ekipoje labai kovingai rungtyniavo saugas Vilius Armanavičius, perėmęs daug kamuolių aikštės viduryje, savo ruožtu, puolėjas Nasro Boucharebas savo tikslą bandė pasiekti tolimais smūgiais. Su vienu legionieriaus iš Prancūzijos smūgiu susitvarkė Džiugas Bartkus, dar pora bandymų skriejo tolokai nuo tikslo. „Žalgiris“ po pertraukos sukūrė daugiau progų, tačiau galutinai įrodyti savo pranašumo vilniečiams taip ir nepavyko. Savo šansu nepasinaudojo D. Romanovskis, po keitimo aikštėje pasirodžiusio Liviu Antalio galva muštą kamuolį virš skersinio nukreipė R. Josviaki. Kauniečiai neretai pavojingai pabėgdavo į kontratakas, visgi, lemiami perdavimai paskutinėse atakos stadijose, kuriuos atlikdavo Levanas Mačarašvilis bei Kgaogelo Sekgota, buvo netikslūs. 87-ąją minutę Vilniaus klubui itin nepasisekė – kamuolys baudos aikštelėje dėkingai atšoko brazilui Marquinhosui, kuris iš kelių metrų smūgiavo virš vartų. Teisėjas prie pagrindinio rungtynių laiko buvo pridėjęs net 8-ias minutes. Žalgiriečiams aikštės viduryje trūko Jeremy Manzorro bei Slavko Blagojevičiaus, o „Stumbras“ parodė savo potencialą, kuris su debiutavusiu naujoku Tayebu Meziani atrodo nemažai žadantis. Rungtynių statistika Kauno „Stumbras“ – Vilniaus „Žalgiris“ 0:0 Geltonos kortelės: 10 min. K. Davidas, 64 min. N. Boucharebas, 69 min. R. Sadauskas, 71 min. L. Mačarašvilis, 72 min. V. Armanavičius; 69 min. M. Tomičius, 84 min. T. Šimkovičius, 90+8 min. T. Malecas. „Stumbras“: R. Josviaki, A. Almeida, L. Čerkauskas, K. Davidas, J. Nazare, R. Sadauskas, V. Armanavičius, Agostinho, L. Villela (61 min. K. Sekgota), N. Boucharebas (87 min. A. Bah), T. Meziani (61 min. L. Mačarašvilis). „Žalgiris“: Dž. Bartkus, D. Barauskas (46 min. Marquinhosas), R. Baravykas, L. Klimavičius, M. Mbodjis, D. Slijngardas, D. Romanovskis (62 min. L. Antalis), T. Šimkovičius, M. Tomičius, T. Malecas, S. Nyuiadzi (77 min. L. Ogana). „Stumbrui“ tai pirmasis taškas šiame sezone.    „Žalgiris“ po pirmo turo buvo nubaustas techniniu pralaimėjimu, nes sostinės ekipoje per neapdairumą mače su „Kauno Žalgiriu“ rungtyniavo praėjusį sezoną su raudonąja kortele baigęs legionierius Diego Oyarzunas. Tiesa, „Žalgiris“ turi teisę per septynias dienas apskųsti sprendimą Apeliaciniam komitetui, tad sprendimas nėra galutinis ir jokie keitimai turnyrinėje lentelėje iki galutinio sprendimo daromi nebus. A lygos rikiuotė (vieta, komanda, rungtynės, pergalės, lygiosios, pralaimėjimai, įvarčių santykis, taškai): 