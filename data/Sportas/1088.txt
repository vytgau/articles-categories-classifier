Jame triumfavo favorite laikyta Kauno rinktinė. Jiems nugalėtojų taurę įteikė turnyro organizatorius ir Lietuvos regbio federacijos Garbės prezidentas Vytautas Vasilenka. Jau 30 metų turnyrą organizuojantis V. Vasilenka teigė, kad praeityje turnyras vykdavo daug prastesnėmis sąlygomis. „Atsimenu, kai prieš beveik 30 metų komandos žaisdavo lauke, tekdavo stadionuose žaisti ant sniego arba padaryti tam tikras skyles, kad vanduo nubėgtų. Nepaisant to, tradiciją išlaikyti pavyko, o šių metų turnyras yra ne tik jubiliejinis, bet ir sutampa su Lietuvos valstybės šimtmečiu“, – sakė V. Vasilenka. Kauno rinktinė 20:0 nugalėjo „RK Skorpiono-Tauro-Citmos“ ekipą, 65:10 sutriuškino Vilniaus VRA ekipą ir po labai atkaklios kovos 30:25 įveikė Lietuvos jaunių (iki 18 metų) rinktinę. Antrąją vietą užėmė VRA regbininkai. Jie 10:5 įveikė „RK Skorpiono-Tauro-Citmos“ klubą bei sužaidė lygiosiomis 20:20 su Lietuvos jauniais. Pastarieji 5:20 nusileido trečiąją poziciją užėmusiai „RK Skorpiono-Tauto-Citmos“ ekipai ir liko ketvirti. Lietuvos jaunių rinktinei tai buvo geras išbandymas ruošiantis kovo 23-31 dienomis Lenkijoje vyksiančiam antrojo pagal pajėgumo Europos čempionato diviziono – „Trophy“ – kovoms. Prieš metus į aukštesnį divizioną pakilę trenerių Vidmanto Valio ir Rimanto Zeringio treniruojami Lietuvos regbininkai ketvirtfinalyje žais su Liuksemburgo komanda. „Trophy“ divizione dalyvauja tokios pajėgios šalys kaip Vokietija, Lenkija, Čekija ir Ukraina. Dar vienas turnyras Lietuvos šimtmečio proga vyko Šiauliuose – „Hidrogeologijos taurė“. Jame triumfavo Šiaulių „Baltrex“ klubas. Jis 5:0 nugalėjo „Šiaulių“ ekipą ir 4:0 pranoko Garkalnės „Livonia“ (Latvija) ekipą. Svečiai iš Latvijos 6:3 nugalėjo „Šiaulius“ ir užėmė antrąją vietą.