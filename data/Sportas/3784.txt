Tačiau rungtynių pradžioje neatrodė, kad „Stumbras“ sugebės iškovoti tris taškus. 7 minutę „Stumbro“ futbolininkai suteikė varžovams dovanėlę, praradę kamuolį aikštės viduryje. Jį perėmęs „Kauno Žalgirio“ puolėjas Lukas Kochanauskas spurtavo į priekį, o gelbėdamas padėtį „Stumbro“ gynėjas Rimvydas Sadauskas pargriovė varžovą. Teisėjas Edmundas Gaigalas šį epizodą traktavo kaip paskutinės vilties pražangą ir „Stumbro“ kapitoną pašalino iš aikštės. Kauno žalgiriečiams iš baudos smūgio nieko išpešti nepavyko. Nors staiga įgyta kiekybinė persvara leido jiems užvaldyti aikštės vidurį, tuo pasinaudoti sekėsi sunkiai. Ilgose pozicinėse atakose mačo šeimininkams stigo aštrumo. Pirmame kėlinyje įsiminė tik tolimas Aurimo Raginio šūvis greta virpsto. „Stumbro“ futbolininkai daugiau laiko praleido savo aikštės pusėje ir stengėsi kontratakuoti. Staigių išpuolių metu pavojingi buvo greitieji Jardelis Nazare ir Alexandre'as Kore. Gerokai įdomesnius įvykius žiūrovai pamatė po pertraukos. Iš pradžių gerą progą turėjo L. Kochanauskas - puolėjui baudos aikštelėje atšoko kamuolys, bet savo komandą spėjo išgelbėti „Stumbro“ vartų sargas Rodrigo Josviakis. Nors „Kauno Žalgirio“ žaidėjų spaudimas vis didėjo, netrukus jie praleido kiek kuriozinį įvartį. Po keitimo aikštėje pasirodęs Dominykas Barauskas 60 minutę baudos aikštelėje pakovojo dėl kamuolio ir po jo smūgio galva kamuolys klastinga trajektorija įsisuko į vartus. 72 minutę „Stumbro“ ekipa padidino savo persvarą po greitos atakos. Andre Almeida puikiu perdavimu išvedė į priekį Lucasą Villelą, šis brazilas akimirką prisitaikė ir technišku smūgiu pasiuntė kamuolį į vartus - 0:2.  L. Villela 86 minutę galėjo pasižymėti dar kartą. Kontratakos metu jis nusprendė tiesiog iš aikštės vidurio nuginkluoti savo valdas palikusį „Kauno Žalgirio“ vartininką Modestą Stonį, bet brazilo smūgis nebuvo tikslus. Po minutės puikią galimybę iššvaistė žalgirietis Klimas Gusočenko, iš arti smūgiavęs pro šalį. Daugiau įvarčių nebuvo įmušta – „Stumbras“ nugalėjo rezultatu 2:0. „Kauno Žalgirio“ komandai šis pralaimėjimas stipriai apsunkino padėtį kovoje dėl išlikimo - dabar juos nuo septintosios vietos jau skiria 6 taškai. Rezultatas „Kauno Žalgiris“ 0 – 2 Kauno „Stumbras“ 7' Rimvydas Sadauskas („Stumbras“) pašalintas iš aikštės 60' Dominykas Barauskas [0-1] 72' Lucas Villela [0-2]