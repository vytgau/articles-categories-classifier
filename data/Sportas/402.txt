19 – tiek sezonų stipriausioje pasaulio NHL lygoje praleido Lietuvos rinktinės narys Dainius Zubrus. Tik sužinojus apie būsimas pasaulio čempionato IB diviziono kovas Kaune, buvo pradėta kalbėti apie galimą abiejų NHL žaidusių lietuvių pasirodymą rinktinėje. Darius Kasparaitis pagaliau sulaukė galimybės apsivilkti rinktinės marškinėlius, o kartu su juo pasaulio pirmenybėms ruoštis pradėjo ir Dainius Zubrus, kuris jau šiandien turi prisijungti prie „mūsų svajonių komanda“ vadinamos Lietuvos rinktinės. Abu šie žaidėjai kartu NHL lygoje praleido net 33 sezonus. Stipriausios planetos lygos reguliariajame sezone abu rinktinės veteranai kartu sužaidė daugiau nei 2000 mačų (2156 susitikimai: 255 įvarčiai, 499 rezultatyvūs perdavimai – 754 taškai), o atkrintamosiose varžybose juos ant ledo išvydome beveik 200 kartų (189 susitikimai: 14 įvarčių, 35 rezultatyvūs perdavimai – 49 taškai). Visgi, lyderio vaidmens rinktinėje šiemet gali imtis ne tik D. Kasparaitis ir D. Zubrus: rinktinės veteranas Mindaugas Kieras neabejoja, jog jie atliks svarbų vaidmenį rinktinėje, tačiau nepamiršta ir kitų aukštame lygyje žaidžiančių mūsų rinktinės atstovų. „D. Zubrus turėtų būti tarp rinktinės lyderių, o panašų vaidmenį tikriausiai užims ir D. Kasparaitis. Visgi, vis dar nematėme kokia yra jo sportinė forma. Kiek jis mums rašo, tai kiekvieną mėnesį jo forma vis geresnė, tačiau jau kurį laiką nematėme jo žaidžiančio ir paskutinį kartą jis Lietuvoje žaidė Baltijos iššūkio taurėje. Didele jėga rinktinėje turėtų būti ir grįžęs Tadas Kumeliauskas, kuris turėtų būti vienu puolimo lyderių ir gali mušti įvarčius kiekvienose rungtynėse. Tačiau taip pat turime tiek gero jaunimo, kuris žaidžia užsienyje: tiek Marką Kaleinikovą, tiek Emilijų Krakauską, tiek ir veteranų – Arnoldą Bosą, Darių Pliskauską. Kartu su D. Zubrumi šie vyrai puolime gali nuspręsti rungtynių baigtį. Be abejo, gynyboje išsiskirti turėtų Nerijus Ališauskas, kuris vienareikšmiškai šiuo metu yra geriausias gynėjas Lietuvoje. O apie mūsų vartų sargo Manto Armalio sugebėjimus visi puikiai žinome. Nors šį sezoną jis nesužaidė tiek daug mačų, tačiau jo patirtis ir sugebėjimai vartuose tikrai niekam nėra paslaptis“, – apie galimus rinktinės vedlius kalbėjo M. Kieras. M. Armalis pastaraisiais metais sekė Lietuvos ledo ritulio legendų pėdomis: iš pradžių pasirašė sutartį su NHL San Chosė „Sharks“ klubu ir tapo trečiuoju mūsų šalies atstovu pasirašiusiu kontraktą su šios lygos ekipa, o vėliau prisijungė prie D. Kasparaičio ir tapo antruoju lietuviu žaidusiu antroje pagal pajėgumą Amerikos lygoje (AHL). Šiemet M. Armalis, kartu su N. Ališausku įžengė koją ir į stipriausią Europos lygą – KHL, kurioje iki tol iš mūsų šalies atstovų buvo žaidęs tik jau ne kartą minėtas D. Kasparaitis. Lietuvos rinktinės kandidatai yra išbandę ir kitas stipriausias Europos lygas: T. Kumeliauskas tris sezonus žaidė Suomijos aukščiausioje lygoje, kurioje vieną sezoną yra sužaidęs ir Artūras Katulis. Beje, vieną mačą šioje lygoje yra sužaidęs ir kitas rinktinės kandidatas Aivaras Bendžius, tiesa jam įsitvirtinti Suomijos pirmenybėse nepavyko. M. Armalis prieš išvykdamas į Ameriką du metus rungtyniavo stipriausioje Švedijos lygoje, o kartu su T. Kumeliausku jis porą sezonų žaidė ir neseniai įkurtoje ledo ritulio Čempionų lygoje. Pasiekimų turi ir jaunimas: E. Krakauskas dar 2015-2016 metų sezone sužaidė savo debiutinį mačą aukščiausioje Šveicarijos lygoje, o šiemet rungtyniavo antrame pagal pajėgumą šios šalies divizione. Tuo tarpu M. Kaleinikovas jau per savo debiutinį sezoną aukščiausioje Rusijos jaunimo lygoje (MHL) tapo rezultatyviausiu mūsų šalies atstovu per visą istoriją šioje lygoje. Pasaulio čempionato IB diviziono kovose Kauno „Žalgirio“ arenoje balandžio 22 -28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus galima įsigyti bilietai.lt puslapyje.