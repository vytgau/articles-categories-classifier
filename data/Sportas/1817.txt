Diskretiškai, bet įspūdingai įkopęs į šio sporto aukštumas, A. Ardavičius dabar turi visišką teisę pretenduoti į aukščiausią titulą, rašo oficiali varžybų svetainė. Nors pagrindine 40-ojo Dakaro favorite sunkvežimių kategorijoje toliau laikoma „Kamaz“ komanda, jis yra vienas iš retų lenktyninkų, galinčių pasisemti įkvėpimo iš rusų metodų, kuriuos papildė naujais, asmeniniais gebėjimais. „Dakare dalyvauju dešimtą kartą. Nuo 2009 metų tris kartus kovojau už „Kamaz“, tuomet važiavau su „Tatra“, dar vėliau – su MAN, o šiais metais pirmą kartą lenktyniausiu už „Team De Rooy“ komandą su sunkvežimiu „Iveco“. Tai – pripažinimą pelnęs sunkvežimis. Prieš dvejus metus su juo triumfavo Gerardas de Rooy. Techniškai tai yra tas pats sunkvežimis ir aš jį pažįstu. Nieko jame nekeičiau ir nieko neatnaujinau“, – sakė A. Ardavičius. Pilotas iš Astanos dabar turi priemonę, leidžiančią jam siekti labai aukštų tikslų, taip pat patirtį, galinčią padėti jam išvengti trasoje skaudžių klaidų. „Šiose lenktynėse tikiuosi gero rezultato. Bet kokiu atveju, labai džiaugiuosi, kad pradėsiu 508-uoju numeriu. Tai arčiausiai lyderių pozicijų esantis starto numeris, kurį esu gavęs. Turiu parodyti, kad galiu važiuoti greitai ir saugiai – tai mano tikslas. Negaliu sulaukti kopų. Man patinka kopos. Ketinu atakuoti, atakuoti ir atakuoti“, – prieš varžybų startą žadėjo A. Ardavičius. Tiesa, po dviejų etapų lietuviui brautis tarp lyderių sekasi nelengvai. Šiuo metu bendroje įskaitoje jis užima 14-ą vietą, lyderiui Eduardui Nikolajevui pralaimėdamas jau 1 val. 36 min. 13 sek. Ralis finišuos sausio 20-ąją Kordoboje (Argentina).