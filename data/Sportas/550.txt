Svečiai iš Brazilijos galėjo pirmauti jau 5 min., tačiau Gabrielio Jesuso smūgį atrėmė vartininkas Igoris Akinfejevas. 27 min. neblogą šansą turėjo Marcelo, kuris smūgiavo iš gana patogios padėties, tačiau vietoje buvęs Rusijos vartininkas atrėmė smūgį. Sužaidus pirmą pusvalandį savų šansų drąsiau ėmė ieškoti šeimininkai. Pirmame kėlinyje geriausią progą Rusijos futbolininkai turėjo 31 min., iš patogios padėties, nuo baudos aikštelės prieigų smūgiavo Aleksandras Samedovas, tačiau kamuolys skriejo tiesiai į vartininką Alissoną, šis kamuolį pamušė virš vartų. 37 min. geros progos neišnaudojo Aleksejus Mirančukas, iš arti smūgiavęs rusas smūgiavo virš vartų. Iškart po pertraukos rusus jau gelbėjo I. Akinfejevas, kuris atrėmė iš arti Paulinho smūgiuotą kamuolį. Ilgai įvarčio laukti nereikėjo: Rusijos vartininkas atrėmė pavojingą smūgį galva, tačiau pirmas prie kamuolio suskubęs Miranda nepaliko jokių vilčių I. Akinfejevui. 62 min. į baudos aikštelę įsiveržęs Paulinho jau būtų tiksliai užbaigęs ataką, tačiau jį už marškinėlių laikęs Aleksandras Golovinas brazilą pargriovė: jokių abejonių – 11 metrų baudinys. Jį tiksliai realizavo Phillipe Coutinho. Puikiai žaidęs Paulinho gynyboje sutrikusius rusus nubaudė 66 min.: puikų perdavimą atliko Willianas ir Paulinho teliko kamuolį nukreipti į tuščius vartus – 3:0. Kovo 27 d. jau Sankt Peterburge Rusijos rinktinė žais dar vienas kontrolines rungtynes. Tąsyk Stanislavo Čerčesovo auklėtinių varžovais bus Prancūzijos futbolininkai. Abi rinktinės ruošiasi pasaulio čempionatui, Rusija žais A grupėje kartu su Saudo Arabija, Urugvajumi ir Egiptu. Brazilija žais E grupėje kartu su Šveicarija, Kosta Rika ir Serbija. Sudėtys RUSIJA (5-4-1): Igoris Akinfejevas; Aleksandras Samedovas, Vladimiras Granatas, Fiodoras Kudriašovas, Ilja Kutepovas, Dmitrijus Kombarovas; Romanas Zobninas, Denisas Glušakovas, Aleksejus Mirančukas, Aleksandras Golovinas; Fiodoras Smolovas. BRAZILIJA (4-3-3): Alisson; Dani Alves, Thiago Silva, Miranda, Marcelo; Paulinho, Casemiro, Phillipe Coutinho; Willian, Douglas Costa, Gabrielis Jesusas. 