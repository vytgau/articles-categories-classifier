12-ą minutę šeimininkus į priekį išvedė Pedro, itin gražiu smūgiu iš toli nepalikęs jokių vilčių „Watford“ vartų sargui. Tiesa, jau per teisėjo pridėtą laiką Abdoulaye Doucoure'ui pavyko atstatyti svarstykles. Vos tik prasidėjus antrajam kėliniui svečiai privertė vietinę publiką griebtis už galvos – kamuolį į „Chelsea“ vartų tinklą pasiuntė Roberto Pereyra. Tačiau pastaruoju metu Anglijoje buksuojantis Londono klubas vis tik išsigelbėjo. 71-ą minutę rezultatą išlygino Michy Batshuayi, o iki mačo pabaigos likus trims minutėms pergalę išplėšė Cesaras Azpilicueta. O kad būtų ramiau, prieš pat finalinį švilpuką, jau penktą pridėto laiko minutę, ketvirtą komandos įvartį įmušė dublį atlikęs M. Batshuayi. Tris taškus po dviejų pralaimėjimų iš eilės iškovojusi „Chelsea“ pasigerino savo pozicijas turnyro lentelėje. Dabar Antonio Conte auklėtiniai su 16 taškų šoktelėjo į ketvirtą vietą, aplenkę tą pačią „Watford“ (15 tšk.) ekipą. Sensacingą pralaimėjimą patyrė vienas iš čempionato lyderių „Manchester United“ klubas. Jose Mourinho auklėtiniai išvyko 1:2 pralaimėjo „Huddersfield“ komandai. Vietinių sirgalių džiaugsmui tik šiemet stipriausioje šalies futbolo lygoje debiutavusi ekipa jau pirmame kėlinyje atliko du tikslius smūgius: 28-ą minutę pasižymėjo Aaronas Mooy, o 33-iąją – Laurentas Depoitre'as. Nors po pertraukos „Man United“ klubui įvartį ir pelnė Marcusas Rashfordas, tačiau sveiko kailio „raudonieji“ išnešti nesugebėjo. Šiuo pagrindinių konkurentų kluptelėjimu pasinaudojo lygoje pirmaujantys „Manchester City“ futbolininkai, kurie namuose 3:0 sutriuškino „Burnley“ ekipą ir savo atotrūkį padidino iki penkių taškų. Po įvartį nugalėtojams pelnė Sergio Aguero (30 min. iš 11 metrų baudinio), Nicolas Otamendi (73 min.) ir Leroy Sane (75 min.). Rezultatai: „Chelsea“ 4 – 2 „Watford“ „Huddersfield Town“ 2 – 1 „Manchester United“ „Manchester City“ 3 – 0 „Burnley“ „Newcastle United“ 1 – 0 „Crystal Palace“ „Stoke City“ 1 – 2 „AFC Bournemouth“ „Swansea City“ 1 – 2 „Leicester City“ „Southampton“ 1 – 0 „West Bromwich Albion“ Turnyro lentelė: 