Šie ir kiti žmonės įlindo į „LTeam apdovanojimų“ balsavimo platformą ir atidavė savo balsus už labiausiai nusipelniusius sportininkus. O po to buvo paprašyti įvardinti bent vieną sportininką, komandą ar trenerį, kuriam geriausių Lietuvos sportininkų rinkimuose labiausiai linki pergalės. Kaip atiduoti savo balsą už jūsų favoritą, rasite užėję į LTeam paskyrą Facebooke (https://www.facebook.com/LTeamOfficial/) Ūkio ministras Virginijus Sinkevičius: „Mano favoritai „LTeam apdovanojimuose“ – krepšininkas Mindaugas Kuzminskas ir pasaulio čempionai, porinės keturvietės įgula. Mindaugą pažįstu asmeniškai, žinau, kad jis viską pasiekia juodu darbu. Jis – sunkiausiai dirbantis sportininkas. Man imponuoja jo charakteris, jis – pavyzdys Lietuvos vaikams. O keturvietei sakau, kad jų pasiekimas fantastiškas. Atiduodu balsą be konkurencijos,“ Beisbolininkas Dovydas Neverauskas: „Balsavau už Andrių Gudžių ir Airinę Palšytę. Pirmasis – dar jaunas, su geriausiais rezultatais tarp nominantų ir dar turi potencialo. Simpatijos Airinei – už Lietuvos rekordą ir peršoktą kartelę 201 cm aukštyje Europos čempionate.“ Olimpinė čempionė Vida Vencienė: „Sunku būti objektyviai. Jei reikia išskirti tik vieną asmenį, tai aš palaikau irkluotojų pasaulio čempionų trenerį Mykolą Masilionį. Kodėl? Nes jis nudirbo didžiulį darbą, o yra nematomas.“ Radistas Jonas Nainys: „Aš už Andrių Gudžių ir Mindaugą Kuzminską. Andriaus šių metų rezultatas pats kalba už save. Jis vertas geriausiojo titulo. Be to, jis šiltas žmogus. Kalbinau jį radijuje, jo asmenybė simpatijas tik didina. O Kuzia yra mylimas visos Lietuvos. Mindaugas yra pozityvumo įsikūnijimas. Norisi jį apkabinti, nusišypsoti ir paspausti ranką. Jis turi nematomą trauką, kuri labai veikia tiek sporte, tiek visuomeniniame gyvenime.“ Atlikėja Monika Linkytė: „Mano balsas ir simpatijos – Rūtai Meilutytei. Tiek metų geriausios sportininkės, tiek mėgstamiausio Lietuvos sportininko nominacijose. Palaikau savo kartos atstovus. Nors Rūta yra elitinė plaukikė, išlipusi iš baseino ji – labai mielas ir paprastas žmogus.“ LNK sporto žinių vedėjas Aurimas Tamulionis: „Dar pernai buvom irklavimo, bet šiemet, vienareikšmiškai – esam lengvosios atletikos šalis. Ir mane labiausiai stebina sąlygos (nei stadiono, nei maniežo), kuriomis mūsų sportininkai tampa geriausiais pasaulyje. Dėl to jų, ir jų trenerių, pasiekimai yra dar didesni. Atidaviau balsą ir už Domantą Sabonį. Nes Lietuvai vėl gresia turėti žvaigždę NBA lygoje ir lietuvį „Visų žvaigždžių“ rungtynėse.“ Atlikėjas Vaidotas Baumila: „Sėkmės linkiu Titeniui, Kinderiui, Airinei ir paplūdimio tinklinio gražuolėms. Bet labiausiai irkluotojams. Tiek vyrams, tiek merginoms. Man patinka ši sporto šaka. Teko susipažinti su pasaulio čempionais. Puikūs jie žmonės. Rekomenduoju spausti balsavimo mygtuką prie jų.“ Lenktynininkas Benediktas Vanagas: „Labiausiai sėkmės „LTeam apdovanojimuose“ linkiu Ramūnui Navardauskui ir Mildai Valčiukaitei. Pirmasis – žemaitiško kuklumo ir užsispyrimo pavyzdys. Mildai simpatijos dėl nenuleistų rankų net ir pasikeitus porininkei.“ Kauno meras Visvaldas Matijošaitis: „Daugiausiai pasiekia tie, kurie žino savo tikslą, daug dirba ir tiki savimi. Tuo visoje Lietuvoje garsėja kauniečiai, kurie yra darbštūs, užsispyrę ir orientuoti į rezultatą. Apdovanojimuose aš balsavau už du kauniečius, kurie įkūnija visas šias savybes. Tai – Andrius Gudžius ir Domantas Sabonis, kuris yra antros kartos kaunietis, grynakraujo kauniečio sūnus.“ Dainininkas Tadas Juodsnukis: „Palaikau Airinę Palšytę ir vyrų keturvietę. Esu didelis Rūtos Meilutytės fanas, ji tiesiog fantastiška, ji Lietuvai dovanojo pačias geriausias emocijas. Bet šiais metais panašų darbą atliko Airinė. Esu tikras, kad tai dar ne viskas, ką ji nuveikė. O irklavimo keturvietė... mano nuomone, šie vyrai 2017-iais Lietuvai iškovojo svarbiausią pergalę.“ Portalo krepsinis.net vyr. redaktorius Edgaras Pulkovskis: „Aš norėčiau išskirti keturvietės valties pergalę. Super sezonas, super istorija ir super pasaulio čempionato finalas, kuriame vyrai pralaimėdami atsitiesė ir laimėjo svarbiausią metų trofėjų. Jiems skiriu ir metų pergalės balsą. Mėgstamiausio sporitninko kategorijoje sėkmės linkiu Mindaugui Kuzminskui. Čia jau asmeninės simpatijos. Pažįstu šį krepšininką, jis visad malonus, šiltas, bendraujantis. Net ir po pralaimėjimo graikams Europos čempionate nebijojo kalbėti.“ Priminsime, jog balsavimas už geriausius Lietuvos sportininkus vyksta iki gruodžio 15 dienos. Balsavimas už geriausius sportininkus vyksta portale lrytas.lt. Balsuoti už kiekvienos nominacijos favoritus galima kasdien. „LTeam apdovanojimų“ geriausieji bus paskelbti gruodžio 22 dieną Vilniuje, „Siemens“ arenoje vyksiančiame iškilmingame renginyje. Į nominacijas sportininkai įtraukti už pasiekimus nuo 2017 metų sausio 1 dienos iki 2017 metų gruodžio 1 dienos. Gruodžio mėnesį pasižymėję atletai bus įtraukti į kitų metų apdovanojimus. „LTeam apdovanojimai“ yra kasmetinis geriausių Lietuvos sportininkų pagerbimas. Į juos pretenduoja tik olimpinių sporto šakų atstovai. LTeam yra olimpinė Lietuvos rinktinė. Tai visos Lietuvos komanda, vienijanti stipriausius šalies sportininkus, iš viso – apie 300 atletų. Olimpinę Lietuvos rinktinę simbolizuoja LTeam ženklas – ąžuolo lapas. Tai tautos vienybės, stiprumo, patriotiškumo simbolis.