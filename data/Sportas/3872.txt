Baltijos čempionate, kuriame dalyvavo dvi Latvijos ir šešios Lietuvos komandos, „Žalgiris“ laimėjo visus keturis susitikimus. Žalgiriečiai A grupėje 28:5 nugalėjo „Livonia“ (Latvija) ekipą, 31:0 sutriuškino „Šiaulius“ ir 29:14 įveikė Lietuvos jaunių (iki 18 metų) rinktinę. Užėmęs grupėje pirmąją vietą, Kauno klubas pateko į finalą, kuriame susitiko su daugkartine Lietuvos čempione Šiaulių „Vairo-Kalvio“ ekipa. Šiauliečiai B grupėje 19:5 nugalėjo Baltijos čempionės titulą neapgynusią Šiaulių „Baltrex-Šiaulių“ komandą, 20:0 pranoko Rygos „Miesnieki“ (Latvija) regbininkus ir 43:5 nepasigailėjo Vilniaus „Geležinio vilko“. Finale „Žalgiris“ pademonstravo savo jėgą, užtikrintai 22:5 nugalėjo „Vairo-Kalvio“ ekipą ir pirmą kartą į viršų kėlė čempiono taurę. „Žalgiriui“ ši pergalė yra labai svarbi, nes ji yra tarsi kuolelis, kurį siekėme įsmeigti tolimesnių pergalių link. Kryptingas darbas, žaidėjų atsidavimas ir kantrybė – tai pagrindiniai pergalės ingredientai, – teigė „Žalgirio“ regbio klubo direktorius Tomas Bieliauskas. – Pirma vieta regbio-7 varžybose buvo vienas iš mūsų tikslų šiais metais. Džiaugiuosi kad jį pavyko pasiekti. Dėkoju visiems žaidėjams už nuostabų pasirodymą. Tai pirma tokia reikšminga pergalė „Žalgiriui“. Dabar toliau liesime prakaitą treniruotėse ir kovosime dėl pergalių“. Trečiąją vietą Baltijos regbio-7 čempionate užėmė „Baltrex-Šiauliai“, kurie mažajame finale 27:14 nugalėjo „Livonia“ ekipą. Mače dėl penktosios vietos „Miesnieki“ 24:12 nugalėjo „Šiaulius“, o akistatoje dėl septintos pozicijos „Geležinis vilkas“ 12:5 įveikė Lietuvos jaunių rinktinę. Geriausiais žaidėjais išrinkti Deividas Vorašilka (Lietuvos jaunių rinktinė), Kristina Jakuba („Geležinis vilkas“), Vaidas Marčiauskas („Šiauliai“), Harlis Nunguris („Miesnieki“), Ainaras Berzinis („Livonia“), Žygimantas Radžius („Baltrex-Šiauliai“), Donatas Vilimavičius („Vairas-Kalvis“) ir Aurimas Streckis („Žalgiris“). Naujų pergalių žalgiriečiai galės siekti jau ateinantį savaitgalį. Būtent tuomet bus duotas startas naujajam „Top“ lygos sezonui. Praėjusiame sezone me medalių likęs „Žalgiris“ šiemet sieks ne tik apdovanojimų, bet ir rimtai kibti į atlapus dviem Šiaulių grandams – „Vairui-Kalviui“ bei „Baltrex-Šiauliams“. „Top“ lygoje mūsų tikslai nesikeičia – sieksime būti trejetuke ir rimtai sudrebinti Šiaulių komandų pergalių pagrindus. Niekam nežadam lengvų kovų ir tikime, kad jeigu kol kas ne visi mus vertina, kaip rimtus varžovus, tai artimiausioje ateityje turės tą daryti visi“, – pridūrė T. Bieliauskas.