Seule susitikusi WADA steigėjų taryba sprendimą priėmė šios agentūros nutarimų priežiūros komitetui rekomendavus „nesugrąžinti įgaliojimų“ Rusijos antidopingo agentūrai RUSADA. Tokio sprendimo tikėtasi, nes Rusija atsisakė pripažinti turinti valstybės remiamą dopingo sistemą, aprašytą skandalingoje kanadiečių teisininko Richardo McLareno (Ričardo Maklareno) ataskaitoje. Tarptautinis olimpinis komitetas (TOK) kitą mėnesį per valdybos susitikimą Lozanoje, kur išklausys dviejų tyrimų dėl dopingo Rusijoje rezultatus, turi nuspręsti, ar Rusija galės varžytis Pjongčange. Po R. McLareno ataskaitos, kurioje išdėstyti įtarimai dėl valstybės lygiu nuo 2011 iki 2015 metų vykdytos dopingo schemos, pasiekusios kulminaciją per 2014-ųjų žiemos olimpiadą Sočyje, WADA paskelbė Rusiją nesilaikančia taisyklių. Rusijos federalinė saugumo tarnyba (FSB) ir Sporto ministerija kaltinamos organizavusios įmantrią dopingo schemą, per kurią netgi buvo sukeičiami dopingo tyrimų mėginiai laboratorijoje šiame Juodosios jūros kurorte. Kad atletams vėl būtų leista rungtyniauti, WADA iškėlė Rusijai keletą sąlygų, tarp jų – „viešai sutikti“ su R. McLareno ataskaitos išvadomis ir suteikti prieigą prie šlapimo mėginių, laikomų Maskvoje įsikūrusioje antidopingo laboratorijoje. Rusijos olimpinio komiteto pirmininkas Aleksandras Žukovas pripažino, kad Rusijos antidopingo sistema neveikė, bet teigė, kad dėl to kalti RUSADA pareigūnai ir jų laboratorija Maskvoje. „Sutinkame su faktu, kad mūsų nacionalinė antidopingo sistema neveikė... bet kategoriškai neigiame, kad buvo dopingo valstybinio rėmimo sistema“, – A. Žukovas sakė per WADA posėdį, atkartodamas ankstesnius paneigimus. Jis pridūrė, kad besąlygiškai pripažinti R. McLareno ataskaitą „neįmanoma“. Rusijos sporto ministras Pavelas Kolobkovas savo ruožtu atkreipė dėmesį į pagerėjusią padėtį RUSADA, tvirtino, kad agentūra yra nepriklausoma nuo valstybės kontrolės ir ragino atkurti jos įgaliojimus. „RUSADA vykdo visas funkcijas pagal Pasaulinį antidopingo kodeksą, – sakė jis. – Garantuoju, kad RUSADA bus visiškai nepriklausoma; tai visiškai nauja organizacija.“ „Esame pasiruošę eiti į priekį ir dirbti atvirai, visiškai laikydamiesi WADA standartų“, – pridūrė jis. Tam tikra pažanga jau yra pasiekta, tad WADA iš dalies atšaukė RUSADA įšaldymą ir suteikė jai teisę imti sportininkų mėginius. Be to, rugsėjį buvo atliktas šios institucijos auditas. Vis dėlto įtarimų išlieka. Steigėjų tarybos narys Adamas Pengilly klausė, kaip WADA gali „pasitikėti“ nauja Rusijos antidopingo sistema, „kol nėra realiai pripažinta, kas nutiko“. Praeitą savaitę WADA taip pat nurodė gavusi „milžinišką“ vidinę duomenų bazę 2012–2015 Rusijoje vykdytų dopingo tyrimų rezultatus. Nors WADA atsisakė atkurti Rusijos teises, ši šalis galbūt dar turi galimybių dalyvauti Pjongčango žiemos olimpiadoje. 2016 metais Tarptautinis olimpinis komitetas ignoravo WADA raginimus dėl R. McLareno ataskaitos uždrausti Rusijai dalyvauti Rio de Ženeiro vasaros olimpiadoje ir nusprendė leisti nuspręsti atskirų sporto šakų organizacijoms.