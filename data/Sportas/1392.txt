Nors Galvės ežero ledas dar nėra itin storas, biatlonininkai drąsiai su slidėmis pozavo fotografams ir pademonstravo specialiai jiems sukurtas dizainerio Aleksandro Pogrebnojaus aprangas. Olimpinėse žaidynėse dalyvaus rekordinis Lietuvai skaičius biatlonininkų – keturi. 27-erių metų Tomui Kaukėnui tai bus antrosios olimpinės žaidynės. Jis sublizgėjo 2014 metų Sočio olimpinių žaidynių 20 km asmeninėse lenktynėse, kuomet realiai pretendavo į medalį, bet trys netaiklūs šūviai paskutinėje serijoje nubloškė jį į 23-iąją poziciją. „Pasiruošimas žaidynėms vyko sklandžiai, esu patenkintas sudarytomis sąlygomis. Tiesa, neseniai vykęs Europos čempionatas nebuvo mano planuose, bet po naujosios sporto reformos, man reikėjo sudalyvauti jame ir tai kiek pakoregavo pasiruošimą. Bet apskritai jaučiuosi gerai, tai man jau nebe pirmosios olimpinės žaidynės, patirties yra daugiau. Sunku tik pasakyti kaip jausiuosi po tolimo skrydžio ir kokios sąlygos lauks Pjongčange“, – kalbėjo T. Kaukėnas. 32-ejų metų Natalijai Kočerginai tai bus debiutinės olimpinės žaidynės. LBF prezidentas Arūnas Daugirdas džiaugėsi, kad ši sportininkė, taip pat į biatloną perėjusi iš slidinėjimo, pagaliau išpildė savo svajonę. 33-ejų metų Dianai Rasimovičiūtei šios žaidynės bus jau penktosios. Po Sočio olimpinių žaidynių apie karjeros pabaigą galvojusi sportininkė nusprendė pakovoti dėl ne kiekvienam sportininkui pasiekiamo tikslo – penkerių olimpinių žaidynių – ir savo tikslą pasiekė. „D. Rasimovičiūtė per savo karjerą į biatlono populiarumą, į šios sporto šakos plėtrą yra įdėjusi tikrai daug. Savo laiku ji buvo vienintelė buvo mūsų ambasadorė, todėl tai, kad ji vyks jau į penktąsias olimpines žaidynes, iš tikrųjų yra jau didelis pasiekimas. O jeigu ji užims geresnę vietą nei ankstesnėse žaidynėse, tai bus išvis puiku“, – sakė A. Daugirdas. Būtent Pjongčangas D. Rasimovičiūtei turi kelti malonius prisiminimus. 2009 metais ji pasaulio čempionate būtent šiame mieste užėmė rekordinę Lietuvai 11-ąją vietą. „Olimpinėse žaidynėse trasos visada būna sunkios. Trasos daromos tokios, kad varžybose nugalėtojų ne atsitiktiniai sportininkai, o tikrai patys stipriausi. Tiek techniniu atžvilgiu, tiek fiziniu“, – pabrėžė D. Rasimovičiūtė. Ketvirtasis lietuvis – 25-erių metų Vytautas Strolia. Sočio olimpinėse žaidynėse jis startavo kaip slidininkas, o dabar laukia olimpinis startas kitoje sporto šakoje. V. Stroliai buvo pasiūlyta dar kitoms olimpinėms žaidynėms pasirinkti trečią sporto šaką, bet sportininkas atsakė, kad biatlonas yra tas sportas, kuriame jaučiasi geriausiai. „Galiu pažadėti, kad jeigu pavyks patekti į trečiąsias žaidynes, tai bus tik su biatlonu“, – šypsojosi V. Strolia. Pjongčange daug problemų sportininkams gali sudaryti oro sąlygos. Nors prognozuojama, kad šios žaidynės gali būti vienos šalčiausių istorijoje, tačiau ten klimatas yra toks, kad keliolika laipsnių pokyčiai gali įvykti per vieną parą. Šiais metais Pjongčange pirmą kartą daugiau pasnigo tik pastarosiomis dienomis. Sudėtingos trasos nebaimina Lietuvos rinktinės trenerio Aurimo Bučelio: „Mums kuo sunkiau, tuo lengviau“, – sakė jis. LBF prezidentas A. Daugirdas konkrečių tikslų sportininkams nekelia, nes šioje sporto šakoje, o ypač olimpinėse žaidynėse, yra daug netikėtumo faktorių.  „Svajokime apie medalius, bet svarbiausia, kad visi padarytume savo darbą maksimaliai gerai“, – pabrėžė A. Daugirdas. Pjongčango olimpinės žaidynės vyks vasario 9-25 dienomis.