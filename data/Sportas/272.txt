„Sūduva“ per 6 turus surinko 16 taškų ir pirmauja A lygoje, o Kauno komanda savo sąskaitoje turi 6 taškus ir žengia septinta. „Pirma mintis, kuri ateina į galvą apie „Kauno Žalgirį“ – tai yra jaunimo ir patyrusių žaidėjų mišinys, – sakė „Sūduvos“ vyriausiojo trenerio Vladimiro Čeburino asistentas Eivinas Černiauskas. – Aikštės viduryje žaidimas sukasi apie tris daug patirties sukaupusius futbolininkus, o aplink yra daug jaunimo.“ Laikinosios sostinės klubas negali pasigirti dideliu surinktų taškų skaičiumi, tačiau kovoti su juo sunku visiems. Tik „Trakai“ ir Vilniaus „Žalgiris“ nugalėjo kauniečius 2 įvarčių ar didesniu skirtumu (atitinkamai, 4:1 ir 2:0). Kitos ketverios šios komandos rungtynės baigėsi vienodu rezultatu 1:0. Taip būsimi „Sūduvos“ varžovai įveikė Klaipėdos „Atlantą“ ir „Jonavą“ bei pralaimėjo Kauno „Stumbrui“ ir „Palangai“. „Visos ketverios pastarosios jų rungtynės baigėsi minimaliu skirtumu, tai rodo, kad komanda labai atsakingai vertina gynybą, stengiasi nepraleisti įvarčių. Kauniečiai labai susispaudžia savo aikštės pusėje ir ypač – vidurio zonoje, kraštus palikdami laisvesnius“, – varžovų stilių apibūdino E. Černiauskas. Puldamas „Kauno Žalgiris“, kaip ir visos komandos, stengiasi kuo greičiau pristatyti kamuolį iš gynybos grandies į puolimo. „Jie stengiasi 1-2 vertikaliais perdavimais siųsti kamuolį į priekį, kuo greičiau atkirsti atakuojančios komandos žaidėjus ir pervesti kamuolį puolėjams. Jaučiamas toks trenerio Mindaugo Čepo akcentas“, – sakė „Sūduvos“ treneris.