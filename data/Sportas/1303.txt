Atkurtos Lietuvos 100-mečiui didžiausią šalies metų sporto renginį dovanojantys ledo ritulininkai tikisi pirmą kartą į rinktinę pakviesti abu NHL lygoje žaidusius lietuvius, Dainių Zubrų ir Darių Kasparaitį, o šalia jų išrikiuos visas geriausias jaunąsias ledo ritulio pajėgas. „Šalies ledo ritulys seniai nusipelnė tokios šventės, kokia įvyks didžiausioje Baltijos šalių arenoje. Šalia Lietuvos 100-mečio ir mūsų sporto šaka turi svarbią datą. Lygiai prieš 80 metų Lietuva debiutavo pasaulio ledo ritulio čempionate Čekijoje, kur iškovojo istorinę pergalę prieš Rumuniją ir pradėjo ledo ritulio tarptautines tradicijas. Šiais metais buriame „mūsų svajonių komandą“ ir tikimės, kad ji bus pajėgiausia visų laikų šalies ledo ritulio rinktinė. Tad, kiekvienas šalies sporto aistruolis tiek šalies, tiek ledo ritulio jubiliejus galės atšvęsti 13.500 žiūrovų ledo ritulio rungtynių metu talpinančioje „„Žalgirio“ arenoje savaitę truksiančiame renginyje“,– apie įspūdingą artėjantį renginį sakė čempionato organizacinio komiteto vadovas Remigijus Valickas. D.Kasparaitis jau kelerius metus siekia galimybės oficialiose varžybose atstovauti Lietuvai, D.Zubrus prieš Naujus metus grįžo ant ledo ir ruošiasi specialiai šiam čempionatui. Šalia šių patyrusių ir visame pasaulyje garsių sportininkų, svajonių komandos veidais tapo KHL lygoje žaidžiančio Rygos „Dinamo“ klubo gynėjas Nerijus Ališauskas, vartininkas Mantas Armalis ir Vokietijoje rungtyniaujantis Tadas Kumeliauskas. „Tikiuosi, jog čempionate turėsime visus geriausius žaidėjus ir pamatysime itin įdomią ir subalansuotą komandą. Džiugu, jog į rinktinę veržiasi visi kviečiami žaidėjai, tad turime nemažą konkurenciją ir pasirinkimą. Šalia patyrusių žaidėjų auga neblogas jaunimas ir Kaune žais viena įdomiausių rinktinių, kokią tik teko matyti“ – sakė Lietuvos ledo ritulio rinktinės vadovas Vaidas Budrauskas. Šalia patyrusių ir aukštame lygyje žaidžiančių ledo ritulininkų, rinktinėje Kaune, „Žalgirio“ arenoje žais ir jauni, tačiau gerose užsienio klubuose žaidžiantys ledo ritulininkai. Tad ledo ritulio bendruomenė pagrįstai tikisi pasaulio čempionate namų aikštėje išvysti konkurencingą rinktinę. Nors asociacija „Hockey Lietuva“ tikslų rinktinei dar neiškėlė, tikimasi, jog geriausia visų laikų Lietuvos rinktinė galės kautis dėl pačių aukščiausių tikslų. Pasaulio ledo ritulio čempionato IB divizione be Lietuvos rinktinės kausis Kroatijos, Rumunijos, Japonijos, Ukrainos ir Estijos rinktinės. Lietuvos rinktinė ketverius metus iš eilės iškovojo šio diviziono bronzą, o bronzos padovanojimų serija prasidėjo nuo 2014 metų čempionato Vilniuje.