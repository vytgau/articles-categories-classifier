„Savijauta nebloga. Noro visiems netrūksta. Neabejotinai, šių rungtynių labai laukiame“, - vos tik įsikūręs viešbučio kambaryje sakė visai neseniai pirmąkart į nacionalinę rinktinę pakviestas vartininkas Ignas Plūkas. „Nelaikome škotų kažkokiais favoritais. Nemanau, kad jie už mus geresni. Svarbiausia nepraleisti įvarčio, demonstruoti maksimalią discipliną, susikaupimą, atsidavimą kiekviename aikštės centimetre ir, aišku, tikėti savo jėgomis“, – sėkmės formulę atskleidė pagrindinis „Trakų“ vartų sargas. Trakiškiai pastarąją savaitę treniravosi ant natūralios dangos Trakuose. Vis tik, futbolininkai pripažįsta, kad ant žolės buvo žaista per mažai rungtynių, kad tai būtų galima vadinti ekipos koziriu. „Dangos pasikeitimui privalome būti pasiruošę. Suprantame, kad šiose rungtynėse kovosime ne tik dėl savo, ne tik dėl klubo, tačiau ir dėl Lietuvos garbės. Anot ekspertų, škotai favoritai. Tačiau jie dar ne nugalėtojai. Būsime kaip kumštis, atsiduosime 200 procentų, kovosime vienas už kitą. Tik tokiu būdu turime galimybę pasiekti savo svajonę“, – pasakojo dar vienas nacionalinės rinktinės narys Valdemaras Borovskis. Būsima dvikova išskirtinė bus Deividui Česnauskui. „Trakų“ veteranas ne vienus metus žaidė Škotijoje, be to, į šią šalį išvyko spėjęs pasūpuoti antradienį gimusią dukrelę. „Vaiko gimimas rungtynėms turės tik pozityvių dalykų. Tai savotiškas impulsas, kuris ne tik neišmuša iš vėžių, o kaip tik prideda noro, prasmės, atsakingumo ir laimės, – dėstė D. Česnauskis – Rungtynėse svarbiausia bus koncentracija. Ypač prie standartų. Galbūt jie ir favoritai, tačiau palaukime liepos 6 dienos, tada ir pamatysime, kuri iš komandų yra stipresnė“. Rungtynės Perte Lietuvos laiku startuos 21.45 val. Atsakomoji dvikova Vilniaus LFF stadione bus žaidžiama liepos 6-ąją 19 val.