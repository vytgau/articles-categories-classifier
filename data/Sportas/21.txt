„Mūsų svajonių komandos“ finaliniame mače su estais kapitono pareigas ėjęs M. Kieras elektrinės barzdaskutės griebėsi po auksinio finišo. „Verčiu dar vieną lapą savo gyvenime, tai tą lapą noriu kartu su ūsais nuskusti. Už jus vyrai. Ką aš praleidau šią savaitę, tai ūsai nieko čia nereiškia. Man taip buvo smagu, kad prisiminsiu visą gyvenimą“, – sakė gynėjas.   Linksmai komandos draugų replikų – „parduokite ūsus aukcione“, „palik per vidurį“ – kandžiojamas M. Kieras per minutę liko be ūsų ir skanduojant „Lietuva, Lietuva“ – kėlė į viršų rankas. Įdomu, kad nusiskusti ūsus jis turėjo ir dar vieną progą – per trečiąsias Eurolygos ketvirtfinalio rungtynes Kaune tarp „Žalgirio“ ir Pirėjo „Olympiakos“ gynėjas davė pažadą nusiskusti ūsus, jei Šarūno Jasikevičiaus auklėtiniai prasibraus į finalo ketvertą. Tai „Žalgiris“ ir padarė ketvirtadienį, kai seriją iki trijų pergalių baigė 3:1 ir laimėjo bilietą į Belgradą.  M. Kieras rinktinei atidavė 20 metų, o šeštadienį sužaidė 100-ąsias oficialias rungtynes jos sudėtyje. Kartu – ir paskutines. Iš lietuviško ledo ritulio jis niekur nedings – jau treniruoja šalies jaunimo (iki 18 metų) rinktinę. Kaune vykusį pasaulio ledo ritulio IB divizioną laimėjusi Lietuvos rinktinė kitais metais varžysis pajėgesniame – IA divizione. Šiemet pastarojo diviziono varžybos vyko Vengrijoje – paskutinę vietą užėmė ir į žemesnį lygį iškrito Lenkijos rinktinė.