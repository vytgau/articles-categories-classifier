Varžybų nugalėtojais tapo pasaulio ir Europos čempionai Dmitrijus Žarkovas ir Olga Kulikova iš Rusijos, o trečią vietą užėmė italai Frančeskas Galupas (Francesco Galuppo) ir ir Debora Pačini (Debora Pacini). Grupėje varžėsi 13 porų. „Grand Slam Finals“ kategorijos varžybos kasmet organizuojamos sezono pabaigoje, į jas pakviečiama 12 geriausių tų metų porų bei viena pora iš renginį organizuojančios šalies. Savaitgalį Italijos mieste Džesyje vyko WDSF reitingo varžybos, kuriose Lietuvos šokėjai tapo nugalėtojais, prizininkais ir finalininkais. Jaunimo klasikinių šokių grupėje Tomas Janonis ir Santa Vlasa (Kauno „Duetas“ – „Editos Daniūtės šokių studija“) tapo nugalėtojais. „Rising Stars“ klasikinių šokių grupėje T. Janonis ir S. Vlasa laimėjo sidabro medalius. „Rising Stars“ Lotynų Amerikos šokių grupėje Mindaugas Martinaitis ir Monika Žalaitė (Kauno „Toro“) užėmė ketvirtą vietą. Sekmadienį Rusijos sostinėje Maskvoje vykusiose WDSF reitingo varžybose, „International Open“ kategorijos suaugusiųjų Lotynų Amerikos šokių grupėje, Nikita Moisejenka ir Jurga Gustaitė (Kauno „Kaspinas“) finale užėmė šeštą vietą. Šeštadienį Jungtinių Arabų Emiratų mieste Dubajuje vyko WDSF reitingo varžybos, kuriose, jaunių II Lotynų Amerikos šokių grupėje, Lietuvos atstovai Augustinas Trinkus ir Neda Elena Šalugaitė (Vilniaus „Kandela“) iškovojo sidabro medalius. Dar vienos WDSF reitingo varžybos savaitgalį vyko Ukrainos mieste Lvive, kur jaunimo standartinių šokių grupėje Lietuvos šokėjai Laurynas Makarovas ir Emilija Čepauskaitė (Vilniaus „Juventos“) pelnė bronzos medalius. Miulheime prie Rūro (Vokietija) vykusiose WDSF reitingo varžybose, jaunių I klasikinių šokių grupėje Kipras Kūra ir Morta Batutytė (Klaipėdos „Žingsnis“) tapo nugalėtojais. Jaunių I Lotynų Amerikos šokių grupėje K. Kūra ir M. Batutytė užėmė ketvirtą vietą.