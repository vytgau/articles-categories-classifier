2 val. 41 min. 44 sek. tikrai nėra tas rezultatas, kuriuo būtų patenkinta V. Žūsinaitė. Ji liko toli nuo savo asmeninio rekordo – 2 val. 32 min. 50 sek., tačiau aplenkusi 46 varžoves užėmė 45-ą vietą. „Kažkaip Rio de Žaneire pernai buvau ramesnė prieš startą ir trasoje kovingesnė, o dabar motyvacija buvo kritusi. Tačiau pabaigoje kažkaip susikaupiau ir pradėjau „gaudyti“ varžoves. Kai mačiau priekyje bėgančias, norėjosi „sugauti“ ir šiek tiek susiėmiau“, – komentavo ji. Stajerė teigė, kad norėjo „tilpti“ į 2 val. 40 min., tačiau to padaryti nepavyko: „Džiaugiuosi, kad finišavau, pakovojau pabaigoje. Kiek galėjau, tiek padariau. Šiais metais buvo daugiau geresnių treniruočių, bet laukimas atrodė ilgesnis nei prieš Rio olimpiadą“. Pasaulio čempione tapo trasą per 2:27:11 val. įveikusi Bahreino atstovė Rose Chelimo, sidabro medalį iškovojo kenietė Edna Ngeringwony Kiplagat (2:27:18), o bronzą – amerikietė Amy Cragg (2:27:18). Itin kovingame finiše visos trys prizininkės pasiekė savo geriausią sezono rezultatą. 