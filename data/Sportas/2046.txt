„Rezultatas priklauso nuo pasiruošimo. Po pasaulio čempionato Budapešte nebuvo labai daug laiko pasiruošti, bazėje padirbti. Pusę sekundės nuo geriausio savo laiko ir plaukiau“, – teigė pernai pasaulio čempionu šioje rungtyje tapęs S. Bilis. Anot jo, varžovai taip pat nesnaudžia – mato savo klaidas ir taiso. „Niekas nenustebino. Patenkintas labai, kad į finalą patekau“, – kalbėjo S. Bilis ir pasiskundė, kad viską skauda, o nuspaudę šortai klubuose „nepaliko kraujo“. Vertindamas visą Europos čempionatą jis apgailestavo, kad nepateko į 50 m laisvuoju stiliumi finalą: „Bet čia visų žmonių labai greitas laikas buvo. Iš esmės, kaip norėjome, taip ir gavosi“. Lietuvos plaukimo rinktinės nariai dukart Europos čempionė Rūta Meilutytė, Europos čempionas ir bronzos laimėtojas Danas Rapšys, Simonas Bilis, Giedrius Titenis, Andrius Šidlauskas ir Povilas Strazdas pirmadienį lėktuvu parskrenda į Vilnių 15.40 val. Su jais ir treneriai Paulius Andrijauskas ir Ina Paipelienė. Likę nacionalinės komandos nariai Tadas Duškinas, Deividas Margevičius ir Gytis Stankevičius lėktuvu pirmadienį grįžta į Kauną (14.40 val.) Kopenhagoje vykusiose Europos plaukimo trumpajame baseine (25 m) pirmenybėse Lietuvos rinktinė iškovojo tris aukso ir vieną bronzos medalius. Aukso apdovanojimus iškovojo R. Meilutytė (50 m ir 100 m krūtine) ir D. Rapšys (200 m laisvuoju stiliumi). Pastarasis dar pridėjo bronzos medalį 200 m nugara rungtyje. Lietuvos plaukikų rezultatai Europos čempionate Kopenhagoje: Rūta Meilutytė: 50 m (29,36 sek. – 1 vieta), 100 m (1.03,79 – 1 vieta), 200 m krūtine (nedalyvavo); Giedrius Titenis: 50 m (26,90 – 18 vieta),100 m (58,08 – 11 vieta), 200 m (2:06.92 NR – 11 vieta) krūtine; Andrius Šidlauskas: 50 m (27,31 – 35 vieta), 100 m (57,96 PB – 10 vieta), 200 m (2.08,96 – 21 vieta) krūtine; Danas Rapšys: 200 m nugara (1.49,06 NR – 3 vieta), 100 m (47,73 PB – 20 vieta), 200 m laisvuoju stiliumi (1.40,85 NR – 1 vieta), 200 m peteliške (1:54,35 LR – 11 vieta); Gytis Stankevičius: 50 m (24,95 – 40 vieta),100 m (53,10 PB – 34 vieta), 200 m (1.55,97 PB – 21 vieta) m nugara; Simonas Bilis: 50 m (21,32 – 12 vieta), 100 m laisvuoju stiliumi (47,09 – 5 vieta). Povilas Strazdas: 100 m (49,28 – 60 vieta), 200 m (1.47,51 – 35 vieta) laisvuoju stiliumi, 100 m (55,14 – 31 vieta), 200 m kompleksiniu plaukimu (1.59,51 – 29 vieta); Deividas Margevičius: 50 m (22,97 – 14 vieta),100 (51,83 PB – 25 vieta), 200 m peteliške (1:55,30 – 14 vieta); Tadas Duškinas: 100 m (52,03 – 27-28 vieta), 50 m peteliške (23,29 – 23 vieta), 50 m laisvuoju stiliumi (21,69 PB – 23 vieta) Ugnė Mažutaitytė: 100 m (1.01,52 – 39 vieta) ir 200 m (2.08,33 – 12 vieta) nugara; Vyrų estafetė: 4x50 kompleksiniu plaukimu (1:34,91 – 9 vieta); * NR - Lietuvos rekordas, PB - asmeninis rekordas Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos anksčiau yra lipę Rūta Meilutytė (2 aukso ir sidabro medalis) ir Giedrius Titenis (bronzos medalis). 19-asis Europos čempionatas trumpajame baseine (25 m) Kopenhagoje, Danijoje, vyko gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.