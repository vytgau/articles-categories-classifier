Kelyje į turnyro ketvirtfinalį A. Stapušaitytė nesunkiai įveikė sportininkę iš Airijos Kate Frost (21-12, 21-12), o antrajame turnyro rate taip pat gan nesunkiai (21-18, 21-13) susidorojo su čekės Michaelos Zelinkovos mestu iššūkiu. Turnyro ketvirtfinalyje lietuvaitės laukė daug sunkesnis išmėginimas – Švedijos badmintonininkė Elin Svensson. Po įtemptos kovos (22-20, 21-19) pergalę šventė ir į turnyro pusfinalį žengė Lietuvos sportininkė. Patekusi tarp keturių stipriausių turnyro žaidėjų, Akvilė pusfinalyje susidūrė su rimčiausiu išbandymu – pirmu skirstymu turnyre žaidusia turnyro šeimininke Bulgarijos atstove Mariya Mitsova. A. Stapušaitytės ir M. Mitsovos dvikova baigėsi bulgarės pergale rezultatu 21-11, 21-15. Beje, ši Bulgarijos sportininkė finale tiesiog sutriuškino kitą finalistę iš Kroatijos – Mają Pavlinič rezultatu 21-10, 21-3. Kitas A. Stapušaitytės startas turėtų būti jau šią savaitę vyksiantis turnyras Olandijoje „YONEX Dutch Open 2017“.