Kinijos vakariniame pakraštyje 27 metų vietos gyventojas Sulita stoja į savo slides ir, spaudžiant 30 laipsnių speigui, ankstų žiemos rytą leidžiasi į kelionę. Didžiąją metų dalį slidės yra vienintelė priemonė ištrūkti iš Chomo kaimelio, kur mediniai namukai ir po šiai dienai apšildomi iš molio drėbtomis specialiomis krosnimis, o iki artimiausio didesnio miesto tektų važiuoti geras penkias valandas. Sulitos slidės nesikeičia jau kelis šimtmečius. Jų paslaptis – arklio kailis, o batai prie jų tvirtinami specialiomis odinėmis virvėmis. Iš pirmo žvilgsnio šios slidės atrodo ką tik pavogtos iš kraštotyros muziejaus. Arklio kailis užtikrina, kad jos kaip per sviestą sniegu slys į priekį, o, kylant į kalvą, neslys atgal. Yra manančių, kad būtent čia – Kinijos Sindziano autonominio regiono Altajaus prefektūroje – prasidėjo slidinėjimo ir slidžių istorija. Altajuje aptikti piešiniai olose vaizduoja žmones, stovinčius ant slides primenančių objektų, o jų priekyje – žvėrys. Archeologai tvirtina, kad šie piešiniai gali būti nuo 10 tūkst. iki 30 tūkst. metų senumo, sako slidinėjimo tyrinėtojas, istorikas Shan Zhaojian. „Mokslininkai yra nustatę, kad pirmosios slidės su arklio kailiu buvo pagamintos būtent Altajuje. Tiesą sakant, jos geresnės nei šiuolaikinės modernios slidės, nes jomis galima slysti tiek žemyn, tiek užkilti aukštyn“, - pasakojo 63 metų slidžių gamintojas Slanbekas. Kinija labai didžiuojasi savo istorija ir tradicijomis. 2022 metais šalyje vyks žiemos olimpinės žaidynės, o iki tol šalies valdžia pasišovė įgyvendinti itin ambicingą tikslą – bent 300 mln. šalies žmonių sudominti įvairiomis žiemos sporto šakomis. Kliaudamiesi Shan Zhaojian žiniomis ir pagalba, vietos valdžios atstovai organizuoja tradicinių slidžių rungtynes, o tokių unikalių slidžių gamybos amatą pripažino šalies kultūros pavaldu. Deja, bet toliau nuo tokių kaimelių kaip Chomas tokios tradicijos po truputį merdi. Altajuje propaguojamas modernus slidinėjimas. Vietos slidinėjimo kurortuose iš garsiakalbių plyšauja mongolų folkmetalas ar Adele, o trasose mirga marga spalvoti slidininkų kostiumai. Sniego čia į valias, tad regionas slidinėjimui ir kitoms žiemos sporto šakoms tinka idealiai. Vietos slidinėjimo instruktoriai visada pasirengę padėti: juk negali žinoti – galbūt šis ar kitas jaunas slidinėjimo entuziastas jau 2022 metais gins šalies garbę žiemos olimpinėse žaidynėse.