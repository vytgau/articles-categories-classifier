Šiuo metu lietuviai trečioje atrankos grupėje su suomiais dalijasi penktą-šeštą vietas ir iškovojo po tris taškus. Atsilikimas nuo pirmaujančių Danijos (12 tšk.) ir Lenkijos (11 tšk.) komandų yra didelis, tad pergalė Lietuvai gali išsaugoti viltį pasivyti varžovus. Šioje stovykloje dėl traumų į rinktinę neatvyko pirminiame sąraše buvę futbolininkai Domantas Vitkus bei Svajūnas Čyžas. Juos pakeitė Ernestas Mickevičius ir naujokas Rokas Filipavičius, kuris atvyko pirmadienio vakarą. „Susirinkus stovykloje yra gera atmosfera – žaidėjai atvyko su geru nusiteikimu. Prieš mums žengiant į aikštę pasakiau, kad noriu kokybės ir susikoncentravimo į detales. Kai kurie iš žaidėjų buvo šiek tiek pavargę ir pirma treniruotė buvo mažiau intensyvi, tad šiandien daug įžvalgų apie žaidimą pasakyti negalima. Bet, žinoma, galima matyti, kad jie yra susitelkę į darbą”, – tikino vyriausiasis treneris Caritas Falchas. Treniruotėje Andrius Skerla dirbo su gynėjais, Peteris Feheris – su puolėjais, o Šarūnas Bičiučas vadovavo fizinio parengimo pratimams, jog žaidėjai negautų ankstyvų traumų. Treniruotės gale žaidėjai šlifavo standartines situacijas ir sudalyvavo skersinio iššūkyje. Lietuvos jaunimo rinktinėje šios stovyklos metu pluša šeši žaidėjai, kurie ankščiau dar nedalyvavo Europos čempionato atrankos rungtynėse ir jų pasiruošimo savaitei. C. Falchas treniruotės metu dalijo patarimus naujokams, tarp kurių buvo „Monaco“ akademijos auklėtinis Edgaras Utkus, „Virtus Entella“ vartininkas Ovidijus Šiaulys, Nacionalinės futbolo akademijos žaidėjai Titas Milašius, Domantas Putrius, Džiugas Raudonius bei Roterdamo „Feynenoord“ klubui priklausantis Dominykas Kubilinskas. „Manau, kad dabar esame procese ieškant tinkamų futbolininkų ne tik jų žaidimo, bet ir charakterio atžvilgiu. Mums svarbios jų asmenybės ir profesionalumas. Dabartiniame etape turime įvairaus amžiaus žaidėjus savo sudėtyje. Bet aš esu patenkintas, nes jie gali žaisti futbolą, mąstyti ir yra atsidavę savo įgūdžių tobulinimui bei komandai. Taigi manau, jog turime gerą grupę žaidėjų, bet turime būti kantrūs. Kiekvieną kartą žaidžiant turime mokytis, pasisemti patirties ir būti dar labiau pasitikintys savimi”, – tvirtino C. Falchas. Penktadienį, 18 valandą, Lietuvos komanda susitiks su Suomija, kurią vyriausiasis treneris įvardino, kaip „kietai, agresyviai ir kompaktiškai“ žaidžiančią komandą. Visgi danų specialistas nori labiau susitelkti į savo darbą: „Mums reikia dirbti ties savo konceptu, nes mums svarbiausia vystyti savo sistemą ir žaidėjus. Noriu matyti mus labiau pasitikinčius savimi, kai žaidžiame su kamuoliu ir jį nuolat kontroliuoti. Esame labiau pasitikintys savimi, kai atakuojame. Žinoma, svarbu inteligentiškai suteikti spaudimą varžovams ir būti agresyviems bei būti komanda”. 