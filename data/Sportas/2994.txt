„Rezultatu labai džiaugiuosi, nes įrodžiau, jog galiu ir vėl plaukti stipriausiųjų dešimtuke. Sąlygos čia buvo vienos sudėtingiausių šį sezoną – turėjome ir stipraus vėjo, ir didelių bangų, ir mažai vėjo su pasisukimais bei srove. Tačiau tikrasis pasiruošimas Tokijo olimpinėms žaidynėms tik prasideda, todėl reikia dirbti toliau iki kitąmet prasidėsiančių atrankų“,- po finišo čempionate teigė V. Andrulytė, kuri 10-ąją vietą buvo iškovojusi 2014 metų buriavimo čempionate Kroatijoje. Pasak sportininkės, artimiausiuose pasiruošimo planuose – bendro fizinio pasirengimo gerinimas bei buriavimo technikos prie silpnų vėjų tobulinimas. Taip pat ji norėtų priaugti šiek tiek svorio, kas padėtų būti konkurencingesnei pučiant stipresniems vėjams. Aukščiausią ligšiolinę vietą čempionatuose – 28-ąją – iškovojo ir dar vienas Lietuvos atstovas – Karolis Janulionis, buriuojantis „Laser Standard“ jachtų klase, kuria šiame čempionate varžėsi net 132 dalyviai. Gerai pasirodė ir Milda Eidukevičiūtė („Laser Radial“), užėmusi 34-ąją, Martis Pajarskas („Laser Standard“), užėmęs 43-ąją, Radvilas Janulionis („Laser Radial“), užėmęs 52-ąją, ir Marius Eidukevičius („Laser Standard“) – 88-ąją pozicijas. Pirmąją vietą „Laser Standard“ jachtų klasėje iškovojo britų buriuotojas Nickas Thompsonas, „Laser Radial“ jachtų klasės moterų grupėje – olandė Marit Bouwmeester, „Laser Radial“ vyrų grupėje – lenkas Marcinas Rudawskis.