K. Koolenas Dakaro valdybai skundą pateikė po incidento greičio ruože tarp La Paso ir Ujūnio. Olandas tvirtino, kad „Peugeot“ į jį atsitrenkė, o C. Sainzas po konfrontacijos net nestabtelėjo padėti. Iš pradžių dukart pasaulio ralio čempionui „už potencialiai pavojingą“ vairavimą buvo skirta 10 minučių nuobauda, tačiau tokia sankcija netenkino nė vienos pusės: C. Sainzas pareiškė, kad nuobauda jam „sukėlė pasibjaurėjimą“, o K. Koolenas tvirtino, kad ji pernelyg švelni ir neatspindi tikrosios situacijos. Antradienio, sausio 16 dienos vakarą, „Peugeot“, po to, kai sprendimą įvardijo kaip „nesuvokiamą“ ir pažadėjo jį skųsti, Dakaro pareigūnams perdavė filmuotos medžiagos iš C. Sainzo „3008DKR Maxi“ bolido ir kitų reikalingų duomenų. Susipažinus su pateiktais naujais įrodymais, priimtas sprendimas nuobaudą panaikinti, o C. Sainzo komandai pareikšta oficiali rekomendacija „lenkiant varžovus elgtis atsargiau“. „Telemetriniai duomenys jokio susidūrimo neužfiksavo, galbūt būta nebent švelnus brūkštelėjimo į krūmus, bet tikrai nieko panašaus į smūgį. Akselerometras taip pat nieko neužfiksavo, neužfiksavo ir pats Carlosas“, – teigia „Peugeot Sport“ vadovas Bruno Faminas. „Teko skaityti keturračio piloto pareiškimus. Manau, kad Carloso elgesys šioje situacijoje buvo nepriekaištingas, ir keturračio pilotas jam turėtų būti dėkingas už išvengtą susidūrimą. Tokie faktai“, – paaiškino B. Faminas. Panaikinus nuobaudą, C. Sainzas bendroje klasifikacijoje lenkia komandos kolegą Stephane‘ą Peterhanselį viena valanda ir 45 sekundėmis, likus trims etapams iki varžybų pabaigos.