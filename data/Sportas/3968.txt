Šįkart A. Novikovas ir Fedoras Čenychas susikeitė įprastais vaidmenimis: pirmasis rungtyniavo nuo akistatos pradžios, antrasis buvo mestas į kovą po keitimo antrame kėlinyje. Šeimininkai pirmavo po Arkadiuszo Wozniako ir Lukaszo Janoszkos įvarčių. 89-ą min. A. Novikovas atliko baudos smūgį iš aikštės krašto. Lietuvos nacionalinės komandos standartinių padėčių specialistas vietoje perdavimo į baudos aikštelę pasirinko klastingą smūgį į vartus ir, savo sumanymą įgyvendinęs preciziškai tiksliai, pergudravo varžovų vartininką. Bet tai buvo tik garbės įvartis: po kelių minučių teisėjas paskelbė dvikovos pabaigą ir užfiksavo „Zaglebie“ pergalę, o 2010 metais trofėjų iškovojusi „Jagiellonia“ savo pasirodymą turnyre jau baigė. 