D. Britanija kovos pasaulio čempionato IA divizione, į kurį patekti nusitaikė Lietuvos rinktinė, tam turinti laimėti IB divizioną čempionate Kauno „Žalgirio“ arenoje. Lietuvai įvarčius pelnė Paulius Gintautas (04:30, Dainius Zubrus), Emilijus Krakauskas – 2 (10:13, Ugnius Čižas, Rolandas Aliukonis ir 51:00, Artūras Katulis), Arnoldas Bosas – 2 (29:54, Markas Kaleinikovas ir 40:46, D. Zubrus), Edgaras Rybakovas (32:39, Artūras Laukaitis), D. Zubrus (45:01, A. Bosas). Nors lietuviai laimėjo dideliu skirtumu, iki rungtynių vidurio vyko apylygė kova, o britai „sėdo“ antroje rungtynių pusėje. Gerai pradėjusi kovą Lietuvos rinktinė pabėgo 2:0 ir pati leido penkis naujus žaidėjus į dvikovą metusiems varžovams sugrįžti į kovą, kai gynėjai patys sau susikūrė pora varžovų įvarčių. Atgijusi varžovų ekipa iki antrojo kėlinio vidurio dar bandė grasinti lietuviams, tačiau A. Boso ir E. Rybakovo įvarčiai vėl viską sustatė į savo vietas. Lietuvos rinktinė nuo pat antrojo kėlinio pradžios žaidė be Dariaus Kasparaičio, kuris pirmajame kėlinyje pasižymėjo tokiu galingu jėgos veiksmu, kad varžovas sunkiai pasiekė atsarginių suolą. D. Kasparaitis pertraukos metu pajuto nedidelį nugaros skausmą ir trenerių štabas nusprendė veteraną pataupyti. Paskutiniajame kėlinyje lietuviai smaginosi mušdami įvarčius, o nusivylę britai bandė veltis į muštynes. Iš pradžių Nerijus Ališauskas patiesė varžovą ant ledo, su kuriuo abu buvo išvaryti dviems minutėms, vėliau jau E. Krakaskui iš nugaros priešininkas bandė suplėšyti marškinėlius, tačiau žemaitis provokacijai nepasidavė, nors abi komandos trumpam apsistumdė. Aistras teko raminti ant ledo iššokusiam kapitonui D. Zubrui, kuris iki pat rungtynių pabaigos ragino jaunimą žaisti ramiau, bet nemažinti tempo. Pergalę iškovoję lietuviai sulaukė britų sirgalių plojimų, o lietuviai sirgaliai sulaukė atskiros visos rinktinės padėkos. Lietuvos rinktinė laimėjo ir pagal metimus: 45 – 35. Geriausiu rungtynių žaidėju Lietuvos komandoje pripažintas E. Krakauskas. Tai buvo ketvirtosios laimėtos draugiškos rungtynės iš eilės. „Vėlgi, tai šiokia tokia istorija. Dvejų rungtynių Britanijoje iš eilės nesame laimėję prieš šios šalies komandą. Žaidėme gerai, pasitikėjome vieni kitais ir turėjome 22 žaidėjų komandą. Turime dar savaitę treniruočių ir esame pasiruošę čempionatui Kaune“,– sakė vyriausiasis komandos treneris Berndas Haake.   „Vakar atidavėm daug jėgų, tiek mes, tiek ir jie, todėl šiandien nebuvo tiek daug emocijų, tad varžybos buvo paprastesnės“,– po dvikovos sakė gynėjas Nerijus Ališauskas. „Sužaidėm gerai. Nėra lengva per dvi dienas sužaist dvejas rungtynes su pervažiavimais, išvykom. Aš pats irgi šiandien jau geriau jaučiausi nei vakar, vyrai gerai palakstė, laimėjom, viskas gerai“,– trumpai drūtai kalbėjo komandos kapitonas D. Zubrus. Lietuvos rinktinė pirmadienį vakare grįžta į Lietuvą, kur antradienį Elektrėnuose pratęs pasiruošimą čempionatui Kauno „Žalgirio“ arenoje. Penktadienį rinktinė turėtų išbandyti Kauno „Žalgirio“ arenos ledą, kur jau sekmadienį pradės žygį aukso apdovanojimų link pasaulio čempionato IB divizione.