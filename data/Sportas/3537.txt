Dėl 17-mečio lietuvio perėjimo Kauno „Stumbras“ ir „Lille“ galutinį susitarimą pasiekė dar sausio mėnesį, tačiau nepilnamečio persikėlimas į naująjį klubą dėl įvairių formalumų užtruko kiek ilgiau. Puolėjo ir saugo pozicijose galintis rungtyniauti N. Petkevičius Kauno „Stumbro“ gretose Lietuvos futbolo A lygoje debiutavo būdamas vos 16 metų ir iš viso sužaidė 13 rungtynių. Lietuvos jaunimo rinktinės narys prie „Lille“ komandos prisijungė prieš daugiau nei mėnesį, tačiau oficialiu jos nariu tapo tik dabar, patvirtinus tarptautinį perėjimų langą. Lietuvis šiuo metu treniruojasi kartu su „Lille B“ ekipa, kuriai pradžioje ir atstovaus. Jis taip pat gali žaisti ir jaunimo komandos sudėtyje.