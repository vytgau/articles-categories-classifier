Penktadienio pergalė nutrauktų nemalonią trijų pralaimėjimų seriją. Paskutinį ir vienintelį kartą šiame atrankos cikle Lietuvos rinktinė tris taškus iškovojo beveik prieš 11 mėnesių namų mače su Malta. Tačiau ją pasiekti penktadienį vakare prieš škotus bus velniškai nelengva: šį pavasarį būsimi penktadienio lietuvių varžovai namuose 1:0 palaužė Slovėniją, o paskutiniame mače Glazge 2:2 išsiskyrė su grupės favorite Anglija. Be to, turnyro lentelė svečius verčia galvoti tik apie pergalę, jei jie puoselėja planus pakovoti dėl vietos pasaulio čempionate. „Paskutinės škotų rungtynės išties buvo sėkmingos, galingos. Drąsa įžaidžiant kamuolį, aukštas žaidimo tempas, erdvių sūkurimas, mobilumas. Rezultatai kalba už save: škotai buvo arti pergalės prieš Angliją. Varžovų ekipa spinduoliuoja pasitikėjimu savimi“, – spaudos konferencijoje apie būsimus varžovus pagarbiai kalbėjo E. Jankauskas. Anot jo, varžovus dabar nustebinti bus sunku, abi komandos viena kitą gerai pažįsta. „Mums reikės priversti juos kapituliuoti, atidaryti zonas, kuriose mes sukurtume progas ir įmuštume įvartį. Prireiks daug fizinių pajėgų, taktinio dėmesingumo, greito mąstymo, jog pasiektume gerą rezultatą“. Po iš eilės trijų nesėkmių lietuviai turnyro lentelėje užima priešpaskutinę vietą ir turi nebent mikroskopinius šansus rimčiau pakovoti dėl vietos pasaulio pirmenybėse. Tiesa, mūsiškiams pritrūko kelių minučių, jog pasiektų pergales prieš Slovėniją ir Škotiją. Pasak E. Jankausko, tai motyvuoja žaidėjus dar labiau stengtis. „Be abejo, esame ištroškę pergalės, pergalės alkis tik priduoda jėgų. Galbūt ta įtampa dėl pergalių auga, bet žinome su kokiais priešininkais žaidžiame, stengiamės atiduoti visas jėgas, analizuoti priešininkus ir surasti kelių vartų link. Mums turi būti grąža už šį įdirbį“, – teigė specialistas. Kalbėdamas apie savo vadovaujamos rinktinės sudėtį, strategas turėjo ir gerų, ir blogų žinių. Visų pirma trenerį džiugino sugrįžęs Lukas Spalvis, nors pripažino, kad kol kas futbolininkui trūksta žaidimo praktikos. „Nėra lengva iškart įsivažiuoti ir pajausti komandos draugus, Lukas turi daug entuziazmo, tačiau tų treniruočių nebuvo tiek daug, kad atsirastų tarpusavio susižaidimas. Reikia suprasti, kad futbolininkas į rinktinę sugrįžo beveik po poros metų pertraukos“, – teigė E. Jankauskas. Treneris džiaugėsi sparčiai sveikstančiu Arvydu Novikovu, kuris rugpjūčio pirmoje pusėje buvo patyręs kirkšnies traumą. „Futbolininkas šiuo metu yra sveikas, tačiau, žinoma, per tas porą savaičių šiek tiek prarado sportinę formą. Ar jis ryt žais ir kiek žais, priklauso nuo paties Arvydo, ar nejaus diskomforto paskutinėje treniruotėje ir panašiai“, – teigė E. Jankauskas. Tačiau rinktinės strategas turi nuostolių gynyboje. Marijampolės „Sūduvos“ gynėjo Vaido Slavicko patirta peties trauma per paskutines Europos lygos rungtynes su Razgrado „Ludogorec“ rimtesnė, nei buvo manyta iki šiol. Patyręs gynėjas mače padėti negalės. Spaudos konferencijoje dalyvavęs Vykintas Slivka taip pat laukia rytojaus dvikovos ir teigė, kad dirbtinė danga nebus privalumas nei škotams, nei lietuviams: „Mes jaučiame, kad sirgaliai yra su mumis ir tikimės gausaus palaikymo. Žaisime ant dirbtinės dangos, bet su tuo susitvarkysime. Nemanau, kad kuri nors iš komandų turės privalumą“. Tik į stadioną atvykę škotų žurnalistai mobiliaisiais telefonais puolė fiksuoti jiems neįprastai kuklų LFF stadioną. Čia dar Škotijos nacionalinė komanda nežaidė, nes ankstesnės akistatos vyko Kaune, S. Dariaus ir S. Girėno ar Vilniaus „Žalgirio“ stadione. „Tai gėda, ir nenormalu, kad nacionalinė rinktinė priversta žaisti tokiame stadione“, – prieš besistebinčius škotų žurnalistus teisinosi E. Jankauskas.   Pirmasis rinktinių mačas Škotijoje spalio 8 d. baigėsi 1:1 (0:0). Įvarčius tuomet pelnė Fedoras Černychas (59 min.) ir Jamesas McArthuras (89 min.). Rungtynės Vilniaus LFF stadione tarp Lietuvos ir Škotijos vyks rugsėjo 1 d. (21:45 val.). Po jų rinktinė keliaus į Liublianą, kur rugsėjo 4 d. susitiks su Slovėnija. Pasaulio čempionato atrankos F grupės turnyro lentelė (vieta, rinktinė, rungtynės, pergalės, lygiosios, pralaimėjimai, pelnyti įv., praleisti įv., įvarčių santykis, taškai): 