Tai pirmosios Lietuvos rinktinės draugiškos rungtynės prieš balandžio 22-28 dienomis Kauno „Žalgirio“ arenoje vyksiantį pasaulio ledo ritulio čempionato I diviziono B grupės turnyrą. Draugiškose rungtynėse Lietuvos komandoje žais ir 19 sezonų NHL lygoje praleidęs ir trijuose lygos finaluose žaidęs Dainius Zubrus. Komanda dvikovose turės galimybę išbandyti žaidėjus ir jų derinius trejetuose, o taip pat ieškoti optimalios sudėties. „Visi žaidėjai sveiki, o treniruotės vyksta labai intensyviai. Jau po truputį dėliojame sudėtį draugiškoms su Latvija. Manau, kad bandysime šalia D. Zubraus pirmosiose rungtynėse statyti Arnoldą Bosą ir Marką Kaleinikovą. Aiškėja ir kiti puolimo trejetai, juos paskelbsime vėliau. Gynyboje žais visi stovykloje esantys gynėjai, o Dariaus Kasparaičio laukiame Anglijoje draugiškų rungtynių metu. Iki jų turi paaiškėti ir Pijaus Rulevičiaus, kuris tęsia kovą atkrintamosiose SPHL lygoje JAV, likimas“, – apie artėjančių draugiškų rungtynių sudėtį kalbėjo vyriausiasis rinktinės treneris vokietis Berndas Haake. Beje, draugiškose rungtynėse Vilniuje žiūrovams žadama puikus vaizdas ant ledo rungtynių ir pertraukų metu. Pirmą kartą ledo ritulio rungtynių metu bus galima laimėti rinktinės rėmėjo 5000 eurų prizą, metant ritulį į vartuose esančią skylutę. Tokią teisę žiūrovai turės pertraukų metu. „Smagu, kad galime ledo ritulį padaryti dar įdomesnį žiūrovams, kurie galės ne tik stebėti intriguojančią kaimyninių valstybių kovą, bet ir patys pasivaržyti dėl prizo“, – sakė „TOPsport“ rinkodaros vadovas Skirmantas Staniulis. Draugiškos rungtynės Vilniuje bus vienintelė galimybė pamatyti Lietuvos rinktinę iki pasaulio čempionato. Dar dvejas draugiškas rungtynes mūsiškiai žais balandžio 14 ir 15 dienomis išvykoje su Didžiosios Britanijos nacionaline komanda. Į rinktinės stovyklą pakviestų kandidatų sąrašas: gynėjai – Darius Kasparaitis, Rolandas Aliukonis, Artūras Katulis (visi - Elektrėnų „Energija“), Mindaugas Kieras (Vilniaus „Hockey Punks“), Nerijus Ališauskas (Rygos „Dinamo“, Latvija), Domantas Čypas („Bad Kissingen“, Vokietija), Jaunius Jasinevičius („ IK Comet“, Norvegija), Edgaras Protčenka („Kitzbuheler“, Austrija), Kostas Gusevas („Karhu Kissat“, Suomija); puolėjai – Dainius Zubrus (be klubo), Povilas Verenis, Danielius Nomanovas (abu - „Energija“), Vytautas Jagelavičius („Kaunas Hockey“), Edgaras Rybakovas („Hockey Punks“), Ilja Četvertakas (Vilniaus „Geležinis vilkas“), Arnoldas Bosas („EV Regensburg“, Vokietija), Tadas Kumeliauskas („Dresdner“, Vokietija), Pijus Rulevičius („Riverkings“, JAV), Aivaras Bendžius („Nijmegen Devils“, Olandija), Danielis Bogdziulis („Miesbach“, Vokietija), Paulius Gintautas, Ugnius Čižas (abu - „IK Comet“, Norvegija), Artūras Laukaitis („Magicians“, JAV), Emilijus Krakauskas („Ajoie“, Šveicarija), Markas Kaleinikovas („KRS Junior“, Kinija); vartininkai – Elvinas Karla („Energija“), Mantas Armalis (Rygos „Dinamo“), Artūras Pavliukovas („Kenai River“, JAV).