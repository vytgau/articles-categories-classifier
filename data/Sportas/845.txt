Penktadienį 400 m rungties atrankoje A.Šerkšnienė distanciją įveikė per 52,81 sek. bei su dvyliktu rezultatu pateko į pusfinalį. Jame ji buvo dar greitesnė: 52,62 sek. – antras Lietuvos rekordas per kelias valandas. „Treniruotėse sportuojame dukart per dieną, tad fiziškai esu pasiruošusi bėgti tiek ryte, tiek vakare. Ryte jaučiau, jog buvo rezervo, bet nenorėjau lenkti amerikietės, nes žinojau, kad ji stipri ir kovos. Pirmosios dvi pateko į pusfinalį, tad neišeikvojau per daug energijos“, – parodytu greičiu nebuvo nustebinta A.Šerkšnienė. Nors lietuvės laikas pusfinalyje buvo penktas, o į finalą žengė šešios sportininkės, į jį mūsiškė nepateko – teisę startuoti finale iškovojo dvi greičiausios kiekvieno iš trijų pusfinalių bėgikės. Tuo tarpu A.Šerkšnienės bėgime dalyvavo dvi sezono lyderės – amerikietė Shakima Wimbley ir šveicarė Lea Sprunger – bei patyrusi britė Elidh Doyle. Visos trys ir aplenkė lietuvę, tačiau L.Sprunger dėl užmintos tako linijos buvo diskvalifikuota. „Planas įvykdytas, tikrai džiaugiuosi ir nelieju apmaudo, – nusijuokė A.Šerkšnienė. – Džiugu dėl pasirodymo, asmeninio rezultato bei septintos vietos. Sunkiausiai suprasti ir priimti būtent tą aukštą vietą, nes žinojau, kad rezultatus galiu gerinti, bet nesitikėjau užimti tokios aukštos pozicijos.“ Prieš ketverius metus lengvaatletė apmaudžiai nepateko į Europos čempionato Ciuriche (Šveicarija) finalą – tada ji užfiksavo septintą laiką, o į finalą žengė aštuonios bėgikės, tačiau dėl nedėkingos atrankos sistemos lietuvė liko pirma už brūkšnio, devinta. „Tada buvau pasiruošusi gerai, turėjau aukštą rezultatą ir tikrai tikėjausi pakliūti į finalą. Susiklostė taip, kad nepatekau ir po sezono buvau nusivylusi. O šį kartą vyko pasaulio čempionatas, tad savaime lūkesčiai buvo mažesni. Nesitikėjau, kad galiu taip gerai pasirodyti. Gal ir buvo šansas bėgti finale, bet tokios baigties nesureikšminu – septinta vieta tikrai labai gerai“, – nenusivylė tris Lietuvos rekordus šiemet pasiekusi A.Šerkšnienė. Aukštesnes vietas per visą Lietuvos istoriją pasaulio uždarų patalpų čempionatuose yra užėmusios tik dvi bėgikės: 2010-aisiais Katare Eglė Balčiūnaitė penkta buvo 800 m rungtyje, o po dvejų metų Turkijoje Sonata Tamošaitytė užėmė ketvirtą vietą 60 m barjeriniame bėgime. „Buvo sveikinimų jau net po atrankos. Visi domisi, stebisi, nes prestižinės varžybos ir sportininkai į jas pateko neatsitiktinai. Kiekviena rungtis yra įdomi, o jei stebi, tai mato, kad Lietuvos rekordas ir patekau į pusfinalį“, – teigė A. Šerkšnienė.   Kita čempionate dalyvavusi Lietuvos atstovė Dovilė Dzindzaletaitė užėmė 12 vietą. Trišuolio finale mūsiškė geriausiu pirmu bandymu nušoko 13,90 m – nuo aštuntuko ją skyrė vos 13 centimetrų. Primename, kad žiemos sezoną bei pasaulio čempionatą praleido teisę jame dalyvauti turėjusi Airinė Palšytė. Šuolininkė į aukštį koncentruojasi vasarai bei rugpjūtį Berlyne (Vokietija) vyksiančiam Europos čempionatui.