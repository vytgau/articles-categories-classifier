„Esame patenkinti ligšioliniu E. Varno darbu, kurį norime tęsti, suteikdami treneriui naujas galimybes ir pasirašydami ilgalaikę sutartį, – sakė „Utenos Utenio“ direktorius Artūras Gimžauskas. – Norime, kad pagrindinė komanda būtų stipri vidutiniokė, kurioje didžiausias dėmesys būtų skiriamas jauniems žaidėjams ir tikime, kad E. Varnas gali tai įgyvendinti.“ LFF Pirmoje lygoje žaisiančios „Utenio“ komandos sudėtis komplektuojama stengiantis suteikti galimybę joje tobulėti ir atsiskleisti jauniems futbolininkams, nepatenkantiems į aukščiausią lygą. „Komanda bus pristatyta artimiausiu metu, jos pagrindą sudarys jaunimas, tačiau turėsime ir keletą vyresnių, labiau patyrusių žaidėjų, – atskleidė E. Varnas. – Šį sezoną komandoje žaisiantiems perspektyviausiems keturiems futbolininkams, pagal klubų bendradarbiavimo sutartį, bus suteikta galimybė vasarą išvykti į „Koge“ klubą Danijoje, kur jie galės pasitikrinti savo jėgas peržiūroje.“ „Utenis“ treniruotis pradės sausio 22 dieną, o pasiruošimo sezonui metu dalyvaus „Snaigės taurės“ turnyre, kuriame varžysis su „Vyčio“, „Žalgiris B“, „Trakai B“, „Daugavpils“ komandomis. Pirmosios šio turnyro rungtynės vyks sausio 27 dieną Vilniuje, jose „Utenis“ susitiks su „Žalgiris B“ komanda.