89 minutę gynėjo Michaelo Lango įvartis lėmė Šveicarijos čempionų pergalę: „Basel“ su 9-iais taškais pavijo tiek pat taškų turinčią Maskvos CSKA ekipą, kuri trečiadienį namuose 2:0 palaužė Lisabonos „Benfica“ futbolininkus. Tad į visus klausimus šioje grupėje atsakys paskutinis šeštasis turas, kuriame „Basel“ svečiuosis Portugalijoje, o „Manchester United“ namuose priims CSKA. „Manchester United“ strategui Jose Mourinho po mačo beliko tik apgailestauti dėl pirmame kėlinyje neišnaudoto pranašumo. Jo vadovaujami auklėtiniai net 67 proc. laiko kontroliavo kamuolį, atliko 9 smūgius, bet iš jų tik du skriejo į vartų plotą bei uždirbo penkis kampinius. „Pirmą kėlinį galėjome laimėti 5:0, jie nei karto nesmūgiavo į vartus, o mes turėjome akivaizdų pranašumą kontroliuojant kamuolį. Neišnaudojus tiek progų, esant lygiam rezultatui visada yra rizika nusvilti“, – po nesėkmės teigė J. Mourinho. Pasak jo, po puikaus pirmojo kėlinio situaciją pakeitė korekcijos sudėtyje. „Manau, turėjo įtakos tai, kad pakeitus Polį Pogba mes nebebuvome tokia gera komanda, o jį turėjome pakeisti dėl nuovargio. Išleidau į aikštę tokį patyrusį žaidėją kaip Nemanja Matičius ir maniau, kad tai mačo nepaveiks. Išleidau Marcusą Rashfordą, jog suteiktų mūsų žaidimui daugiau greičio bei sukeltų jiems daugiau problemų ir Zlataną, kad palaikytų kamuolį. Tai nebuvo prastas planas. Negaliu skųstis ar kaltinti žaidėjų. Jei žaistume su šia komanda 10 kartų, iš jų devyniskart nesunkiai varžovus įveiktume. Mes šį sezoną pralaimėjome „Chelsea“ ekipai tokiu pat rezultatu, per tą mačą tik kartą pataikėme į vartų plotą ir tikrai žaidėme prastai, tačiau Baselyje tokio vaizdo nebuvo. Aš manau, mes buvome labai geri pirmame kėlinyje. Mes žaidėme prieš komandą, kurioje rungtyniavo penki gynėjai. Mes žinojome, kaip žaisti su trimis atakuojančiais futbolininkais, tai veikė per pirmą mačo pusę. Mes nepasižymėjome ir antrame kėlinyje, bet žinojome, kad mums tinka ir lygiosios. Bet pabaigoje praleidome įvartį“, – apgailestavo „Manchester United“ strategas. Egzistuoja net tokia galimybė, kad šiuo metu 12 taškų turintys „raudonieji velniai“ gali likti be Čempionų lygos aštuntfinalio etapo. Tad paskutiniame ture „Manchester United“ žaisdama namuose su Maskvos CSKA neturės teisės pralaimėti.