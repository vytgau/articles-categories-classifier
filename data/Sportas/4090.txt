Moterims reikėjo įveikti 40 km distanciją su 20 kontrolinių punktų. Į geriausiųjų penketuką patekusi G. Andrašiūnienė trasą įveikė per 1 val. 36 min. 49 sek. Nors ir pati orientacininkė teigė daugiausiai tikėjusi gero rezultato sprinto distancijoje, visgi ištvermės reikalaujančioje trasoje dažnai sulaukia geriausių asmeninių pasirodymų. „Trasa buvo iš dalies lengva – reikėjo tik stipriai važiuoti“, – apibendrino G. Andrašiūnienė. Sportininkams trasa buvo suplanuota itin specifiškai, kur labai svarbus kelio pasirinkimas. Ilgi tarpai tarp punktų leidžia važiuoti kone trim-keturiais skirtingais variantais. Pati G. Andrašiūnienė teigė, kad svarbiausia buvo varžybų pradžioje pažinti vietovę ir keliukų pravažumą. „Loterijos tikriausiai daug nebuvo, tik pirmi trys punktai buvo sunkesni. Reikėjo greitai įvertinti, kurie keliukai bus sunkiai važiuojami, o kurie – lengvai“, – sakė sportininkė. Kita Lietuvos rinktinės narė Karolina Mickevičiūtė-Juodišienė užėmė 15-tą vietą, o iškart po jos 16-toje pozicijoje rikiuojasi Algirda Zaliauskaitė. Patricija Babrauskaitė užėmė 26-tą vietą. Tarp moterų lyderė kone visą distanciją buvo Rusijos sportininkė Olga Shipilova Vinogradova (1:30:09 val.), kuri finišavo su ypač dideliu atotrūkiu nuo artimiausios varžovės. Sidabro medalį iškovojo prancūzė Gaelle Barlet, nuo lyderės atsilikusi 3 min. 46 sek. Britė Emily Benham laimėjo bronzos medalį (1:34:10 val.). Vyrams ilgoje distancijoje reikėjo įveikti virš 45 kilometrų. Jonas Maišelis distanciją su 21 kontroliniais punktais įveikė per 1 val. 38 min. 6 sek. ir buvo 19-tas. Regimantas Kavaliauskas buvo 23-ias (1:39:03 val.), o Donatas Mickus – 40-tas (1:44:54 val.). 45-tą vietą užėmė Julius Juodišius (1:49:40 val.), o Petro Andrašiūno rezultatas nebuvo įskaitytas. Čempionu tapo danas Rasmusas Soegaardas, kuris trasą įveikė per 1 val. 30 min. 25 sek. Rusijos sportininkas Ruslanas Gritsanas nuo lyderio atsiliko 9 sek. ir laimėjo sidabro medalį, o bronza atiteko čempionato šeimininkų rinktinės nariui prancūzui Baptiste Fuchsui (1:30:50 val.). Tuo metu mišrioje sprinto estafetėje penktadienį Lietuvos atstovai Jonas Maišelis ir Algirda Zaliauskaitė užėmė ketvirtą vietą. Sprinto estafetės komandą sudaro du žmonės, kurie trasą važiuoja po du kartus. Pirmąjį etapą A. Zaliauskaitė baigė penkta. J. Maišelis į priekį praleido Rusijos sportininkus, tačiau į antrąjį savo etapą išvažiavusi A. Zaliauskaitė pasivijo varžoves. Finišo liniją Lietuvos komanda kirto penkta (1 val. 23 min. 23 sek.), tačiau rusai Grigorijus Medvedevas ir Anastasija Svir buvo diskvalifikuoti, tad lietuviai pakilo į ketvirtą poziciją. Kita Lietuvos komanda - G. Andrašiūnienė ir Regimantas Kavaliauskas - finišavo 12-ojoje pozicijoje. Pirmoji finišo liniją kirto Čekijos komanda (1:21.34). Sidabrą iškovojo Suomijos duetas, o bronza atiteko prancūzams. Jaunimas taip pat varžėsi sprinto estafetės rungtyje, tačiau tai jiems buvo neoficialus pirmenybių startas. Lietuvos jaunimo (iki 20 metų) komanda (Viktorija Michnovič ir Nojus Kalvaitis) buvo penkta, o jaunių (iki 17 metų) komanda (Martynas Jurgaitis ir Justė Umbrasaitė) - aštunta. Jaunimo iki 20 metų grupėje Austėja Kalvaitytė buvo 11-ta. Ji užfiksavusi 1 val. 23 min. 5 sek. Kita lietuvė Viktorija Michnovič (1:23:15 val.) buvo 12-ta, o Eglės Rubaževičiūtės rezultatas nebuvo įskaitytas. Greičiausia buvo Švedijos atstovė Elvira Larsson (1:25:56 val.). Tarp vaikinų iki 20 metų grupėje Ignas Ambrazas užėmė aukštą 7-tą vietą, ilgą distanciją įveikęs per 1 val. 24 min. 12 sek. Kitas Lietuvos atstovas Nojus Kalvaitis trasą įveikė per 1 val. 28 min. 9 sek. ir buvo 12-tas. Lyderis jaunimo grupėje buvo danas Thomas Steinthal (1:17:51 val.). Jauniams taip pat vyko Europos pirmenybės, kuriose Martynas Jurgaitis buvo 11-tas, ilgą trasą įveikęs per 1 val. 26 min. 36 sek. Dovydas Šinkevičius buvo 17-tas (1:29:22 val.), o Kasparas Šulčys 26-tas (1:33:14 val.). Pati jauniausia Lietuvos rinktinės narė Justė Umbrasaitė buvo 13-ta. Prancūzijoje kartu vyksta ir veteran pasaulio pirmenybės, kur Vaidas Jurgaitis savo grupėje užėmė trečią vietą. Aukščiausio rango pirmenybės į Prancūziją grįžta po 15 metų pertraukos. Pirmasis oficialus pasaulio orientavimosi sporto čempionatas 2002-ais metais ir vyko šioje šalyje, Fontenblo mieste, netoliese Paryžiaus. Šiemet Orleane pasaulio pirmenybės bus veteranams, o jaunimas (iki 20 metų) ir jauniai (iki 17 metų) taip pat dalyvaus Europos čempionate. Iš viso atskirose amžiaus grupėse dalyvaus per 500 sportininkų iš 20 šalių. Čempionatas baigsis šeštadienį trijų etapų estafetėmis. Čia startuos Lietuvos moterų, vyrų bei jaunimo komandos. Lietuvos rinktinei žemyno pirmenybės bus svarbi generalinė repeticija prieš svarbiausius sezono startus – rugpjūčio 20-26 dienomis Vilniuje vyksiantį pasaulio čempionatą.