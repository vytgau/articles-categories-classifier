Ryčka Maskvoje vykusio „Kremlin Cup“ turnyro finale po 1 val. ir 42 min. trukusios kovos 2:6, 6:1, 4:6 turėjo pripažinti 25-erių metų bosnio Damiro Džumhuro (ATP-38) pranašumą. Tai buvo antrasis lietuvio finalas „ATP 250“ serijos turnyruose. Pirmajame jis žaidė prieš penkerius metus Los Andžele ir taip pat pralaimėjo. Tiesa, tąkart daug skaudžiau – 0:6, 2:6 neprilygo Samui Querrey. Mačo eiga:   Iki šiol nė vienas Lietuvos tenisininkas nėra laimėjęs ATP serijos vienetų turnyro. R. Berankis savo trofėjų kolekcijoje turi kiek kuklesnių varžybų titulus: septynis „Challengers“ ir vieną „Futures“. Už patekimą į turnyro Rusijos sostinėje finalą lietuvis uždirbo 150 ATP reitingo taškų ir 70 045 JAV dolerių, o jį pranokęs D. Džumhuras savo kišenę papildė 250 taškų ir 132 990 dolerių čekiu.  Verta pažymėti, kad R. Berankis ir D. Džumhuras vienas prieš kitą stos Vienoje prasidėsiančio „ATP Worl Tour 500“ serijos „The Erste Bank Open“ turnyro starte. Maskvoje Ryčka pakeliui į finalą eliminavo du serbus – 27-erių metų Dušaną Lajovičių (ATP-70) ir 25-erių metų Filipą Krajinovičių (ATP-77), taip pat 20-metį kazachą Aleksandrą Bubliką (ATP-107) ir 29-ą pasaulio raketę dvejais metais vyresnį Adrianą Mannarino iš Prancūzijos. Pirmadienį naujai paskelbtame pajėgiausių pasaulio tenisininkų reitinge mūsiškis turėtų pašokti net 44-iomis pozicijomis aukštyn ir užimti 125-ąją vietą.