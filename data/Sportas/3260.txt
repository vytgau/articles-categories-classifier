Gydytojas Markas Meeksas įvardijamas kaip „nauja M. Schumacherio žmonos Corinnos viltis“. Esą pastaroji svarsto galimybę perkelti 48-erių septyniskart „Formulės 1“ čempioną iš šeimos namų Šveicarijoje į Teksase įsikūrusį galvos traumų centrą. „Europoje tikriausiai nėra nė vienos klinikos, turinčios tiek panašaus pobūdžio atvejų patirties“, – cituojamas M. Meeksas. Tiesa, apie M. Schumacherio gydymą ir sveikatos būklę Europoje jau buvo paskleistas ne vienas neteisingas gandas. Šeimos atstovai atsisakė komentuoti ir pastarąjį. Primename, kad M. Schumacheris susižeidė 2013 metų gruodžio 29 dieną slidinėdamas Prancūzijos Alpių kalnuose, Maribelio kurorte. Jis galva trenkėsi į akmenį taip stipriai, kad smūgio neatlaikė šalmas. Pasiektas gelbėtojų tuo metu dar sąmoningas vokietis buvo sraigtasparniu išskraidintas į vietos ligoninę, vėliau perkeltas į medicinos centrą Grenoblyje. Siekdami išgelbėti sportininko gyvybę, medikai sukėlė dirbtinę komos būseną ir skubiai jį operavo. Po pusmečio buvęs lenktynininkas pervežtas į Šveicariją, o nuo 2014-ųjų rugsėjo gydomas namuose. Anot įvairių žiniasklaidos pranešimų, pilotas buvo paralyžuotas, jis negali vaikščioti ir kalbėti, patiria atminties sutrikimų, o jo gydymo progresas vadinamas „nežymiu“, nepaisant to, jog aukščiausio lygio medicininės priežiūros išlaidos šeimai kas savaitę esą atsieina apie 130 tūkst. eurų. M. Schumacheris karjerą „Formulėje 1“ baigė po 2012 metų sezono „Mercedes“ komandoje. Septynis savo pasaulio čempiono titulus jis iškovojo 1994–1995 metais „Benetton“ ekipoje ir 2000–2004 metais „Ferrari“ gretose. Legendinis lenktynininkas yra vedęs žmoną Corinną ir turi du vaikus – 20-metę dukrą Gina-Maria ir 18-metį sūnų Micką, su kuriuo nelemtą sekmadienį ir leido laiką slidinėdamas. Michaelio Schumacherio dosjė: Gimė: 1969 metų sausio 3 d.; Pirma GP pergalė: Belgija 1992 metai; Paskutinis GP etapas: Kinija 2006 metai; Lenktynės: 303; Pergalės: 91 (155 prizinės vietos); Čempionas: 7 kartus (1994, 1995, 2000, 2001, 2002, 2003 ir 2004 metais).