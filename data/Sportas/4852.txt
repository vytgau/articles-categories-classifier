Po dviejų Europos dziudo čempionato (U-18) dienų aukščiausiai medalių lentelėje rikiuojasi Rusijos, Vokietijos ir Gruzijos atstovai. Vaikinų tarpe lyderiai rusai su trimis aukso ir keturias bronzos medaliais. Tarp merginų stipriausios vokietės, iškovojusios du aukso, vieną sidabro ir keturis bronzos medalius. „Nuostabus jausmas. Žinojau, kad galiu laimėti, bet varžybose būna visko. Ypatingai sunki buvo dvikova pusfinalyje, kur teko kautis su man gerai pažįstama kraštiete. Dabar turiu susikaupti pasaulio čempionatui“, - sakė Europos dziudo čempionė (U-18) Marlene Galandi (-70kg) iš Vokietijos. Mergina Europos čempionės titulo tikėjosi dar pernai, tačiau iškrito po pirmosios pralaimėtos kovos, nors buvo laikoma grupės lydere. Tuo tarpu serbė Anja Obradovič (-63kg) puikiai kovojo tiek pernai, tiek šiais metais ir apgynė Europos dziudo čempionės (U-18) titulą. „Esu labai laiminga. Tikėjausi aukso, bet pusfinalio dvikova buvo labai sunki ir viskas galėjo pasisukti kita linkme. Šiais metais sieksiu aukso pasaulio čempionate, o kitais metais manęs laukia jaunimo čempionatai“, - sakė A. Obradovič. Pergalingai „Žalgirio“ arenoje vykstančiame Europos dziudo čempionate žengia Gruzijos atstovai: trys auksinės, viena sidabrinė ir bronzinė vietos. Laša Bekauri (-73 kg), vienas pirmų pasidabinęs aukso medaliu, po laimėto finalo ilgai negalėjo pratarti nė žodžio ir tik ėjo iš vieno glėbio į kitą. „Dabar jaučiuosi laimingiausias pasaulyje. Man tiesiog trūksta žodžių apsakyti, ką jaučiu. Tikėjausi patekti į pirmą trejetuką, bet Kaunas pranoko mano visus mano lūkesčius“, - sakė sportininkas, kurį iškart pertraukė treneris tvirtindamas, kad kitaip ir negalėjo būti, nes tai būsimas pasaulio čempionas, gyvenantis tik sportu. „Mes mylime Lietuvą ir Kauną! O Arvydas Sabonis mūsų žvaigždė. Linkėjimai jam!“ Beje, Gruzija laikoma sekmadienį vyksiančių komandų varžybų lydere, ypač vaikinų grupėje. Pasak L. Bekauri, jiems iškeltas vienintelis tikslas – ne žemiau nei auksinė pakyla. Tarp Lietuvos atstovų aukščiausią 7-ą vietą iškovojo Justina Kmieliauskaitė (+80 kg). Pačioje pirmoje kovoje sportininkė pralaimėjo vicečempionei Darijai Vladimirovai iš Rusijos. Paguodos turnyre po sėkmingos pirmos kovos, antroje dvikovoje kelią link medalio Justinai užkirto vokietė Hanna Rollwage, laimėjusi bronzą. „Tokio didžiulio palaikymo iš žiūrovų tikrai nesitikėjome. Buvo nuostabu, ačiū visiems palaikiusiems lietuvius, - po kovų dėkojo Lietuvos komandos vyriausioji trenerė Rasa Steponaitytė. – Šiandien jau buvo visai kitokia diena. Pasirodė mūsų lyderiai, kurie puikiai kovojo. Aišku, tikrai galėjo būti geriau. Galima sakyti, kad pritrūko sėkmės, bet sėkmė lydi stipriausius. Vis dėlto kovos buvo gražios, techniškos ir pralaimėta tituluotiems atletams.“ Dar viena mūsų šalies lyderė, Aida Vasiliauskaitė (-63 kg), po trijų laimėtų dvikovų liko devinta, kaip ir Deividas Matusevičius (-81 kg), įveikęs du varžovus. Paguodos turnyre D. Matusevič pralaimėjo bronzos medalininkui iš Juodkalnijos. Sekmadienį lietuviai kovos komandų varžybose. Burtai lėmė, kad vaikinai pirmą susitikimą praleidžia ir žengia iškart į antrą turą, o merginų komanda varžysis su Lenkijos atstovėmis. Europos dziudo čempionatas (U-18) vyksta Kaune birželio 29 – liepos 3 dienomis. „Žalgirio“ arenoje varžosi stipriausi dziudo atletai iš 42 šalių.