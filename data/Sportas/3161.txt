Praėjusį pavasarį Kaune pirmą kartą vykusiame analogiškame turnyre publika išvydo ne vieną lietuvių pralaimėjimą, todėl šeimininkai sieks revanšo. Antrą sykį į Lietuvą atvyks amerikietis Shadas Smithas, per karjerą daugiau nei penkiasdešimt sykių kopęs į profesionalų ringą, kovojęs „Bellator 92“ turnyre. Prieš pusmetį Kaune jis paskutinėje vakaro kovoje dėl KOTC svorio kategorijos iki 60 kg čempiono diržo įveikė K. Buslį. Tuomet antrame raunde Sh. Smithas iškovojo pergalę trikampiu kojų smaugimu. Jaunystėje ne kartą į gatvės muštynes patekęs amerikietis – aršaus charakterio vyras, pasėdėjęs ir kalėjime. Lapkritį prieš Sh. Smithą vėl stos K. Buslys. „Padarysiu viską, kad jį įveikčiau“, – sakė sportininkas. Sunkiasvoris Rokas Stambrauskas susitiks su kitu amerikiečiu Tony Lopezu, kuris praėjusiais metais įveikė Egidijų Valavičių. 43-ejų svečias šiemet jau iškovojo aštuonias pergales. Savo sugebėjimus vėl demonstruos V. Sadauskas. Praėjusiame turnyre jam ilgiausiai pavyko atsilaikyti prieš varžovą iš JAV. Svorio kategorijoje iki 70 kg lietuvis tuomet kovojo su pralaimėjimų dar nepatyrusiu amerikiečiu Juanu Archuleta ir tik po penkių raundų turėjo pripažinti jo pranašumą. Anot organizatorių, lapkritį vyksiančiame turnyre taip pat pasirodys Armėnijos, Čekijos, Vokietijos, Rusijos, Moldovos, Tadžikijos, Gruzijos kovotojai.