C grupės lyderių akistata prasidėjo itin įspūdingai. Vos ištiksėjus 39-ioms sekundėms nuo mačo pradžios gražuoliu įvarčiu pasižymėjo „Romos“ puolėjas Stephanas El Shaarawy. Jo tolimą šūvį atremti „Chelsea“ vartininkas neturėjo šansų. „Chelsea“ futbolininkai sukūrė keletą pavojingų atakų prie varžovų vartų, tačiau baigiantis pirmajam kėliniui dar vieną įvartį į svečių vartus pasiuntė tas pats S. El Shaarawy. Puolėjas vienu lietimu nukreipė kamuolį į Londono ekipos vartų kampą. „Roma“ išėjo ilsėtis įpusėjus dvikovai užtikrintai pirmaudama 2:0. Antrajame kėlinyje pavyzdingai gynęsi aikštės šeimininkai nemažino apsukų ir 63-ą minutę skirtumas tapo triuškinamu 3:0. Diego Perotti iš toli taikliai pasiuntė kamuolį į „Chelsea“ vartus. Netrukus skirtumas galėjo dar padidėti, tačiau aikštės šeimininkų smūgiuotas kamuolys skriejo virš vartų. Skirtumas iki dvikovos pabaigos nepasikeitė – Romos komanda laimėjo ir tapo C grupės lydere. Liūdnai jubiliejų Romoje pažymėjo „Chelsea“ saugas Cescas Fabregas. Ispanas žaidė 100-ąsias savo rungtynes UEFA Čempionų lygoje. Pirmasis Londono „Chelsea“ ir „Roma“ mačas Anglijoje baigėsi rezultatyviomis lygiosiomis 3:3. „Roma“ tapo C grupės lydere su 8 taškais, antra žengia Londono „Chelsea“ (7), trečia – Madrido „Atletico“ (3), o paskutinė „Qarabag“ (2) ekipa. ⚽️ RESULTS ⚽️@PSG_inside & @FCBayern book spots in the #UCL Round of 16! 👏 pic.twitter.com/cFtugpF0Af— Champions League (@ChampionsLeague) October 31, 2017  A grupės rungtynėse „Manchester United“ savo aikštėje susigrūmė su Lisabonos „Benfica“ klubu. Šiai dvikovai teisėjavęs Gediminas Mažeika jau 15-ą minutę skyrė 11 m baudinį į Lisabonos ekipos vartus. „Benfica“ žaidėjų prašymams persigalvoti Lietuvos arbitras liko kurčias. Anthony Martialas nuo 11 m žymos iššvaistė puikią progą suteikti „Manchester United“ ekipai pranašumą. Kamuolio skriejimo kryptį atspėjęs „Benficos“ vartininkas Mile'as Svilaras savo komandos draugų džiaugsmui smūgį atrėmė. Prapliupus lietui Jose Mourinho auklėtiniai atkakliai ieškojo silpnų vietų varžovų gynyboje ir baigiantis pirmajam kėliniui už jų pastangas buvo atmokėta. Nemanja Matičius pasiuntė kamuolį į vartus, šis pataikė į dešinį vartų kampą ir kurioziškai nuo pargriuvusio „Benficos“ vartininko įriedėjo į tinklą. „Manchester United“ 45-ą min. išsiveržė į priekį 1:0, o įvartis buvo įrašytas į M. Svilaro sąskaitą. Antrojo kėlinio pradžioje rezultatą išlyginti galėjo Raulis Jimenezas, bet po „Manchester United“ gynėjų klaidos kamuolį perėmęs puolėjas pataikė į vartų virpstą. 78-ą minutę teisėjas G. Mažeika dar kartą šiose rungtynėse skyrė 11 m baudinį į svečių vartus. Šįkart jį užtikrintai realizavęs Daley Blindas suteikė „Manchester United“ ekipai pranašumą 2:0. Po šios pergalės „Manchester United“ užtikrintai pirmauja A grupėje su 12 taškų. Antrą ir trečią vietas dalijasi po 6 taškus surinkusios „Basel“ ir CSKA, o visus keturis mačus pralaimėjusios „Benficos“ sąskaitoje – 0. B grupės lyderis „Paris Saint-Germain“ neturėjo vargo dvikovoje su autsaideriu „Anderlecht“ (0) – sutriuškino varžovus net 5:0. Tris paskutinius rungtynių įvarčius pelnė Layvinas Kurzawa. Jis tapo pirmuoju gynėju, pelniusiu per rungtynes tris įvarčius pirmą kartą nuo 1993 metų. Nuo Paryžiaus klubo B grupėje trimis taškais atsilieka Miuncheno „Bayern“ (9), išvykoje 2:1 palaužęs „Celtic“ (3) futbolininkų pasipriešinimą. PSG ir „Bayern“ po antradienio rungtynių tapo pirmosiomis komandomis, užsitikrinusiomis kelialapį į kitą UEFA Čempionų lygos etapą. Antradienio rungtynių rezultatai A grupė „Basel“ 1 – 2 Maskvos CSKA 32' [1 – 0] Luca Zuffi 65' [1 – 1] Alanas Dzagojevas 79' [1 – 2] Pontusas Werbloomas „Manchester United“ 2 – 0 „Benfica“ 45' [1 – 0] Mile'as Svilaras (į savus vartus) 78' [2 – 0] Daley Blindas (11 m b.)  B grupė „Celtic“ 1 – 2 Miuncheno „Bayern“ 22' [0 – 1] Kingsley Comanas 74' [1 – 1] Callumas McGregoras 77' [1 – 2] Javieras Martinezas „Paris Saint Germain“ 5 – 0 „Anderlecht“ 30' [1 – 0] Marco Verratti 45' [2 – 0] Neymaras 52' [3 – 0] Layvinas Kurzawa 72' [4 – 0] Layvinas Kurzawa 78' [5 – 0] Layvinas Kurzawa C grupė Madrido „Atletico“ 1 – 1 „Qarabag“ 40' [0 – 1] Michelas 56' [1 – 1] Thomas 59' [raudonoji kortelė] Pedro Henrique („Qarabag“) 88' [raudonoji kortelė] Stefanas Savičius („Atletico“) „Roma“ 3 – 0 Londono „Chelsea“ 1' [1 – 0] Stephanas El Shaarawy 36' [2 – 0] Stephanas El Shaarawy 63' [3 – 0] Diego Perotti D grupė Pirėjaus „Olympiacos“ 0 – 0 „Barcelona“ „Sporting“ 1 – 1 „Juventus“ 20' [1 – 0] Bruno Cesaras 79' [1 – 1] Gonzalo Higuainas  