Prieš Lietuvos ir Bulgarijos čempionų akistatą surengtoje spaudos konferencijoje „Žalgirio“ strategas Valdas Dambrauskas pasidalino mintimis apie šešis kartus iš eilės vietinėse pirmenybėse triumfavusią „Ludogorets“ ekipą. Anot trenerio, bulgarai stovykloje Austrijoje mėgino kitokį išsidėstymą, kuriame atakos smaigalyje retai rungtyniavo praėjusiame sezone daugiau nei 20 įvarčių visuose turnyruose įmušęs patyręs puolėjas Claudiu Kešeru. „Sunku vienu žodžiu apibūdinti varžovų futbolą, kurį jie žaidžia. Viena jų grandis koncentruojasi į ataką, o kita – į gynybą. Kartais nelieka vidurio ir tai aiškiai matosi. Jiems patinka žaisti chaotišką ir atvirą futbolą, bėgti į priekį ir atakuoti. Matosi naujų taktinių pasikeitimų: praėjusį sezoną jie žaisdavo su aiškiu puolėju Kešeru, kuris dabar rungtyniauja mažiau. Manau, dabar yra repetuojama taktinė schema su „netikru“ puolėju, kai keturi atakuojantys žaidėjai gali žaisti bet kurioje pozicijoje. Be to, varžovų krašto gynėjai kur kas daugiau laiko praleidžia kitoje aikštės pusėje“, – pasakojo V. Dambrauskas. Be vartininko Renano „Ludogorets“ ekipoje yra dar aštuoni brazilai, kurių žaidimas – labai nenuspėjamas. Pietų Amerikos atstovai yra neaukšti, bet labai vikrūs bei techniški, o jų priimami nestandartiniai sprendimai varžovams sukelia kur kas daugiau galvosūkių. „Kiekvienai komandai yra parankiau, kai priešininkas turi aiškų išsidėstymą ir struktūrą. Prie tokių komandų galima priskirti „Astana“ ir iš dalies „Malmo“ ekipą, kurioje žaidėjai yra rungtyniavę stipriausiuose čempionatuose. „Ludogorets“ žaidėjai, o ypač brazilai, yra ryškūs individualistai ir labai stengiasi individualiomis pastangomis daug ką išspręsti. Prieš tokius žaidėjus visada žaisti yra sunkiau, nes negali prognozuoti, ką jie darys tam tikruose momentuose“, – apibendrino „Žalgirio“ treneris. Žalgiriečiai pasiruošimo su Bulgarijos čempionais metu sužaidė dvejas kontrolines rungtynes, per kurias 3:1 įveikė Geteborgo IFK ekipą ir išvykoje baigė mačą lygiosiomis 1:1 su Borisovo BATE futbolininkais. V. Dambrausko teigimu, komanda bus pasirengusi gintis nuo techniškų varžovų atakų: „Viena vertus, mes nepralaimėjome, bet abejose rungtynėse praleidome po įvartį. Daug dirbome ties gynyba ir tikrai žinome, kaip turime gintis, tačiau nežadame atsitraukti ir užsidaryti prie savo vartų. Vienaip turime žaisti priešininkų aikštės pusėje, bet jeigu jie mus prispaus arti baudos aikštelės, žinome, kur reikia dvigubinti gynybą. Jie labai stengiasi žaisti per baudos aikštelės vidurį, tad ten turime būti labai susikoncentravę.“  Artėjanti Lietuvos bei Bulgarijos čempionų akistata įvyks šį trečiadienį, liepos 12 d. Mačas LFF stadione prasidės 20.45 val., o bilietus į susitikimą galite įsigyti „Bilietai.lt“ kasose arba internetu.