Bulgarijos čempionai šį kartą be didesnio vargo 3:1 (2:1) nugalėjo Staros Zagoros „Vereja“ komandą. Nugalėtojams 25 ir 30 min. įvarčius pelnė rumunas Claudiu Kešeriu, varžovai atsakė taikliu smūgiu 41 min., o „Ludogorec“ persvarą 58 min. įtvirtino Madagaskaro rinktinės narys Anicetas Abelis. Bulgarijos žiniasklaida praneša, kad UEFA trejoms rungtynėms diskvalifikavo Razgrado „Ludogorec“ ir Bulgarijos rinktinės žaidėją Marcelinho. Tai reiškia, kad 32 metų natūralizuotas brazilas negalės žaisti su Marijampolės „Sūduva“ UEFA Europos lygos atrankos atkrentamajame etape. Tokios bausmės Razgrado komandos atakuojantis saugas susilaukė dėl per Čempionų lygos atrankos rungtynes su Beer Ševos „Hapoel“ gautos raudonos kortelės, kai jau per teisėjo pridėtą laiką (95 min.) nesusivaldė ir smogė varžovų žaidėjui į veidą. Prieš tai Marcelinho pelnė vieną iš 3 savo komandos įvarčių, tačiau to neužteko, kad komanda patektų į elitinio turnyro atkrentamąjį etapą. Izraelio klubas namie įveikė bulgarus 2:0, išvykoje jiems nusileido 1:3, bet žengė į kitą etapą dėl išvykoje pelnyto įvarčio. Nuo 2011 metų Razgrade rungtyniaujantis Marcelinho yra komandos visų laikų lyderis pagal Bulgarijos čempionate (163) ir Europos taurių turnyruose (47) sužaistas rungtynes bei pagal nacionalinėse pirmenybėse pelnytų įvarčių skaičių (53). Marcelinho – jau antrasis praradimas „Ludogorec“ sudėtyje po to, kai komanda iškrito iš Čempionų lygos. Šią savaitę Razgrado komandos didžiausią žvaigždę Jonathaną Cafu už 7,5 mln. eurų įsigijo Prancūzijos „Bordeaux“. Tiek Cafu, tiek Marcelinho žaidė per visas ketverias šio sezono „Ludogorec“ rungtynes Čempionų lygoje – ir su Vilniaus „Žalgiriu“, ir su „Hapoel“. Lietuvos sostinėje Marcelinho buvo patikėtas ir komandos kapitono raištis. Be to, Razgrado komandą šią savaitę po pralaimėtų Supertaurės rungtynių paliko vyriausiasis treneris Georgijus Dermendžijevas. Pirmadienį „Ludogorec“ žada pristatyti naują ekipos strategą. „Ludogorec“ ir „Sūduva“ pirmąsias rungtynes žais rugpjūčio 17-ąją 21.30 val. Razgrade, o atsakomasis mačas Marijampolėje bus žaidžiamas rugpjūčio 24-ąją (20.30 val.).