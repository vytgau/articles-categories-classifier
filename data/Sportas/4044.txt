Europos čempionu po finišo sprinto tapo Londono olimpinių žaidynių bronzos medalio laimėtojas norvegas Alexander Kristoff. 30-metis dviratininkas 241,2 km (12 ratų po 20,1 km) nuvažiavo per 5 val. 41 min. 10 sek. (vid. greitis – 42,4 km). Nugalėtojo laikas įskaitytas 2-25 vietas užėmusiems dviratininkams. Sidabro medalį pelnė 28-erių metų italas Elia Viviani, o bronzos – 25-erių metų olandas Moreno Hofland. Septintas finišavo 22-ejų metų estas Aksel Nommela, o 13-as – 24-erių metų latvis Emils Liepinš. 31-erių metų G. Bagdonas nuo nugalėtojo atsiliko aštuoniomis, o 23-ejų metų P. Šiškevičius – 44-iomis sekundėmis. „Artėjant finišui buvau neblogoje pozicijoje, bet, likus važiuoti apie 700 metrų, nukrito grandinė, o dar po pusės kilometro pagrindinėje grupėje įvyko dviratininkų griūtis, dėl kurios teko pristabdyti. Jei ne šie trikdžiai, būčiau galėjęs tikėtis vietos 20-uke. Jėgų dar buvo likę, – teigė G. Bagdonas. – Esu dėkingas Pauliui, labai padėjusiam man šiose lenktynėse. Jis atidirbo 110 procentų.“ P. Šiškevičius („Staki - Technorama“), iki finišo likus 76 km, su belgu Jens Keukeleire ir vokiečiu Raphael Freienstein buvo tapę lyderiais. Po šešių kilometrų prie jų prisijungė devyni dviratininkai, tačiau šiai grupei nepavyko įgyti didesnės persvaros. Lenktynėse dalyvavo 141-as dviratininkas iš 29-ių šalių. Finišo nepasiekė 16-a sportininkų. G. Bagdonas („Ag2r La Mondiale“) jau pirmadienį pradeda kovą daugiadienėse UCI „World Tour“ kategorijos lenktynėse „BinckBank Tour“ Nyderlanduose. Europos čempionate, kuriame surengta 12-a lenktynių, iš viso dalyvavo 18-a Lietuvos dviratininkų. Aukščiausią vietą užėmė Rasa Leleivytė („Aromitalia Vaiano“). Lietuvos vicečempionė moterų grupinėse lenktynėse klasifikuota 12-a. Varžybų šeimininkai danai iškovojo net devynis medalius – po keturis aukso ir sidabro bei vieną bronzos.