Londono „Arsenal“ namuose 3:0 (1:0) pranoko turnyro lentelės vidutinioką „Watford“ klubą. Šeimininkų įvarčių sąskaitą smūgiu galva jau 8 minutę atidarė Shkodranas Mustafi, o 59 min. skirtumą padvigubino Pierre'as-Emerickas Aubameyangas. 61 min. „Watford“ mušė 11 metrų baudinį, bet Petras Čechas jį atrėmė, o 77 min. kaire koja pasižymėjo Henrikas Mkhitaryanas – 3:0. P. Čechui tai tapo 200-uoju sausu maču „Premier“ lygoje, o „Arsenal“ pasiekė 1000-ąjį įvartį savo aikštėje.  Ne ką sunkiau dar tris taškus į savo taupyklę įsidėjo ir kita Londono komanda – „Tottenham Hotspur“, kuri išvykoje 4:1 (1:1) nugalėjo „Bournemouth“ ekipą. Tiesa, svečiai pirmieji praleido įvartį, kai 7 min. tikslus buvo Junioras Stanislas. Maža to, 34 min. aikštę paliko dešinįjį kelią susižeidęs „Tottenham“ puolimo lyderis Harry Kane'as, kuris kartu su Mohamedu Salah iš „Liverpool“ su 24 įvarčiais dalinasi lyderio poziciją šio sezono „Premier“ lygos snaiperių sąraše. Tokia pradžia neišmušė svečių futbolininkų iš vėžių: Dele Alli (35 min.), du Heungo-Mino Sono (62 ir 87 min.) ir vienas Serge'o Aurier (90+1 min.) įvarčiai garantavo pergalę 4:1.  „Arsenal“ su 48 taškais liko šeštas, o „Tottenham“ su 61-u tašku pakilo į trečią vietą.