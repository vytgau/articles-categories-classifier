Federacija, siekdama užtikrinti konstruktyvų varžybų vykdymą ir tinkamą drausminės priežiūros efektyvumą, artimiausiu metu koreguos LFF varžybų ir LFF Drausmės kodekso nuostatus. Juos artimiausiuose posėdžiuose tvirtins LFF vykdomasis komitetas. Taip pat LFF praneša, kad iš LFF Drausmės komiteto sekretoriaus pareigų atsistatydino Ričardas Zdančius. Dėl šios priežasties, LFF jau pradėjo kompetentingo specialisto paieškas, pokyčių neišvengs ir Drausmės komitetas. „Vilniaus „Žalgirio“ žaidėjo Diego Oyarzuno diskvalifikacijos incidentas atskleidė problemas, su kuriomis privalome skubiai tvarkytis ir laikome tai savo prioritetu. Ne tik darome išvadas, bet sieksime įdiegti daugiau saugiklių, kurie užkirstų kelią panašiems incidentams ateityje“, – sakė LFF generalinis sekretorius Nerijus Dunauskas.