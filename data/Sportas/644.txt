Mūsų šaliai turnyre atstovaus 14 kovotojų. Du iš jų – Tomas Steponkevičius ir Valdemaras Kulda – kovos dėl KOK čempiono titulo svorio kategorijoje iki 85 kg. T. Steponkevičius pusfinalyje susitiks su lenku Dawidu Mirkowskiu, o V. Kulda kovos su graiku Petru Vardaku. Turnyre bus surengta ir merginų dvikova. Baltarusijos kovotoja Tacjana Firsava mes iššūkį Lietuvos atstovei Julijai Stoliarenko. „Jaučiuosi rami ir užtikrinta. Turėjau sustiprintą pasiruošimą, nes man tai bus debiutas profesionaliame ringe“, – penktadienį surengtoje spaudos konferencijoje kalbėjo Baltarusijos kovotoja. „Man praėję metai buvo puikūs. Esu patobulėjusi ir tikiuosi pademonstruoti gerą kovą“, – sakė J. Stoliarenko. Vakarą užbaigs mūsų šalies atstovo Sergejaus Maslobojevo ir marokiečio Noureddine'o Ajnaou dvikova. „Mano varžovas greitas ir stiprus. Rytoj pamatysim, kuris yra geresnis. Aš kovosiu iš visos širdies, tad bus karšta“, – žadėjo Maroko kovotojas. „Mano priešininkas iš Maroko, o jie kovoja lyg neturėtų ko prarasti – iš visos širdies, iki paskutinio kraujo lašo. Bet ir lietuviai kovoja taip pat. Rytoj laukia tikras karas“, – sakė Lietuvos sportininkas S. Maslobojevas. „Turnyro žiūrovų laukia didelis šou. Bus visko daugiau ir įdomiau, pristatysime naujovių. Bus daug intrigų ir daug gerų kovų“, – teigė Lietuvos bušido federacijos prezidentas Donatas Simanaitis.  Turnyro „FightBox KOK Hero's 2018“ kovos: Tomek Zamyslowski (Lenkija) – Deividas Michnevičius (Lietuva) Janas Nausas (Lietuva) – Arvydas Gervė (Lietuva) Andi Uustalu (Estija) – Mantas Stankis (Lietuva) Anton Radko (Ukraina) – Vitoldas Jagėla (Lietuva) Tacjana Firsava (Baltarusija) – Julija Stoliarenko (Lietuva) Youssef el Hadmi (Marokas) – Sigitas Gaižauskas (Lietuva) Jurij Horbenko (Ukraina) – Tomas Pakutinskas (Lietuva) Rodrigo Mineiro (Brazilija) – Henrikas Vikšraitis (Lietuva). „KOK'55 World GP 2018“: Vadim Sorokin (Rusija) – Martynas Jasiūnas (Lietuva) Dawid Mirkowski (Lenkija) – Tomas Steponkevičius (Lietuva) Petros Vardakas (Graikija) – Valdemaras Kulda (Lietuva) Boum Lambarki (Ispanija) – Mindaugas Narauskas (Lietuva) Noureddine Ajnaou (Marokas) – Sergejus Maslobojevas (Lietuva).