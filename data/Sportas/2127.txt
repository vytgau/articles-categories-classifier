Komitetas gerbia sportininkų sprendimą dalyvauti varžybose ir palaikys juos, teigiama Rusijos žiniasklaidai išplatintame pranešime. Tarptautinis olimpinis komitetas (IOC) praėjusią savaitę diskvalifikavo Rusiją iš žiemos olimpinių žaidynių Pjongčange už sistemingą dopingo vartojimą, tačiau tie Rusijos sportininkai, kurie niekada nebuvo įtarti dėl dopingo vartojimo bei gaus specialios komisijos pritarimą, galės varžytis Pjongčange po olimpine vėliava. Rusijos olimpinio komiteto sportininkų komisijos vadovė Sofja Velikaja pirmadienį teigė, kad atletai trokšta dalyvauti olimpinėse žaidynėse, nepaisydami apribojimų. Tą praėjusią savaitę tvirtino ir Rusijos prezidentas Vladimiras Putinas, ir Rusijos vicepremjeras Vitalijus Mutko.