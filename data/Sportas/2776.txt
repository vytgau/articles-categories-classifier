Rezultatyviausiai šeimininkų gretose rungtyniavęs A. Mišeikis pelnė 16 taškų. Lietuvis į aukščiausią Prancūzijos lygą grįžo po trejų metų pertraukos. „Trejus metus nežaidęs aukščiausiose lygoje, truputį atpratau. Visgi Pro A lygoje yra labiau fiziškas tinklinis žaidžiamas, žaidėjai fiziškai pajėgesni, todėl ir blokai galingesni. Teks apsiprasti, juolab, kad antroje lygoje jau buvo kaip ir pabodę“, – mintimis dalinosi A. Mišeikis. Tinklininkas pabrėžė, kad pirmosios dvi rungtynės visai komandai buvo pamokančios ir parodančios, į kokį lygį jie pakilo. Taip pat Reno ekipa dėl traumos prarado du pagrindinius priėmėjus bei centro žaidėją. „Be to, ir varžovai pirmieji buvo tokie, kurie pretenduos laimėti čempionatą, todėl pradžia yra tikrai sunku. Reikia išsigydyti traumas ir galbūt tada kažką pavyks nuveikti“, – svarstė A. Mišeikis. „Mūsų tikslas yra laimėti kuo daugiau rungtynių ir sezono gale matysime, kur esame. Čia yra kaip amerikietiški kalneliai – laimi dvejas rungtynes ir jau vos ne atkrintamosiose varžybose atsiduri, dvejas pralaimi ir jau kovoji dėl išlikimo. Sakyčiau, kad lygoje yra keturios kiek stipresnės komandos, o visos kitos yra panašaus pajėgumo, – ltf.lt kalbėjo A. Mišeikis. – Iš savęs tikiuosi sužaisti kuo geriau ir stabiliau, kad komandai būtų kuo lengviau“. Tuomet trečiojo Prancūzijos čempionato diviziono A grupėje savaitgalį „Beauvais Oise UC Volley“ klubas su Andžejumi Savostenoku išvykoje 1-3 (19:25, 21:25, 25:20, 22:25) nusileido „Amiens Metropole Volley“ ekipai. Po ketverių rungtynių 1 tašką turinti „Beauvais Oise UC Volley“ ekipa A grupėje užima aštuntąją vietą. Dar vieną puikų pasirodymą Prancūzijos moterų tinklinio čempionate surengė Monika Šalkutė, bet jos atstovaujamas „Evreux Volley-Ball“ klubas svečiuose apmaudžiai 2-3 (26:24, 14:12, 17:25, 23:25, 12:15) pralaimėjo „Chamalieres“ ekipai. 17 taškų pelniusi M. Šalkutė buvo antra pagal rezultatyvumą savo komandoje. „Evreux Volley-Ball“ ekipa su 3 taškais po dviejų mačų turnyro lentelėje užima penktąją vietą. Švedijos vyrų tinklinio čempionato trečiojo turo rungtynėse „Orkelljunga“ ekipa, kurioje rungtyniauja Tomas Vilimas, išvykoje 3-0 (25:15, 25:18, 25:22) nugalėjo „Vingaker“ komandą. T. Vilimas pelnė 19 taškų ir buvo rezultatyviausias rungtynių žaidėjas. 9 taškus surinkusi „Vingaker“ ekipa čempionate pakilo į trečiąją vietą. Čekijos moterų tinklinio čempionate Viltės Makauskaitės atstovaujama „TJ Ostrava“ ekipa namuose 3-0 (25:13, 25:8, 25:17) įveikė Šternberko „TJ Sokol“ tinklininkes. V. Makauskaitė pelnė 12 taškų ir buvo rezultatyviausia šeimininkių gretose. „TJ Ostrava“ laimėjo abejas žaistas rungtynes. Izraelio moterų tinklinio čempionatą pergale pradėjo Kiryat Atos „Hapoel Ironi“ komanda su Erika Kliokmanaite. Ji išvykoje 3-0 (25:8, 25:9, 25:15) nugalėjo Hašarono „Maccabi“ klubą. Lietuvos tinklininkė prie pergalės prisidėjo 7 taškais. Antros Belgijos lygos rungtynėse „Tchalou Volley“ ekipa, kuriai atstovauja Gintarė Stauskytė ir Rūta Staniulytė, savo aikštėje po atkaklios kovos 3-2 (25:21, 18:25, 23:25, 25:23, 16:14) įveikė „Siks Blaasveld“ komandą. „Tchalou Volley“ komanda su 7 taškais po ketverių rungtynių turnyro lentelėje užima penktąją vietą. Liuksemburgo tinklinio pirmenybėse „CHEV Diekirch“ komanda su Neringa Grikštaite namuose 3-0 (25:18, 25:12, 25:18) nugalėjo „Mamer-VCM“ ekipą. Keturias pergales per penkis susitikimus iškovojusi „CHEV Diekirch“ ekipa turnyro lentelėje rikiuojasi antra. JAV studentų (NCAA) lygoje NDSU komanda su Erika Gelžinyte iškovojo vieną pergalę ir patyrė vieną nesėkmę. NDSU 3-0 (25:18, 25:18, 25:15) įveikė „South Dakota State“ ekipą, bet 0-3 (23:25, 25:27, 24:26) nusileido „South Dakota“ klubui. Pirmajame mače viena ekipos lyderių E. Gelžinytė pelnė 8, antrajame – 15 taškų. Šiame sezone 22 pergales per 27 mačus iškovojusi NDSU ekipa „Big Sky“ konferencijoje užima antrąją vietą. JAV NAIA (National Association of Intercollegiate Athletics) čempionate dar dvi pergales iškovojo „Lindsey Wilson College Blue Raiders“ komanda, kuriai atstovauja Gintarė Mackevičiūtė. Ji 3-0 (25:7, 25:9, 25:15) nugalėjo Pikevilio universiteto ekipą ir 3-0 (25:11, 25:13, 25:13) pranoko „Shawnee State“ universitetą. Pirmajame susitikime G. Mackevičiūtė pelnė 2 taškus, o antrajame – 5. „Blue Raiders“ šį sezoną laimėjo visas 23 rungtynes. NJCAA čempionate „Jefferson College“ ekipa su Urte Neimantaite 3-0 (25:18, 25:12, 25:13) nugalėjo „St. Louis“ komandą, 1-3 (25:21, 25:27, 23:25, 23:25) nusileido „Missouri State-West Plains“ klubui, 3-2 (23:25, 25:21, 25:18, 20:25, 15:13) įveikė „Illinois Central“ tinklininkes ir 3-0 (25:17, 25:12, 25:20) – „Cloud County“ klubą. Viena svarbiausių ekipos žaidėjų U. Neimantaitė atitinkamai pelnė 11, 20, 10 ir 11 taškų.