Paskutiniu šeštu bandymu A. Gudžius numetė 68,04 m. „Varžybos buvo labai sunkios, nes dabar toks pasiruošimo etapas – sunkios treniruotės. Trejetą dienų nemėčiau dviejų kilogramų disko. Papuolė vėjas, kuris labai sukiojosi, todėl reikėjo mesti į specifinę vietą stadione. Tie metimai, kurie buvo į kairę pusę stadiono, lėkė, o jei į dešinę pusę – minus trys-keturi metrai“, – aiškino A. Gudžius. Disko metikas kryptingai ruošiasi po dviejų savaičių Londone (Didžioji Britanija) prasidėsiančiam pasaulio čempionatui. Rezultatų prognozuoti sportininkas nepanoro, tačiau tikslus – atskleidė. „Su treneriu kalbėjome, kad dabar turi būti fizinė duobė, liko dvi savaitės ir manome, kad viskas gausis pagal planą. Orų neatspėjame, o atspėti, kas bus po dviejų savaičių... Ko tikiuosi pasaulio čempionate? Planas minimum – finalo aštuntukas, o maksimum – tai, ko visi tyliai tikisi“, – šyptelėjo A. Gudžius. Sidabro medalį Lietuvos čempionate iškovojo Aleksas Abromavičius (61,20 m). Po varžybų jis prabilo apie karjeros pabaigą: 32-ejų metų disko metikas yra atstovavęs Lietuvai Europos čempionatuose, tapęs šalies čempionu, o visų laikų geriausių diskininkų sąraše tarp lietuvių užima aštuntą vietą. Skirtingai nei A.Gudžius, kita Lietuvos viltis Airinė Palšytė geru rezultatu šalies čempionate pasidžiaugti negalėjo. Po traumos atsigaunanti šuolininkė į aukštį įveikė 185 cm aukštį. „Prieš varžybas visiems sakiau, kad šis startas yra toks, kuriame nekeliu didelių tikslų. Žinant, kad sezono pradžioje gavau rimtą traumą ir net turėjau minčių praleisti visą sezoną, manau, jog viskas vyksta daug geriau nei tikėjausi“, – nenusivylė pasirodymu A. Palšytė. Sportininkė teigė, kad treniruočių metu, kada nešokama pilnu pajėgumu, jai jau yra pavykę įveikti 190 cm. „Dvi savaites esame treniruočių stovykloje Palangoje, per treniruotes man pavyko šokti 190 cm. Esu pasiruošusi didesniam aukščiui, tik gal šiandien nesusiklostė tam tikros aplinkybės, – sakė šių metų Europos uždarų patalpų čempionė. – Ar jaučiu traumos padarinius? Po tam tikrų treniruočių būna, kad jaučiu šiek tiek didesnius skausmus. Norėtųsi greitesnio progreso ir atsistatymo, bet nuo kažko reikia pradėti.“ A.Palšytei Lietuvos čempionatas taip pat buvo paskutinės varžybos prieš planetos pirmenybes. Iki starto kvalifikacijoje lietuvė turi dar tris savaites. „Ten 185 cm turbūt bus pradinis aukštis (šyptelėjo – lengvoji.lt). Tikslai visai kitokie, dar beveik tris savaites būsime čia, dirbsime. Iki pasaulio čempionato dar yra laiko, o ten visos viltys yra didžiausios“, – optimistiškai kalbėjo A. Palšytė. Pasaulio čempionato normatyvo nepavyko įvykdyti olimpinių žaidynių finalininkei Zinaidai Sendriūtei. Vis dėlto disko metikė pasiekė geriausią savo sezono rezultatą – 60,50 m – ir turi realių vilčių vykti į planetos pirmenybes. Disko metimo rungties normatyvą – 61,00 m – iki šiandienos įvykdė 22 sportininkės, tuo tarpu minimalus dalyvių skaičius rungtyje – 32. Vadinasi, net dešimt sportininkių gali būti atrinktos pagal sezono rezultatus. „Tikėjausi žymiai geriau. Gerai 60 metrų, bet kai žinai, jog gali daugiau... Sportinė forma gerėja, bet trūksta labai laisvumo. Šiaip viską esu atidirbusi, o su laisvumu ateitų ir greitis, ir savijauta geresnė būtų, – dėstė Z.Sendriūtė. – Tik šiąnakt grįžau iš varžybų, visa įtampa ant raumenų, nuovargis jaučiasi. Jei bus leista vykti be normatyvo, manau, kad pridėsiu prie rezultato ir viskas bus geriau.“ Praėjusią savaitę būrys lengvaatlečių dalyvavo Europos iki 23 metų bei pasaulio jaunių čempionatuose. Vieniems Lietuvos čempionatas buvo proga reabilituotis, kitiems – pakartoti solidžius rezultatus. Ne itin sėkmingai Lenkijoje pasirodęs barjerininkas Rapolas Saulius neįtikėtiną greitį parodė Palangoje: Bydgoščiuje jo rezultatas 110 m barjerinio bėgimo rungtyje buvo 14,20 sek., o dabar – 13,76 sek. Sportininkas būtų viršijęs kitų metų Europos čempionato normatyvą, tačiau vėjas šiek tiek viršijo leistiną normą. „Pagaliau nusiteikiau geriau psichologiškai, buvau daug labiau susikaupęs. Turėjau keletą susitikimų su psichologe ir tai mane paveikė. Susiderinau su taku, jis mane šiandien nešė, – sakė R.Saulius. – Tikslas buvo toks, koks ir kiekvienose varžybose – asmeninis rekordas.“ Europos iki 23 metų čempionate į finalą patekusi šuolininkė į tolį Jogailė Petrokaitė neslėpė, kad po šių varžybų treniruočių beveik nedarė. Vis dėlto tai nesutrukdė laimėti su geriausiu šalies sezono rezultatu – 6,42 m. „Pailsėjau, nieko nedariau, tik mankštas, ir atvažiavau. Sezono pabaiga klostėsi sėkmingai, matyt grįžimas namo padėjo, Amerikoje buvau suvargusi. Geras tėvų rūpestis“, – juokėsi J. Petrokaitė. Po egzotiškos kelionės sugrįžusi bėgikė Monika Šaltenytė pateikė vieną didžiausių pirmosios varžybų dienos staigmenų. Pasaulio jaunių čempionate Kenijoje į 800 m rungties pusfinalį prasibrovusi 16-metė lengvaatletė šįkart bėgo 1500 m ir iškovojo pirmą Lietuvos čempionės titulą karjeroje – 4 min. 32,05 sek. „Prieš varžybas atrodė, kad atsistatyti nepavyko, bet dabar jaučiuosi labai gerai, šiandien kojos tikrai nešė. Nesitikėjau, kad taip bėgsis. Buvo smagi kompanija, kuri padėjo pasiekti šitą rezultatą ir esu labai laiminga laimėjusi Lietuvos čempionatą“, – pergale džiaugėsi M. Šaltenytė. Atkakli kova vyko ir kitoje moterų bėgimo rungtyje: 400 m varžybose geriausią Lietuvos sezono rezultato savininkę Modestą Morauskaitę pranoko Eva Misiūnaitė. Kaunietė distanciją įveikė per 53,22 sek. „Rezultatas galėjo būti šiek tiek geresnis, bet išbėgus į pirmąją tiesiąją sustabdė vėjas – jis buvo toks stiprus! Tai išbalansavo visą judėjimą, bet šiaip rezultatu esu patenkinta, – aiškino E.Misiūnaitė. – Žinojimas, kad Modesta visai neseniai grįžo iš Lenkijos su tokiu įspūdingu rezultatu, šiek tiek baugino. Bet kokiu atveju ji buvo stimulas, kuris suteikė adrenalino mano dūšiai.“ Antrą čempionato dieną akys kryps į pasaulio čempionato normatyvų sieksiančias bėgikes Eglę Balčiūnaitę ir Nataliją Piliušiną, ieties metikę Livetą Jasiūnaitę, kelialapį į Londoną jau turintį ietininką Edį Matusevičių bei Austrą Skujytę, kuriai šis čempionatas greičiausiai bus paskutinis karjeroje. 