Danielį Romanovskį pakeitęs M.Ljujičius kaip reikiant pagyvino svečių atakas, pats ne kartą pavojingai pagrasindamas Modesto Stonio ginamiems vartams. Šio sezono A lygoje saugas vis dar nepasižymėjo, tačiau pelnė gražų įvartį Lietuvos futbolo federacijos (LFF) taurės šešioliktfinalio rungtynėse su Gargždų „Banga“ bei pasižymėjo kontrolinėse rungtynėse Turkijoje ir Baltarusijoje. „Panašus scenarijus įvyko ir antrose šio sezono tarpusavio rungtynėse. Galbūt tinkamai varžovų neįvertinome, nors ir pirmame mače „Sportimoje“ žaidėme prastai, o antrame dar ir pralaimėjome. Dabar irgi buvo panašiai: pirmame kėlinyje jie labiau stengėsi, daugiau bėgo, buvo geresni su kamuoliu. Antrame kėlinyje žaidėme geriau, bet to neužteko. Turime pasižiūrėti vienas kitam į akis ir į save, analizuoti savo žaidimą ir pradėti tobulėti treniruotėse bei daugiau dėmesio skirti futbolui. Tai jau pabaiga, rungtynės baigėsi. Neturime būti liūdni, turime tęsti savo darbą ir kitose rungtynėse pasirodyti geriau. Abi komandos žaidė ant tos pačios vejos, todėl nereikia ieškoti pasiteisinimų. Pasikartosiu, jog kiekvienas turi pradėti analizuoti savo žaidimą ir atiduoti daugiau procentų pastangų komandai. Kiekvienas turi potencialo, tik turime kažką pakeisti ir stumti save į priekį“, – pasakojo rezultatyvų perdavimą Razgrade atlikęs ir apie rungtynes Bulgarijoje jau nemąstantis M. Ljujičius. Savo ruožtu „Žalgirio“ treneris Valdas Dambrauskas teigė, jog komandai atėjo laikas susivienyti ir užnugaryje palikti liūdnai susiklosčiusias rungtynes Bulgarijoje: „Be abejo, rezultatas netenkina, nes tai yra prarasti taškai, kas „Žalgirio“ tenkinti negali, o žaidžiant vieną kėlinį, sunku laimėti ir prieš paskutinėje vietoje esančią komandą. Kita vertus, dirbame ir dabar negalime nuleisti rankų, nes komanda yra tada, kai ji sugeba atsikelti. Turime padaryti viską, kad kuo greičiau atsikeltume iš tos psichologinės duobės ir vėl pradėti rinkti ne po tašką, o po tris. Kauno komanda jau keletą rungtynių iš eilės rodo gerą žaidimą, žaidžia nuo gynybos. Stengiasi apsiginti ir, kaip matome, jiems tas gana neblogai pavyksta.“ Kitas rungtynes „Žalgiris“ žais rugpjūčio 2-ąją dieną, kitą trečiadienį. Dvikova LFF stadione su Utenos „Uteniu“ prasidės 20 val. 