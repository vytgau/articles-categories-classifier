Jau nuo rungtynių pradžios patyrusiai Alytaus ekipai pavyko primesti sau parankesnį žaidimo stilių. Gerai besigynę alytiškiai pristabdė „Granito-Kario“ greitas atakas ir per pirmąjį kėlinį nė vienai iš ekipų išsiveržti į priekį nepavyko (12:12). Antrąjį kėlinį „Varsa-Stronglasas“ pradėjo labiau susikaupę ir įpusėjus jam šeimininkai jau turėjo apčiuopiamą trijų įvarčių pranašumą (20:17). Ir toliau kietai gindamiesi bei išnaudodami savo pliusus puolime Alytaus rankininkai šios persvaros iš savo rankų jau nepaleido. „Granitui-Kariui“ taip ir nepavyko dar kartą bent išlyginti rungtynių rezultato ir „Varsa-Stronglasas“ šventė pelnytą pergalę. Nugalėtojams 7 įvarčius pelnė Gintautas Adamkevičius, po 5 – Žygimantas Micevičius ir Rokas Lastauskas. Kauno ekipos 9 kartus pasižymėjo Mindaugas Urbonas, 5 – Modestas Štarolis. „Rungtynėse gerai sukovojome, įvykdėme ką planavome. Vyrai pasirodė be priekaištų. Jaunimas šiandien buvęs aikštelėje parodė, kad jie gali kovoti ir sugeba padėti. Tikrai džiugu. Šitose rungtynėse iškovota pergalė greičiausiai neturės įtakos rezultatui lentelėje, nes ne viskas ten nuo mūsų priklauso. Lauksime kaip sužais priešininkai. Dabar koncentruosimės į atkrintamąsias kovas, stengsimės išlaikyti formą, kurią esame įgiję. Tikiuosi viskas bus gerai“, – sakė Alytaus ekipos treneris Egidijus Petkevičius. Ši pergalė alytiškiams paliko vilčių kautis dėl trečiosios vietos reguliariajame sezone, o „Granitui-Kariui“ padėties taipogi per daug nekomplikavo. Realu, jog norint likti pirmiems – jiems vis tiek reikės namuose įveikti Klaipėdos „Dragūno“ ekipa, kurios trečiadienį laukia kova su Vilniaus „Šviesa“. 