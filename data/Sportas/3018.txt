Anglai jau turi kišenėje kelialapį į planetos pirmenybes, todėl paskutinis atrankos mačas jiems tebus formalumas. Tik ne G. Southgate'ui, kurio filosofija tokia – vilkint Anglijos rinktinės marškinėlius nesvarbių rungtynių būti negali. „Jei žaidžiame už Angliją, visada yra ką prarasti. Rytoj į aikštę eisiantiems vaikinams rungtynės bus labai svarbios. Ir tikrai bus sunku, nes Lietuvos komanda Londone gerai gynėsi, buvo sunku pralaužti jų užtvaras“, – teigė specialistas. Kita vertus, jis neslepia, jog prieš lietuvius anglai šįkart stos toli gražu ne visomis smogiamosiomis pajėgomis. Vienas G. Southgate'o pasirinkimas iš esmės jau aiškus – sekmadienį vartus gins ne etatinis starto sudėties žaidėjas Joe Hartas, o Jackas Butlandas. Būtent jis atlydėjo trenerį į oficialią spaudos konferenciją. Progą gali gauti ir tokie atsarginiai futbolininkai kaip Michaelas Keanas, Jesse Lingardas, Jake'as Livermore'as ar Kieranas Trippier. „Visą dėmesį skyrėme tam, kad patektume į pasaulio čempionatą iš labai sunkios grupės, ir kad gerintume savo žaidimą. Pastaruoju aspektu mums artėjančios rungtynės labai reikalingos. Puiku, kad turėsime galimybę įvertinti kai kuriuos žaidėjus. Nesinori iššvaistyti tokios progos veltui, norime, kad mačas duotų naudos. Be abejo, bus permainų sudėtyje, bet nenorime visiškai prarasti balanso – vis tiek turime demonstruoti gerą futbolą ir laimėti“, – kalbėjo G. Southgate'as. Tuo metu dirbtinės LFF stadiono dangos faktoriaus jis nesureikšmino. „Ant jos kamuolys rieda šiek tiek kitaip, bet techniškai gerai pasirengusiems žaidėjams tai neturėtų būti problema“, – vylėsi anglas. Spaudos konferencijos pabaigoje visada rimtą trenerį iš vėžių išmušė DELFI klausimas. Priminus, jog praėjusios lietuvių ir anglų akistatos LFF stadione metu jo pirmtakui Roy Hodgsonui buvo šalta ir ne itin patogu ant atsarginių suolo, ir paklausus, ar su savimi pasiėmė šiltų drabužių, G. Southgate'as susimąstė. „Ką gi čia pasakius. Jeigu lis, apsivilksiu lietpaltį. Tikiu, kad neprapulsiu“, – pralinksmėjęs nusijuokė specialistas.  F grupėje aiškios abiejų ekipų galutinės pozicijos. Anglija (23 taškai) nebepajudinama iš pirmos vietos ir jau gali ruoštis kelionei į Rusiją kitą vasarą. Lietuva (6 taškai) bet kokiu atveju liks penkta. Praėjusį kovą Londone anglai įveikė lietuvius 2:0. Futbolo pradininkai viešėjo Vilniuje ir prieš dvejus metus – tuomet jie laimėjo 3:0. Praėjusį ketvirtadienį Edgaro Jankausko auklėtiniai Maltoje tenkinosi lygiosiomis 1:1, o G. Southgate'o ekipa namuose paskutinę minutę 1:0 palaužė Slovėniją. Paskutinis F grupės mačas tarp lietuvių ir anglų sekmadienį Vilniaus LFF stadione prasidės 19 val.