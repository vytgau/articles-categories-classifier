„Manchster City“ praėjusiame ture namie 2:3 pralaimėjo principinį derbį „Manchester United“ komandai, nors pirmavo 2:0. Neseniai „miestiečiai“ pasitraukė iš UEFA Čempionų lygos, kai dukart nusileido „Liverpool“ futbolininkams – 0:3 ir 1:2. Pepo Guardiolos auklėtiniai „Premier“ lygoje ir toliau tvirtai pirmauja. Jie per 32 rungtynes surinko 84 taškus. Antrojoje vietoje esantis „Manchester United“ atsilieka 13 taškų. Jei šį savaitgalį „miestiečiai“ laimės, o „raudonieji velniai“ suklups akistatoje su „West Bromwich Albion“, „City“ užsitikrins čempionų vardą. Pirmojo rato „City“ ir „Spurs“ mačą net 4:1 laimėjo Mančesterio ekipa. Tiesa, tai buvo tik pirmoji „miestiečių“ pergalė prieš Londono komandą per pastarąsias penkias tarpusavio dvikovas. Praėjusiame čempionate mūšis „White Hart Lane“ stadione baigėsi šeimininkų sėkme – 2:0. „Tottenham Hotspur“ dabar užima ketvirtąją vietą – 67 taškai. Šis klubas Anglijos čempionate jau nepralaimėjo 14 turų iš eilės (11 pergalių, 3 lygiosios). „City“ gali tapti ketvirtuoju klubu „Premier“ lygos istorijoje, kuris per tą patį sezoną svečiuose bus įveikęs Londono „Arsenal“, Londono „Chelsea“ ir „Tottenham Hotspur“ futbolininkus. „Spurs“ žaidėjams reikės itin akylai prižiūrėti varžovų puolėją Sergio Aguero, kuris per dvikovas su šia Londono komanda yra pelnęs net 10 įvarčių. Iš viso „Premier“ lygoje ekipos tarpusavyje kovėsi 41 kartą. 23 rungtynes laimėjo Londono klubas, 12 – Mančesterio, o 6 mačai baigėsi taikiai. Šį ir dar penkis Anglijos pirmenybių mačus rodys vaizdo transliacijų internetu platforma viaplay.lt ir „Viasat Sport Baltic“ kanalas. Tiesioginių transliacijų tvarkaraštis: balandžio 14 d. 14.20 val. „Southampton“ – „Chelsea“, 16.50 val. „Swansea“ – „Everton“, 21.35 val. „Tottenham Hotspur“ – „Manchester City“; balandžio 15 d. 15.20 val. „Newcastle United“ – „Arsenal“, 17.50 val. „Manchester United“ – „West Bromwich Albion“; balandžio 16 d. 21.50 val. „West Ham United“ – „Stoke City“.