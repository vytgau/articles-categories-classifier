Bene didžiausią susidomėjimą kelia Italijoje trečiadienį vyksianti Turino „Juventus“ ir Barcelona“ futbolininkų akistata. D grupėje „Barca“ turi 10 taškų, „Juve“ – 7, Lisabonos „Sporting“ – 4, Pirėjo „Olympiacos“ – 2. Katalonijos ekipai pakanka lygiųjų, kad garantuotų sau pirmąją vietą grupėje. Turino komanda užsitikrintų antrąją poziciją ir kartu kelialapį į kitą etapą, jei nugalėtų varžovus arba jeigu sužaistų lygiosiomis, o „Sporting“ neiškovotų pergalės prieš „Olympiacos“. Pirmojoje Katalonijos ir Italijos milžinų dvikovoje įtikinamai 3:0 nugalėjo „Barcelona“. Ji tvirtai pirmauja Ispanijos čempionate – „Valencia“ klubą lenkia 4 taškais, o Madrido „Real“ ir „Atletico“ – net 10. Tuo tarpu Italijos čempiono titulą ginantis „Juventus“ ėmė buksuoti šalies pirmenybėse. Praėjusiame ture Turino futbolininkai netikėtai 2:3 turėjo pripažinti Genujos „Sampdoria“ pranašumą. „Juve“ vietos fronte žengia tik trečia – 4 taškais daugiau turi pirmaujantys „Napoli“ futbolininkai. Tarpusavyje Europos turnyruose „Juventus“ ir „Barcelona“ kovėsi 10 kartų. Katalonijos komanda pasiekė 4 pergales, 3 – Italijos ekipa, o 3 mačai baigėsi taikiai. „Barcelona“ pastaruoju metu rungtyniauja fantastiškai. Ji įvairiose varžybose nepralaimėjo jau 17 rungtynių iš eilės – šventė 15 pergalių. Šioje serijoje „Barca“ net per 12 rungtynių nepraleido nė vieno įvarčio. Bekompromisis turėtų būti ir trečiadienio „Atletico“ mūšis su „Roma“. Madrido futbolininkai nebeturi kur trauktis. Jis C grupėje sukrapštė vos 3 taškus. „Roma“ sukaupė 8, Londono „Chelsea“ – 7, „Qarabag“ – 2. „Roma“ ir „Atletico“ dvikova Italijoje baigėsi 0:0. Jeigu Ispanijos milžinas rytoj nesusižers trijų taškų, praras galimybę žaisti atkrintamosiose varžybose. Tai būtų nemenka staigmena. 2014 ir 2016 metais Diego Simeone‘s auklėtiniai rungtyniavo UEFA Čempionų lygos finale. E grupėje šiandien ietis sukryžiuos „Sevilla“ ir „Liverpool“. Pergalė suteiktų Liverpulio futbolininkams bilietą į kitą etapą. Anglijos klubas sukaupė 8 taškus, Ispanijos – 7. Maskvos „Spartak“ taupyklėje – 5 taškai, „Maribor“ – 1. Liverpulyje šeimininkai nesugebėjo palaužti Sevilijos ekipos – 2:2. Teisę žaisti antrajame etape jau turi Paryžiaus „Saint-Germain“, „Manchester United“, „Manchester City“ ir Londono „Tottenham Hotspur“. Vaizdo transliacijų internetu platforma viaplay.lt, „Viasat Sport Baltic“, TV6 kanalai iš viso parodys net šešerias pirmojo etapo 5-ojo turo rungtynes. Transliacijų tvarkaraštis: lapkričio 21 d. 18.50 val. Stambulo „Bešiktaš“ – „Porto“ (viaplay.lt ir „Viasat Sport Baltic“; tiesiogiai), 21.35 val. „Sevilla“ – „Liverpool“ (viaplay.lt ir „Viasat Sport Baltic“; tiesiogiai), 21.35 val. Dortmundo „Borussia“ – Londono „Tottenham Hotspur“ (viaplay.lt ir TV6; tiesiogiai), 23.45 val. „Borussia“ – „Tottenham Hotspur“ („Viasat Sport Baltic“; vaizdo įrašas); lapkričio 22 d. 18.50 val. „Qarabag“ – Londono „Chelsea“ (viaplay.lt ir „Viasat Sport Baltic“; tiesiogiai), 21.35 val. Madrido „Atletico“ – „Roma“ (viaplay.lt ir „Viasat Sport Baltic“; tiesiogiai), 21.35 val. Turino „Juventus“ – „Barcelona“ (viaplay.lt ir TV6; tiesiogiai), 23.45 val. „Juventus“ – „Barcelona“ („Viasat Sport Baltic“; vaizdo įrašas).