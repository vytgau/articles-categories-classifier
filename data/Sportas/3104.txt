Atraminio saugo pozicijoje rungtyniaujantis 29 metų futbolininkas karjerą pradėjo Portugalijoje „Estrela Amadora“ komandoje, vėliau sekė „1º Dezembro“ ir „Futebol Benfica“, kol 2011-aisiais S. Smedo persikėlė į antroje pagal pajėgumą Portugalijos lygoje rungtyniaujančią „Pinhalnovense“. 2012 metais futbolininkas papildė „Portimonense“ gretas ir po šioje ekipoje praleisto sezono atkreipė stipriausioje šalies lygoje žaidžiančio „Maritimo“ dėmesį. „Sūduvos“ naujokas „Maritimo“ priklausė 3 sezonus, tačiau būdavo skolinamas kitoms ekipoms. S. Semedo 2013 metais buvo paskolintas „Portimonense“, vėliau sekė „Olhanense“ ir „Gil Vicente“. 2015-2016 metais saugas atstovavo „Feirense“ ekipai. Per savo karjeros etapą Portugalijoje S. Semedo sužaidė 36 rungtynes aukščiausioje šalies lygoje bei 115 kartų pasirodė aikštėje antrojoje lygoje. 2017-ųjų pradžioje S. Semedo pirmą kartą išvyko rungtyniauti į užsienį, o nauja karjeros stotele tapo vienas pajėgiausių Kipro klubų Limasolio „Apollon“. Sezono viduryje prie „Apollon“ prisijungęs saugas sužaidė 13 rungtynių ir tapo šalies taurės laimėtoju. Atraminis saugas turi patirties ir tarptautinėje arenoje. S. Semedo yra ne tik Portugalijos, bet ir Žaliojo Kyšulio salų pilietis, pastarosios šalies rinktinėse saugas yra sužaidęs 6 rungtynes. Atvykęs į Marijampolę S. Semedo sakė, kad futbolo gerbėjai iš jo gali tikėtis nesavanaudiško žaidimo ir pastangų kovojant kiekviename aikštės centimetre.  „Esu komandinio tipo žaidėjas, daug dirbu komandai ginantis, stengiuosi padėti ir atakose. Mėgstu kontroliuoti kamuolį ir organizuoti komandos žaidimą“, – trumpai pasakojo „Sūduvos“ naujokas. Prieš sutikdamas atvykti į Marijampolę S. Semedo tarėsi su kitu portugalakalbiu „Sūduvos“ žaidėju, taip pat neseniai komandą papildžiusiu Choco. „Jis man papasakojo apie geras sąlygas čia, bendraudamas su klubo vadovais ir treneriu supratau, kad klubas tikrai nori, kad atvykčiau, todėl nusprendžiau save čia išbandyti“, – sakė S. Semedo. Artimiausias rungtynes Marijampolės komanda žais pirmadienį 18.30 val. Klaipėdoje su „Atlantu“, o į „Arvi“ futbolo areną sugrįš spalio 11-ąją 18 val., kai bus žaidžiamos rungtynės su „Kauno Žalgiriu“.