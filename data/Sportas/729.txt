Prieš 16 metų vyresnį varžovą ringe dominavęs mūsiškis pergalingai rankas į viršų iškėlė ketvirtame raunde, kai po jo smūgių krušos H. Munozas nebeišsilaikė ant kojų ir teisėjas paskelbė nokautą.   2015-ųjų Europos čempionas E. Stanionis, kurio ūgis – 173 cm, prieš dvikovą svėrė kiek daugiau už savo oponentą – 67,25 kg prieš 66,9. Profesionalų ringe E. Stanionis laimėjo visas penkias kovas (keturias iš jų – nokautais), tuo metu karjeros saulėlydį pasitinkantis H. Munozas iš 46-ių kovų laimėjo 25, vieną baigė lygiosiomis ir 20 pralaimėjo. Standout sensation Elimantas Stanionis MR. Bad Attentions ! A post shared by Leija Battah Promotions (@leijabattahpr) on Mar 10, 2018 at 3:00pm PST  Tikslas – dalyvauti olimpiniame turnyre Nors šiuo metu E. Stanionis daugiausiai dėmesio skiria profesionalų boksui, jis neslepia, kad jo tikslas – tapti Lietuvos atstovu Tokijo olimpinėse žaidynėse 2020 m. Tiesa, čia kovojama ne pagal profesionalų, o pagal mėgėjų, dar vadinamo olimpinio bokso taisykles: kovotojai dėvi marškinėlius, dvikova vyksta tik 3 raundus, be to, čia naudojamos storesnes pirštinės ir t. t. „Manau, kad olimpinės žaidynės yra kiekvieno sportininko tikslas. O jeigu taip nėra, tuomet taip būti turėtų. Žaidynės – aukščiausias lygis, kurį gali pasiekti. Aš tikrai to norėjau, gyvenau ta svajone ir ją pasiekiau“, – sako Lietuvai Rio de Žaneire atstovavęs sportininkas, kuris tąkart pralaimėjo aštuntfinalyje. Anot E. Stanionio, nesvarbu ar kovoji pagal profesionalų ar olimpinio bokso taisykles – kiekvieną kartą tenka ruoštis daug ir atsakingai. Todėl perėjus kovoti į profesionalų ringą treniruočių skaičius nepakito – nuo pirmadienio iki penktadienio jis treniruojasi dukart per dieną, šeštadienį – tik kartą, o sekmadienį ilsisi. Tiesa, treniruotėse kiek padidėjo krūviai, mat raundų skaičius profesionalų ringe didesnis, todėl ir varžybos labiau vargina bei sekina. Anot jo, boksas yra vienišas sportas. Dažniausiai tenka sportuoti vienam, kovoti vienam, į varžybas taip pat vykstama be komandos.