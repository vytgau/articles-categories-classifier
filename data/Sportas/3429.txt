Varžybose laukiama ir Žydrūno Savicko. Į finalą taip pat pateko ir dėl čempiono titulo varžysis pasaulio galiūnų jaunimo vicečempionas marijampolietis Martynas Brusokas, kaišiadoriškis Donaldas Andriulis, tauragiškis Darius Janutis, šakiškis Audrius Jokūbaitis, vilnietis Mindaugas Jaras, birštoniečiai Antanas Žiurauskas ir Vidas Blekaitis bei Karolis Aleksandravičius. Tarp penkių rungčių numatyta ir „Cramo“ rungtis, kurios metu galiūnai turės kelti 150 kg sveriantį rąstą, tad laukiama įtemptos kovos su pavasarį pasaulio rąsto kėlimo vicečempiono titulą iškovojusiu V. Blekaičiu. Pakelti svoriui bus skiriama vos viena minutė, o rezultatas įskaitomas, kai svoris iškeliamas virš sportininko galvos. Daugiausiai kartų rastą iškėlęs galiūnas taps šios rungties nugalėtoju. Pasak stipriausiu pasaulyje žmogumi tituluojamo daugkartinio pasaulio, Europos ir Lietuvos galiūnų čempionatų prizininko, rekordininko Ž. Savicko, varžybos laukia sunkios, nes jose numatytos net septynios užduotys. „Šiose rungtynėse yra labai geras rungčių balansas, todėl jos visos man patinka. Tiesa, dažniausiai tokio rango varžybose būna penkios arba šešios užduotys, o šįkart jų laukia daugiau, tačiau tai nėra svarbu, nes mano tikslas – laimėti ir aš esu tam pasiruošęs“, – tikino Ž. Savickas. Sportininkas džiaugėsi itin gera sportine forma ir išreiškė viltį puikiai pasirodyti ne tik sekmadienį, bet ir sėkmingai atstovauti Lietuvai artimiausiu metu vyksiančiose tarptautinėse varžybose. „Kartu su Vytautu Lalu mėnesio pabaigoje vyksime į Mančesterį ir dalyvausime pasaulio „Grand Prix“ finale. Esu pasiruošęs laimėti tiek fiziškai, tiek psichologiškai ir, manau, kad pasitikėjimas savimi – tiesiausias kelias į pergalę. Lietuvos galiūnų čempionato varžovai bus stiprūs, geros fizinės formos ir tinkamai pasiruošę, tačiau aš tikiuosi, kad čempionato metu man pavyks parodyti daugiau savo gebėjimų negu iki šiol pavykdavo treniruotėse“, – sakė Ž. Savickas. Lietuvos galiūnų čempionato finalas Panevėžyje vyks sekmadienį 12 val. Laisvės aikštėje 1.