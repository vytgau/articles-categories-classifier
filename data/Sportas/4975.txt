„St. Johnstone“ ir „Trakai“ savo Europos kampaniją pradeda jau šį ketvirtadienį Perto „McDiarmid Park“ stadione. Čia škotai tikisi susikrauti apčiuopiamą persvarą, nes, kaip patys pripažįsta, prisibijo LFF stadiono sintetikos. „Puolėjas Stevenas Macleanas atsakomosiose rungtynėse nežais. Gydytojai jam ant sintetinės dangos žaisti dar neleido“, – atskleidė „St. Johnstone“ vyriausiasis treneris Tommy Wrightas, pridūręs, kad prieš „Trakus“ jau turėtų žaisti ką tik prie komandos prisijungęs naujokas, buvęs „Livingston“ ir „Sheffield United“ ekipų futbolininkas Stefanas Scougallas. „St. Johnstone“ sirgalių lyderis Cameronas Kiddas užsiminė, kad į Lietuvą turėtų atvykti per 700 Škotijos klubo sirgalių. „Planuojame skristi tiesioginiu reisu trečiadienį, o penktadienį grįžti į Škotiją. Preliminarus skaičius – per 700. Be to, tikimės, kad komanda į daugelį klausimų atsakys pirmose rungtynėse, jei įgis bent dviejų ar trijų įvarčių persvarą. Jei atvirai, mes jau dabar ieškome bilietų antrajam etapui“, – Škotijos spaudai dėstė C.Kiddas. Antrajame etape „St. Johnstone“ – „Trakai“ poros nugalėtojų laukia Švedijos IFK „Norrkoeping“ ir Kosovo „Prishtina“ laimėtojai. Pristatydami „Trakus“, Škotijos žurnalistai pažymi jauną klubo amžių (12 metų) bei iškart priduria, kad „St. Johnstone“ šiemet atšventė 121 metų sukaktį. Kalbėdami apie riterių sudėtį, škotai išskiria vienintelį Deividą Česnauskį, kurio jie nepamiršo nuo to laiko, kai dabartinis „Trakų“ veteranas atstovavo Edinburgo „Hearts“ klubui bei Lietuvos rinktinės sudėtyje nekart žaidė prieš Škotiją. Pirmosios rungtynės Perte bus žaidžiamos šį ketvirtadienį 21.45 val., atsakomosios – liepos 6 dieną 19.30 val. Vilniaus LFF stadione.