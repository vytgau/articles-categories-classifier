Mintis išsaugoti bent vieną legendinio stadiono dalelę kilo Vilniaus dailės akademijos futbolo klubo narių galvose. Salės futbolo pirmenybėse dalyvaujančios komandos atstovas Artūras Žarnovskis teigė, kad sužinoję apie „Žalgirio“ stadiono likimą jie nusprendė, jog reikia būtinai išsaugoti bent kažkokį jo fragmentą, kuris primintų visiems, kad toks stadionas buvo, kad jame įvyko daug visai Lietuvai svarbių įvykių. „Kaip Lietuvai – Gedimino pilis, taip futbolui – „Žalgirio“ stadionas. Ilgai svarstėme, koks šios legendinės arenos elementas būtų vertingiausias. Galiausiai sugalvojome, kad reikėtų išsaugoti kokį nors Pietų IV tribūnos, kuri taip pat buvo labai svarbi Lietuvos futbolo kultūros dalis, elementą. Kreipėmės į rangovus, pasiteiravome, ar galima nuimti kokį nors fragmentą. Ir tada pastebėjome virš įėjimo į šią tribūną buvusį futbolininko atvaizdą. Mums patiems šis atradimas buvo netikėtas, nes prie kitų tribūnų buvo kitų sporto šakų atstovai. Tad nusprendėme išsaugoti šį bareljefą ir padovanoti jį „Žalgirio“ futbolo klubui, kuris šiais metais švenčia savo 70-metį. Tikime, kad anksčiau ar vėliau, bet „Žalgiris“ turės savo stadioną, savo namus, ir šis legendinio stadiono fragmentas gali būti perkeltas ten. Manome, kad tai padės prisiminti klubo istoriją ir nuties kelius į šlovingą ateitį“, – teigė A. Žarnovskis. Sumanymo techninio įgyvendinimo darbais užsiėmė kitas VDA komandos narys, UAB „Rūpintojėlis“ įmonės restauratorius Simonas Jonaitis. Pasak jo, nuo pirmų žingsnių juos lydėjo sėkmė. „Galvojome, kad bus paprasčiau, bet iš tiesų, mes nieko nežinojome apie to bareljefo būklę, tvirtinimus prie sienos ir pan. Kai pradėjome jį nuiminėti, bareljefas nukrito ant pastolių, bet taip sėkmingai, kad net nesudužo, išliko toks, koks ir buvo. Su vyrais kalbėjomės, kad pats Dievas jį saugojo ir neleido jam suskilti“, – pastebėjo S. Jonaitis. Pergabenus bareljefą į dirbtuves restauratoriai ėmėsi darbo. „Išsimatavome diametrą ir pagal šiuos duomenis atkūrėme jo pirminę būseną. Dirbtuvėse prasidėjo restauravimo procesas. Tiesa, iš pradžių reikėjo apsispręsti, kaip jį eksponuosime. Kai priėmėme sprendimą, pradėjome daryti atvirkštines formas, liejiniui lieti. Kiekvienas žingsnis buvo labai svarbus, bet visas procesas praėjo sklandžiai. Mes nesistengėme atkurti buvusių paviršių, norėjome parodyti bareljefą tokį, koks jis išliko iki mūsų dienų“, – teigė S. Jonaitis.  „Žalgirio“ futbolo klubas visos futbolo bendruomenės vardu nuoširdžiai dėkoja VDA nariams už prasmingą dovaną. Legendinio futbolininko bareljefas šiandien bus eksponuojamas LFF stadione, kartu su istoriniais „Žalgirio“ pergalių ir pasiekimų atributais.