Įvartį pelniusiam Mindaugui Grigaravičiui perdavimą atlikęs ir šiame susitikime „Jonavos“ ekipoje (6 vieta, 20 taškų) debiutavęs 22-ejų metų gynėjas A. Tručinskas stos į akistatą su savo buvusiu klubu, kurį supurtė didžiulės permainos. Naujojo „Utenio“ (5 vieta, 22 taškai) strategas iš Ispanijos Davidas Campana atsivežė būrį savo tautiečių, o iš viso ekipoje yra 18 naujokų. Uteniškiai iš pradžių sėkmingai startavo 1:0 įveikdami Marijampolės „Sūduvą“. Vėliau lygiosiomis 1:1 sužaidė su Klaipėdos „Atlantu“ ir patyrė triuškinamą pralaimėjimą 0:5 Vilniaus „Žalgiriui“. Ketvirtadienį būsimi „Jonavos“ varžovai lygiosiomis 1:1 sužaidė su Kauno „Stumbru“. A. Tručinskas pirmame interviu fkjonava.lt įvertino buvusio klubo pokyčius ir laukiantį intriguojantį susitikimą. – Sėkmingai debiutavai ekipoje ir atlikai perdavimą M. Grigaravičiui. Tikriausiai geresnio debiuto ir negalėjai tikėtis? – Komandoje esu apie mėnesį. Laukiau savo šanso ir per daug nesijaudinau, kai manęs nepasirinkdavo. Kantriai išlaukiau savo progos ir, manau, nenuvyliau nei komandos, nei trenerių. Tikiuosi, jie manimi toliau pasitikės. O atvykus į Jonavą įsilieti į naują komandą tikrai nebuvo sunku. Su treneriu Mindaugu Čepu jau esu dirbęs anksčiau „Utenyje“. Komandoje yra pažįstamų žaidėjų. Nesijaučiu čia svetimas, nes viskas daugmaž žinoma ir pažįstama, panašus trenerio braižas. Ketvirtadienį Klaipėdoje atrodėme gerai, laikėmės žaidimo plano, daug ką, ką buvome suplanavę, pavyko įgyvendinti, tačiau yra kur dar padirbėti. Vis dėlto aikštėje buvome atsidavę ir šiuo atžvilgiu sužaidėme geras rungtynes. – Ar užteks laiko atsigauti iki sekmadienio, mat pasiruošimui turėsite vos dvi dienas? Tuo labiau, kad laukia principinė kova su lentelės kaimynu ir buvusiu klubu. – Daug lengviau atsigauti po pergalės nei po pralaimėtų rungtynių. Klubas daro viską, kad tai vyktų kuo greičiau, turime nemažai procedūrų. Atsigauti suspėsime, tuo labiau, kad atvažiuoja lentelės kaimynai. Man asmeniškai motyvacijos tikrai netrūks. Tikiuosi, taip pat ir visai komandai. – „Utenyje“ praleidai didžiąją karjeros dalį ir buvai ekipos kapitonas. Ką tau asmeniškai reiškia artėjantis susitikimas? – Klube praleidau tejus su puse metų. Žinoma, jaučiu sentimentus komandai, klubui ir pačiam miestui. Gyvenau Utenoje paskutinius metus ir man ten labai patiko. Naudodamasis proga norėčiau klubui padėkoti už prisidėjimą prie mano, kaip asmenybės ir žaidėjo, augimo. Kai buvau jaunas, jis man suteikė šansą žaisti ir tobulėti. Tačiau pasikeitimai, kurie įvyko per paskutinį pusmetį, mane tikrai motyvuoja. Yra tam tikrų niuansų, dėl kurių aš sekmadienį žaisdamas nepatrauksiu kojos (juokiasi). Utenoje yra labai gerų žmonių, kurie iki šiol dirba, tad tikrai bus malonu su jais susitikti. Motyvuoja ir mūsų iškelti tikslai kovoti dėl 4-os vietos. Esame tikrai motyvuoti ir pažadame atiduoti viskas jėgas, tikimės nenuvilti savo gerbėjų. – Kaip vertini drastiškus buvusios ekipos pasikeitimus ir ar nustebino jų rezultatai? – Aš nesu tas žmogus, kuris galėtų įvertinti pokyčius. Nežinau visų niuansų, kodėl taip buvo nuspręsta. Galiu pasakyti, kad tai buvo klubas, kuris suteikdavo šansą jauniems žaidėjams tobulėti aikštėje ir kilti karjeros laiptais. Bet dabar ten yra 20 užsienio žaidėjų, o lietuvių beveik nėra. Sunku vertinti, čia yra jų reikalai ir virtuvė, bet man dėl to šiek tiek skaudoka, nes tai buvo klubas, auginantis vietos žaidėjus. Apie trenerį ką nors pasakyti taip pat sunku. Su juo dirbau apie mėnesį ir ne man trenerių darbą vertinti, nors rezultatai išties nustebino. Dabar visos mano mintys su „Jonava“. Čia jaučiuosi puikiai, kaip ir minėjau, mane visi labai šiltai priėmė. Gyvenu taip pat Jonavoje, mums su drauge patinka pats miestas ir žmonės labai draugiški. Klubas ir jo administracija man viskuo, kuo reikia, pagelbėja. Neturėjau jokių problemų. – „Jonava“ ir „Utenis“ buvo susitikę du kartus. Visagine, kur tu taip pat žaidei, klubai išsiskyrė taikiai 1:1, o gegužės mėnesį Jonavoje 1:0 pajėgesni buvo aikštės šeimininkai. Ką pameni iš šių susitikimų? – Sezono pradžioje man atrodė, kad „Utenis“ buvo geresnės formos ir tada galėjo laimėti prieš jonaviškius. Antrose rungtynėse Jonavoje dėl kortelių nežaidžiau, bet iš šalies aikštės šeimininkai jau atrodė geresni ir vertesni trijų taškų, dėl to ir laimėjo. M. Čepo komandos mėgsta žaisti drausmingą futbolą. Šis trenerio braižas yra ryškus ir matomas. – Pasikeitęs ne tik „Utenis“, bet ir „Jonava“. Kaip galvoji, kas mūsų laukia sekmadienį? – Kova bus tikrai bekompromisė. Aš tikrai patarčiau visiems apsilankyti stadione ir pasižiūrėti šį susitikimą. Mes būsime daugiau nei motyvuoti ir eisime tik dėl pergalės. Nematau priežasčių, dėl kurių mes negalėtume pasiimti pergalės. „Jonavos“ ir „Utenio“ susitikimas miesto stadione rugpjūčio 13 d. prasidės 17.00 val.