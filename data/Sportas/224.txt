„Myliu šį miestą, šį maratoną ir trasą. Tai bus įrašyta į istoriją. Esu sujaudinta, kad čia bėgau ir laimėjau“, – kalbėjo nugalėtoja. Du kartus JAV olimpinei rinktinei atstovavusi D. Linden praėjusiais metais šiame maratone buvo ketvirta, o 2011 metais – antra.  Paskutinė amerikietė, kuriai pavyko laimėti Bostono maratoną, buvo Lisa Larsen Weidenbach. Pastaroji triumfavo prieš 33 metus. Vyrų bėgime pirmas finišo liniją kirto Y. Kawauchi, distanciją įveikęs per 2 val. 15 min. 58 sek. Paskutinis japonas, kuriam pavyko laimėti Bostono maratoną, buvo Toshihiko Seko 1987 metais.  Bėgimo sąlygos su lietumi ir vėju Bostono maratone buvo dar vienas iššūkis. Jį priėmė 30 tūkst. dalyvių. Nenuostabu, kad moterų bėgimo nugalėtoja buvo lėčiausia nuo 1978 metų. Kaip visuomet buvo pagerbtos teroro akto, įvykdyto jau prieš penkerius metus, aukos. Dėl sprogimų tuomet prie finišo linijos žuvo trys žmonės, šimtai buvo sužeisti. 2014 metų Bostono maratono nugalėtojas Mebas Keflezighi labdaringais tikslais bėgo ir šįmet. Jis rinko aukas tuomet žuvusio aštuonmečio Martino Richardo fondui. 