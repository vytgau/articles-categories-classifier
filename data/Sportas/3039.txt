R. Stambrauskas yra šidokan karatė pasaulinio turnyro ir universalių kovų pasaulio čempionas, MMA kovų Japonijoje, Suomijoje, Danijoje, Vokietijoje laimėtojas bei Baltijos šalių graplingo imtynių čempionas. Į narvą jis žengia norėdamas atkeršyti jau du Lietuvos kovotojus – Egidijų Valavičių ir Tomą Pakutinską – įveikusiam T. Lopezui. Tad R. Stambrauskas turės progą pasiekti ne tik asmeninę pergalę, bet ir revanšą Lietuvai. „Žinau, kad mano priešininkas labai stiprus, todėl intensyviai ruošiuosi šiai kovai. Prižadu atiduoti visas savo jėgas, noriu įrodyti T. Lopezui, kad aš – tas lietuvis, kuris stipriai jam pasipriešins. Juk trečias kartas nemeluoja“ – sakė sportininkas. T. Lopezas per karjerą turėjo daugiau nei septyniasdešimt kovų, iškovojo ne vieną KOTC čempiono diržą. Sunkiasvoris (110 kg) beveik dviejų metrų ūgio kovotojas yra kviečiamas dalyvauti ir UFC turnyre. Kovotojas savo jėgas yra išbandęs ir kine. T. Lopezui teko vaidinti Holivudo veiksmo filmuose su aktoriumi Stevenu Seagalu. Čempionas mėgsta azartą ne tik kovose, bet ir azartinius žaidimus, todėl laisvalaikiu žaidžia pokerį, o kai nori pailsinti kūną ir mintis, renkasi boulingą. Lietuvio R. Stambrausko ir amerikiečio T. Lopezo kova vyks dėl KOTC čempiono diržo.