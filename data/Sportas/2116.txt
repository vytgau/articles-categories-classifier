LFF nustačius, kad Lietuvos Aukščiausiojo Teismo (LAT) 2016 metų gruodžio 6 dienos nutartimi Šiaulių apskrities futbolo federacijos (toliau - ŠAFF) prezidentas G. Radavičius buvo pripažintas kaltu pagal Lietuvos Respublikos baudžiamąjį kodeksą ir nuteistas dėl apysunkio nusikaltimo padarymo, bei vadovaujantis LFF įstatų 7 straipsnio 2 dalimi ir 32 straipsnio 2 dalimi, apibrėžiančia nepriekaištingos reputacijos asmenį, LFF pažymėjo, kad G. Radavičius negali būti ir, iki kol teistumas neišnyks, negalės būti LFF vykdomojo komiteto nariu. LFF pabrėžė, kad pagal LFF įstatų 32 straipsnio 9 dalį, ŠAFF privalo užtikrinti, kad į jos prezidento pareigas būtų skiriamas tik nepriekaištingos reputacijos asmuo. Be to, LFF įstatų 36 straipsnio 4 dalis įtvirtina pareigą LFF narėms savo įstatuose nustatyti, kad narės prezidentas būtų atšaukiamas iš prezidento pareigų LFF įstatų 36 straipsnio 2 dalyje nustatytais pagrindais. LFF atkreipia dėmesį, kad šiuo metu galiojantys ŠAFF įstatai neatitinka LFF įstatų 36 straipsnio 4 dalies reikalavimų. Atsižvelgiant į anksčiau išdėstytas nuostatas, LFF ragina ŠAFF laikytis aukščiausių etikos ir skaidrumo standartų ir ne vėliau kaip iki 2018 metų sausio 10 dienos pašalinti LFF įstatų 36 straipsnio 4 dalies pažeidimą bei imtis veiksmų, kad nepriekaištingos reputacijos reikalavimų neatitinkantis asmuo būtų atšauktas iš ŠAFF prezidento pareigų ir nebūtų keliami tolesni ŠAFF atsakomybės klausimai.