G grupės lyderė Stambulo „Bešiktaš“ namuose priėmė „Porto“ (Portugalija) ekipą. Svečiai iš Portugalijos drąsiau pradėjo mačą ir po puikiai išnaudotos standartinės situacijos „Porto“ išsiveržė į priekį: 29 min. „Bešiktaš“ namų areną nutildė Felipe. Besibaigiant kėliniui šeimininkų gretose 40 min. rezultatą išlygino Andersonas Talisca. Po pertraukos iniciatyvą perėmė „Bešiktaš“, nors 62 min. svečių gretose puikią galimybę pasižymėti turėjo Vincentas Aboubakaras. Grupėje pirmaujanti, vietą kitame etape užsitikrinusi ir nei vieno pralaimėjimo neturinti „Bešiktaš“ ekipa besibaigiant mačui tiesiog stengėsi dažniau kontroliuoti kamuolį ir išsaugoti teigiamą rezultatą. Tuo tarpu „Porto“ ekipa pergalės atveju galėjo dėti svarų žingsnį kovojant dėl antrosios vietos grupėje. Rungtynių rezultatas nebekito ir ekipos pasidalino po tašką. Pirmame šių ekipų mače „Porto“ namuose 1:3 nusileido „Bešiktaš“ futbolininkams. Kitose grupės rungtynėse nuo 21:45 val. susitinka „Monaco“ ir „RB Leipzig“ klubai. Rezultatas „Besiktas“ 1 – 1 „Porto“ 28 min. [0:1] Felipe 40 min. [1:1] Andersonas Talisca E grupėje Maskvos „Spartak“ namuose priėmė Slovėnijos čempionę „Maribor“ ekipą. Šeimininkams priklausė iniciatyva, tačiau ją įtvirtinti pavyko tik 82 min.: pagaliau „Spartak“ į priekį išvedė Ze Luisas. Atrodė, kad Maskvos klubas švęs svarbią pergalę, tačiau „Maribor“ komandai mačo pabaigoje jau per antrą teisėjo pridėtą minutę pavyko išlyginti rezultatą ir išplėšti tašką: po puikios kombinacijos pasižymėjo Jasminas Mesanovičius. Su 2 taškais slovėnai užima 4-tą vietą, tuo tarpu „Spartak“ nepasinaudojo šansu iškovojus pergalę bent jau laikinai pakilti į antrąją vietą ir kitose grupės rungtynėse tikėtis „Sevilla“ (7) futbolininkų nesėkmės. Pastarieji nuo 21:45 val. namuose priima „Liverpool“ (8 t.) klubą. „Spartak“ sąskaitoje – 6 taškai. Maskvos „Spartak“ 1 – 1 „Maribor“ 82 min. [1:0] Ze Luis 90+2 min. [1:1] Jasminas Mesanovičius