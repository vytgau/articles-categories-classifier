– Kas yra būsimojo „auksinio“ mačo favoritai? – portalas alyga.lt paklausė A. Narbekovo. – Nedidele favorite laikau „Sūduvos“ komandą – jai sekmadienį netgi pakaktų lygiųjų, kadangi dabar pirmauja lygoje. Be to, pridėkime pilnas tribūnas ir savų sirgalių paramą bei natūralios dangos aikštę. Ji nebus tokia, kaip vasarą – teks žaisti ant klampios vejos. Tai į naudą „Sūduvai“, nes „Žalgirio“ futbolininkai sezono pabaigoje atrodo pavargę, jų jėgos išseko. – Faktas, kad „Sūduvai“ užtenka taško, leis šeimininkams žaisti nerizikuojant? – „Sūduvos“ treneriai visuomet adekvačiai įvertina savo galimybes ir dažniausiai nerizikuoja. Marijampoliečiai labai stiprūs standartinėse situacijose ir pelno taip vadinamus „pigius“ įvarčius. Tokiose situacijose labai svarbūs yra epizodų išpildymas bei realizacija. Neabejoju, kad Marijampolės komanda toliau laikysis savo braižo. Jie tikrai nerizikuos, leis „Žalgiriui“ griežti pirmuoju smuiku ir žiūrės, ką pasiūlys oponentai. – Dažnai kalbama apie natūralios ir dirbtinės aikščių dangos specifiką. Ar šis faktorius gali turėti įtakos rungtynių rezultatui? – Komandoms, rungtyniaujančios ant sintetinės dangos, nėra labai sudėtinga persiorientuoti žaidimui ant natūralios vejos. Kur kas sunkiau aklimatizuotis pereinant nuo tikros žolės prie dirbtinės dangos. Aišku viena, kad sekmadienio kova iš abiejų komandų tikrai pareikalaus nemažai jėgų. Visgi tai labiau aktualu „Žalgirio“ komandai, kurios fizinė forma šiuo metu nėra gera – žalgiriečiai antrame kėlinyje dažnai išsikvepia. Antra vertus, nereikia pamiršti, kad žalgirietis Darvydas Šernas šiuo metu yra puikios sportinės formos, bet kokią pusprogę gali paversti įvarčiu. „Sūduvos“ gynėjai privalo į tai atkreipti dėmesį. – Ar pavasarį tikėjotės, kad sulauksime tokios sezono atomazgos? – Tikrai buvo sunku įsivaizduoti tokį scenarijų. Vis tik smagu sulaukti intrigos po kelerių metų, kai viskas išaiškėdavo likus kelioms savaitėms iki sezono pabaigos. Futbolininkams tenka papildomas jaudulys ir spaudimas, tai – tikrojo futbolo dalis. „Sūduva“ nori pateikti netikėtumą, „Žalgiris“ visomis išgalėmis siekia apginti savo pozicijas. Bus puiki kova. – Kur „Žalgiris“ padarė klaidą, kuri gali kainuoti čempionų titulą? – Galima tik įsivaizduoti, kaip jiems dabar sunku. Vasaros pabaigoje vilniečiai turėjo įspūdingą pranašumą, tačiau tuomet pasipylė nesėkmingų rungtynių atkarpa, kai net pelnyti įvartį buvo sudėtinga. Gal juos paveikė ir skausmingas pasitraukimas iš Čempionų lygos atrankos. Tikrąsias krizės priežastis galėtų įvardyti tik šio kolektyvo viduje esantys žmonės. Galbūt trūksta ne tik geresnio fizinio pasirengimo, bet ir kovingumo, nusiteikimo. – Sezono eigoje treneriai keičiami siekiant supurtyti komandą. Bet ar visada tai pasiteisina? – „Žalgirio“ atveju matome, kad ne visada, nes jei ne „Sūduvos“ nesėkmė per rungtynes su „Trakais“, dabar jau viskas būtų baigta ir apie intrigą nekalbėtume. Staigi trenerių kaita turi dvi medalio puses, kartais tai padeda, o kartais situacijos nepagerina. Kai ima nesisekti – visos komandos nepakeisi, tad paprastai aukojamas treneris. – Kokia jūsų prognozė sekmadienio rungtynėms? – Tikrai negalima nurašyti „Žalgirio“ – jie turi individualiai stiprių žaidėjų, bet kada galinčių pelnyti įvartį. Bet spėčiau, kad pirmoje vietoje liks „Sūduva“. Tiesa sakant, marijampoliečiai ir yra to verti. Sužaidė puikią seriją A lygoje, labai gerai pasirodė Europos lygos atrankoje. Visa „Sūduvos“ komanda nusipelnė laimėti – žaidėjai, trenerių kolektyvas, vadovybė. Kažkada šventė turi ateiti ir į Marijampolės klubo kiemą. Galbūt ta šventė bus jau sekmadienį. „Sūduvos“ ir „Žalgirio“ rungtynes sekmadienį nuo 13 val. transliuos TV6 televizija.