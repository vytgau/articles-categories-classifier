Lietuvos jaunimo rinktinės pasirodymą XIV Europos jaunimo olimpiniame festivalyje, vykusiame liepos 23-29 dienomis Dėre (Vengrija) apžvelgė LTOK prezidentė Daina Gudzinevičiūtė ir misijos vadovas Einius Petkus. Į Dėrą vyko rekordinio skaičiaus 70 sportininkų delegacija. Misijos vadovo teigimu, Dėro miestas festivalį pasitiko puikiai pasiruošęs - dauguma sporto bazių buvo pastatytos specialiai šiam renginiui, atstumai tarp jų nedideli. Transporto sistema veikė sklandžiai, organizatoriai užtikrino kokybišką maitinimą, patogias gyvenimo sąlygas. Į olimpinį festivalį pavyko surinkti ir išsiųsti geriausius jaunuosius Lietuvos sportininkus, kurie pademonstravo puikius rezultatus. Lietuvos rinktinė iškovojo du medalius, o 15-oje rungčių buvo pagerinti asmeniniai rezultatai. Dziudo imtynininkė Justina Kmieliauskaitė pasipuošė sidabro, Lietuvos 16-mečių vaikinų krepšinio rinktinė – aukso medaliais. LTOK generalinis sekretorius Valentinas Paketūras pridūrė, kad Panevėžio miesto dydžio Dėras pribloškė sporto bazių gausa bei vengrų skiriamu dėmesiu bei lėšomis sportui. Tuo tarpu jaunieji Lietuvos atstovai olimpiniam festivaliui buvo rengiami tik LTOK lėšomis, Kūno kultūros ir sporto departamentas ir šį kartą neprisidėjo. LTOK prezidentė Daina Gudzinevičiūtė pateikė vykdomojo komiteto nariams informaciją apie būsimą Tarptautinio olimpinio komiteto (TOK) prezidento Thomo Bacho vizitą Lietuvoje spalio 9-10 dienomis. TOK prezidentas atvyksta pasveikinti Lietuvos olimpiečių su Barselonos olimpinių žaidynių 25 metų jubiliejumi ir pirmaisiais po Nepriklausomybės atkūrimo iškovotais olimpiniais medaliais. T. Bachas taip pat tars sveikinimo žodį LTOK Vilniuje rengiamo tarptautinio forumo „Moterų lyderystės stiprinimas Europoje“ dalyviams. Rugpjūčio 1-4 dienomis LTOK Olimpinio sporto direktorius Einius Petkus, jo pavaduotojas Kazys Steponavičius, Lietuvos olimpinio fondo direktorius Vitalijus Vasiliauskas ir olimpinės rinktinės vyriausiasis gydytojas Dalius Barkauskas lankėsi Japonijoje, kur vyko Tokijo olimpinių žaidynių atvirų durų dienos. Lietuvos delegacija apžiūrėjo statomas sporto bazes, domėjosi viešbučiais, maitinimu, transporto sistema. Vizito metu lietuvius pagąsdino du nedideli žemės drebėjimai, vargino 38 laipsnių karštis ir didelė drėgmė. E. Petkus įvardino mūsų olimpiečiams gresiančius iššūkius – karštas ir drėgnas oras, dideli temperatūrų skirtumai tarp lauko ir vidaus patalpų, ilgas varginantis skrydis, didelis laiko skirtumas. Privalumai – puikios sporto bazės, patogus visuomeninis transportas, kokybiškas maistas. Lietuvos atstovai dalyvavo kadenciją Japonijoje baigusio Lietuvos ambasadoriaus Egidijaus Meilūno atsisveikinimo vakare, kurio metu LTOK prezidentės Dainos Gudzinevičiūtės vardu įteikė ambasadoriui apdovanojimą – Olimpinę žvaigždę. E. Meilūnas ir jo komanda daug padėjo LTOK darbuotojams renkantis miestą partnerį, rengiant susitikimus su vietos verslininkais, sporto ir kelionių agentūromis, viešbučiais. Lietuvos delegacija taip pat lankėsi Hiracukos mieste, su kuriuo LTOK yra pasirašęs bendradarbiavimo sutartį, rengiant Lietuvos olimpiečius Tokijo žaidynėms. Jame aplankė ir įvertino sporto bazes, multifunkcinį sporto centrą, sportininkų viešbutį, ligoninę. Jau šiais metais Hiracukoje vyks pirmoji treniruočių stovykla, kurioje dalyvaus apie 30 Lietuvos sportininkų. Visas jų išlaidas, išskyrus lėktuvo bilietus, padengs Hiracukos miestas. LTOK vykdomasis komitetas patvirtino LTOK Vakarų Lietuvos tarybos įstatus. Tarybos steigiamajame susirinkime tarybos pirmininku išrinktas dr. Vytautas Čepas. Taip pat komitetas, atsižvelgdamas į Lietuvos sporto universiteto (LSU) ir Lietuvos edukologijos universiteto (LEU) prašymus, nutarė skirti stipendijas šių universitetų pažangiems studentams.