Į finalus pateko Kęstutis Radvila, Edgardas Sečinskis, Inga Mikštaitė, Gabija Gudeliauskaitė ir Diana Mačiūtė. K. Radvila svorio kategorijos iki 90 kg aštuntfinalyje dukart atliko tikslius smūgius koja į PAR atstovo Qhingos Xolani Herberto galvą ir laimėjo kovą anksčiau laiko. Ketvirtfinalyje lietuvis per pagrindinį kovos laiką įrodė pranašumą prieš ispaną Pablo Pedro Estensoro, o pusfinalio barjerą peržengė be kovos. Taip nutiko, nes ketvirtfinalyje rusas Dmitrijus Solovjovas, atlikęs taisyklių draudžiamą smūgį, nokautavo baltarusį Dzmitrijų Sikorskį ir buvo diskvalfikuotas, o D. Sikorskis dėl traumos toliau kovoti negalėjo. Finale lietuvis susitiks su bulgaru Aleksandaru Komanovu. E. Sečinskis svorio kategorijos iki 95 kg kovas pradėjo nuo ketvirtfinalio, o pakeliui į finalą per pagrindinį kovos laiką nugalėjo lenką Marciną Sieradzkį ir baltarusį Alehą Dalidovičių. Finale lietuvis susitiks su rusu Konstantinu Fiodorovu. I. Mikštaitė svorio kategorijos iki 60 kg varžybose įveikė 3 varžoves: lenkę Agnieszką Winek, vengrę Anett Leiter ir po pratęsimo rusę Aliną Poliščuk. Finale kaunietės laukia susitikimas su brite Emma Markwell. Svorio kategorijoje iki 65 kg G. Gudeliauskaitė taip pat kovojo triskart ir visas kovas laimėjo po pratęsimo. Taip Lietuvos atletės pranašumą turėjo pripažinti ispanė Iria Fernandez de Arroyabe, austrė Alexandra Pecinka ir prancūzė Camille Haddouche. Finale G. Gudeliauskaitės laukia akistata su dukart pasaulio čempione ruse Andželika Sabajeva. Penktoji Lietuvos finalininkė - D. Mačiūtė - svorio kategorijos iki 55 kg ketvirtfinalyje įveikė ispanę Sarą Prieto, o pusfinalyje po pratęsimo ir labai atkaklios kovos teisėjų sprendimu palaužė bulgarę Iją Kostovą. Lemiamoje kovoje dėl čempionės titulo D. Mačiūtė susikaus su ukrainiete Anna Izdebska. Dar 5 lietuviai - Vytautas Cėpla, Eventas Gužauskas, Justinas Kvietka, Daiva Kriščiūnienė ir Diana Balsytė - buvo arti finalo, tačiau suklupo pusfinalyje ir namo grįš su trečiosios vietos laimėtojų prizais. Ilgiausią maratoną iš šio penketo atlaikė V. Cėpla. Svorio kategorijos iki 80 kg pirmajame etape vilnietis po 2 min. kovos įveikė Izraelio atstovą Arielį Zaicevą, aštuntfinalyje nepaliko vilčių latviui Dmitrijui Saikovskiui, o ketvirtfinalyje „ippon“ įvertintu smūgiu patiesė bulgarą Kristianą Doičevą. Pusfinalyje V. Cėpla susitiko su rusu Stanislavu Meževcovu, atkaklioje ir lygioje kovoje prireikė 2 pratęsimų, po kurių teisėjai pergalę vis dėlto skyrė šeimininkų sportininkui. Rusijos atstovas Aleksandras Drozdas užkirto kelią į finalą ir svorio kategorijoje iki 85 kg kovojusiam Justinui Kvietkai. Pastarasis aštuntfinalyje nugalėjo tunisietį Khaledą Jemaą, o ketvirtfinalyje po pratęsimo - turką Ayguną Kutlu. Svorio kategorijos per 95 kg aštuntfinalyje Eventas Gužauskas tvirtai nugalėjo baltarusį Jauhenijų Kasačiuką, ketvirtfinalyje - australą Danielį Trifu, bet pusfinalio kovos su iraniečiu Mahdi Hosseinpourdizaju pratęsime atliko keletą smūgių pažeisdamas taisykles ir buvo priverstas susitaikyti su pralaimėjimu. Tuo metu D. Kriščiūnienė tapo pirmąja sportininke, šeštadienį nuliūdinusia Rusijos kovotojus labai aktyviai palaikančius pasaulio čempionato žiūrovus. Patyrusi kovotoja iš Lietuvos ketvirtfinalyje vienbalsiu teisėjų sprendimu pranoko rusę Rimmą Artiomovą ir tai buvo pirmasis Rusijos atstovų pralaimėjimas ant trijų tatamių šeštadienį vykusiame turnyre. Deja, pusfinalyje D. Kriščiūnienė neprilygo ispanei Teonai Gazdeliani. Kita trečiąją vietą iškovojusi Lietuvos sportininkė - D. Balsytė - svorio kategorijos per 70 kg ketvirtfinalyje nugalėjo kazachę Azhar Žachybajevą, bet pusfinalyje per pratęsimą neprilygo lenkei Aleksandrai Karpuk. Kiti lietuviai šį kartą neįveikė ketvirtfinalio barjero. Pergalės skonio Jekaterinburge nepavyko pajausti tik Mantui Chrapačui, kuris svorio kategorijos iki 65 kg kovų antrajame etape nusileido bulgarui Stilianui Petkovui. Tuo metu Monikai Ryžkovaitei, Romualdui Augai, Jevgenijui Jurutui ir Domui Sutkui pavyko įveikti pirmuosius varžovus, bet teko pripažinti antrųjų pranašumą. R. Auga (iki 60 kg) buvo pirmasis šeštadienį į kovą Jekaterinburge stojęs lietuvis. Jis iš pradžių nugalėjo indą Prasooną Kloyadanchanthrothą, bet po to per pratęsimą pralaimėjo japonui Toranosukekagechikai Sawai. M. Ryžkovaitė (iki 70 kg) įveikė prancūzę Aurore Chatagnier, tačiau per pratęsimą nusileido lenkei Agatai Winiarskai, J. Jurutas (iki 70 kg) po papildomų 2 min. kovos įveikė ispaną Cristianą Gavarą, bet nusileido rusui Sergejui Čmunevičiui, o D. Sutkaus (iki 75 kg) pergalę prieš turką Sametą Cardakci sekė pralaimėjimas pratęsime vengrui Gaborui Roszai. Lietuvos kiokušin karatė kovotojai KWU pasaulio čempionate dalyvauja antrą kartą. Prieš dvejus metus iš analogiško turnyro mūsiškiams pavyko grįžti su dviem apdovanojimais: Brigita Gustaitytė tapo pasaulio vicečempione, o Arnoldas Grevas – trečiosios vietos laimėtoju. Šių metų rezultatus Lietuvos kiokušin karatė federacijos garbės prezidentas Romas Vitkauskas dar prieš lemiamas kovas pavadino labai gerais. „Rezultatus vertinu kaip didelę Lietuvos karatė rinktinės sėkmę. Finaluose kovos mūsų du vyrai ir trys moterys, tad tikimės grįžti su aukso medaliais“, – optimistiškai prieš sekmadienio finalus kalbėjo R. Vitkauskas.