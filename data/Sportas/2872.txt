Įspūdingai elitiniame Prancūzijos moterų tinklinio čempionate debiutavo Monika Šalkutė, o jos atstovaujamas „Evreux Volley-Ball“ klubas namuose 3-2 (15:25, 23:25, 25:20, 25:23, 15:13) nugalėjo „Quimper Volley 29“ komandą. Puikiai žaidusi M. Šalkutė pelnė 19 taškų ir buvo rezultatyviausia savo ekipoje. „Įspūdžiai po pirmųjų rungtynių yra labai geri. Atmosfera, kurią sukūrė fanai, buvo nepakartojama. Startas buvo sunkus, nes rungtynės truko apie 3 val. Su „Quimper Volley 29“ ekipa žaidėme draugiškame turnyre ir lengvai jas įveikėme net žaisdamos be pagrindinių žaidėjų, todėl nebuvome tinkamai nusiteikusios. Sunku pasakyti, sužaidžiau gerai ar blogai. Mano puolimo procentas savo pozicijai gana mažas, gavau nemažai blokų. Pergalę pavyko išplėšti tai komandai, kuri labiau norėjo laimėti ir padarė mažiau klaidų. Penktajame sete varžovės du kartus nesėkmingai padavinėjo ir tai nulėmė mūsų pergalę“, – įspūdžiais dalinosi M. Šalkutė. Sezoną aukščiausioje Prancūzijos vyrų tinklinio lygoje pradėjo Reno „Volley 35“ klubas su Arvydu Mišeikiu. Jis pirmojo turo rungtynėse išvykoje 0-3 (17:25, 12:25, 21:25) pralaimėjo 2016 metų Prancūzijos čempionei Paryžiaus „Paris Volley“ ekipai. 10 taškų pelnęs A. Mišeikis buvo rezultatyviausias svečių gretose. Trečiojo Prancūzijos čempionato diviziono A grupėje savaitgalį „Beauvais Oise UC Volley“ klubas su Andžejumi Savostenoku namuose 0-3 (19:25, 15:25, 16:25) nusileido „VC Michelet Halluin“ ekipai. Po trejų rungtynių 1 tašką turinti „Beauvais Oise UC Volley“ ekipa A grupėje užima aštuntąją vietą. Švedijos vyrų tinklinio čempionato antrojo turo rungtynėse „Orkelljunga“ ekipa, kurioje rungtyniauja Tomas Vilimas, savo aikštėje 1-3 (25:21, 21:25, 18:25, 20:25) nusileido „Falkenberg“ komandai. Vienas rezultatyviausių pastarųjų Švedijos pirmenybių žaidėjų T. Vilimas pelnė net 24 taškus. Pirmajame ture „Orkelljunga“ išvykoje 3-0 įveikė „Lund“ tinklininkus, o lietuvis prie pergalės prisidėjo 22 taškais. Čekijos moterų tinklinio čempionate sėkmingai debiutavo buvusi Kauno „Kauno-ASU“ ekipos lyderė Viltė Makauskaitė. Lietuvės atstovaujama „TJ Ostrava“ ekipa išvykoje 3-0 (25:13, 25:21, 25:19) nugalėjo Pržerovo „Volejbal“ komandą. V. Makauskaitė pelnė 10 taškų ir buvo trečia pagal rezultatyvumą savo ekipoje. „TJ Ostrava“ ekipa šiemet varžysis ir CEV Iššūkio taurės varžybose. Antros Belgijos lygos rungtynėse „Tchalou Volley“ ekipa, kuriai atstovauja Gintarė Stauskytė ir Rūta Staniulytė, išvykoje po dramatiškos kovos 3-2 (25:23, 20:25, 25:18, 19:25, 15:13) įveolė „Fixit Kalmthout“ klubą. „Tchalou Volley“ komanda su 5 taškais po trejų rungtynių turnyro lentelėje užima penktąją vietą. Belgijos taurės turnyro šešioliktfinalyje „Tchalou Volley“ ekipa namuose 1-3 (25:22, 18:25, 21:25, 18:25) pralaimėjo „SC Thimister-Herve“ klubui. Liuksemburgo tinklinio pirmenybėse „CHEV Diekirch“ komanda su Neringa Grikštaite išvykoje 3-0 (25:19, 25:22, 25:15) nugalėjo „Steinfort-VCSTE“ ekipą. JAV studentų (NCAA) lygoje dvi pergales per dvi dienas iškovojo NDSU komanda su Erika Gelžinyte. NDSU 3-0 (25:19, 33:31, 25:15) nugalėjo „Omaha“ ekipą bei 3-0 (25:19, 25:19, 25:14) įveikė „Western Illinois“ komandą. Pirmajame mače viena ekipos lyderių E. Gelžinytė pelnė 12 taškų, o antrajame – 7. Šiame sezone 21 pergalę per 25 mačus iškovojusi NDSU ekipa „Big Sky“ konferencijoje užima antrąją vietą. JAV NAIA (National Association of Intercollegiate Athletics) čempionate įspūdingą pergalių seriją tęsia „Lindsey Wilson College Blue Raiders“ komanda, kuriai atstovauja Gintarė Mackevičiūtė. Ji 3-0 (25:20, 25:14, 25:12) įveikė „Cumberlands“ universitetą ir 3-0 (25:14, 25:17, 25:12) nugalėjo „Life“ universiteto tinklininkes. Pirmajame susitikime G. Mackevičiūtė pelnė 2 taškus, o antrajame – 1. „Blue Raiders“ šį sezoną laimėjo visas 21 rungtynes. NJCAA čempionate „Jefferson College“ ekipa su Urte Neimantaite 3-0 (25:11, 25:23, 25:23) nugalėjo „Indian Hills“ komandą, 1-3 (20:25, 25:21, 18:25, 15:25) pralaimėjo „Hutchinson“, 1-3 (25:21, 21:25, 20:25, 20:25) – „Panola“ ir 0-3 (14:25, 18:25, 15:25) – „Tyler“ klubams. U. Neimantaitė atitinkamai pelnė 12, 18, 19 ir 4 taškus.