Liepos 14-23 dienomis Londone vyksiančiose pirmenybėse M. Bilius taikysis į medalius ir rekordą. Gegužę, kilus masiniam sportininkų nepasitenkinimui dėl naujo sporto įstatymo projekto, M. Bilius buvo priverstas pateikti prašymą valstybinei rentai gauti, tačiau, Seimui grąžinus įstatymo projektą taisyti, M. Bilius sustabdė rentos mokėjimą ir sieks naujų aukštumų sporte. „Matau, kad rezultatai geri, o jėgų tikrai turiu daugiau nei pakankamai, todėl ketinu ruoštis 2020 metų Tokijo parolimpinėms žaidynėms“, - sugrįžimu į didįjį sportą džiaugėsi M. Bilius. Lietuvos parolimpinio komiteto (LPOK) prezidentas M. Bilius atskleidė, kokius tikslus planetos pirmenybėse kelia sau ir ko tikisi iš kitų Lietuvos sportininkų. „Antrą savaitę stovyklauju Palangoje. Stovykla daugiau skirta fiziniam pasirengimui. Pirmą savaitę treniruotės buvo itin sunkios, nes dirbau beveik su maksimaliais svoriais. Dabar mažinu krūvius, lygiagrečiai mėtau diską ir stumdau rutulį. Tikslas yra pasiekti sportinės formos piką Londone. Šis planas panašus į pernykštį pasiruošimą Rio de Žaneiro parolimpinėms žaidynėms. Mano trenerio Rimanto Plungės metodai gerai patikrinti per 50 metų, aš juo tikiu. Gaila, kad dėl naujo sporto įstatymo projekto ir jį lydėjusio politikavimo buvau priverstas prašyti rentos, mąstyti apie karjeros pabaigą. Sporto neapleidau, tačiau negalėjau dalyvauti varžybose. Matau, kad rezultatai geri, o jėgų tikrai turiu daugiau nei pakankamai, todėl ketinu ruoštis 2020 metų Tokijo žaidynėms. Džiaugiuosi, kad Seimas grąžino taisyti projektą, nepalankų neįgaliųjų sportui. Tikiuosi, į mūsų siūlymus atsižvelgs“, - sakė M. Bilius. M. Bilius, kaip ir kiti Lietuvos sportininkai, pasaulio neįgaliųjų čempionate varžysis tame stadione, kuriame vyko 2012 metų parolimpinės žaidynės. Jose lietuviai liko be medalių. „Bus smagu sugrįžti. Skaičiau, kad jau parduota daug bilietų, todėl atmosfera turėtų būti panaši į tą, kuri tvyrojo 2012 metais, kai stadionas buvo užpildytas. Stimulas atsigriebti už 2012 metus tikrai yra, nes tada neparodžiau to, ką galėjau. Stimulas yra įrodyti ne kažkam kitam, o pačiam sau. Prieš penkerius metus pritrūko fizinio ir psichologinio pasiruošimo. Per tuos metus sustiprėjau ir psichologiškai, ir fiziškai“, - kalbėjo M. Bilius. Iš viso pasaulio neįgaliųjų lengvosios atletikos čempionate varžysis 10 lietuvių. M. Bilius norėtų bent 2-3 medalių. „Esu Lietuvos parolimpinio komiteto prezidentas, todėl tikiuosi sėkmingų pasirodymų iš visų atletų. Kalbant apie apdovanojimus, planuojame 2-3 medalius. Tai būtų labai geras rezultatas. Tikiu, kad į prizines vietas taikysis ieties metikas Ramūnas Verbavičius. Disko metime prizinę vietą gali iškovoti Kęstutis Skučas. Labai tikiuosi, kad sveikata leis Ramunei Adomaitienei siekti nugalėtojų pakylos. Prieš dvejus metus pasaulio čempionate ji buvo antra, pernai Rio de Žaneire liko ketvirta. Tą pačią vietą užėmė Londono parolimpinėse žaidynėse, todėl labai norėčiau, kad ji iškovotų medalį. Daug žadantis yra rutulio stūmikas Andrius Skuja, kuris Europoje buvo iškovojęs pirmą vietą. Šuolininkas į tolį Audrius Alzbergas gerina savo rezultatus. Gaila, kad jis neįvykdė normatyvo bėgime. Galėčiau kalbėti apie visus. Labai sunku kažką prognozuoti, nes tai pirmos didelės varžybos po parolimpinių žaidynių. Dažniausiai pirmais metais po žaidynių rezultatai kiek krenta, nes sportininkų kūnams reikia poilsio prieš naują ciklą, bet galimybę Londone turi visi dešimt sportininkų“, - prognozavo M. Bilius. LPOK prezidentu pirmus metus dirbantis M. Bilius jau apsiprato su naujomis pareigomis ir džiaugiasi pirmaisiais darbais. „Man būti parolimpinio komiteto vadovu nėra sunku. Gal dėl to, kad aš tikiu tuo, ką darau ir noriu, kad visiems neįgaliems sportininkams būtų geriau. Matau, kad situacija po truputį keičiasi ir situacija gerėja. Myliu sportą, o neįgaliųjų sporto sistema suteikia žmonėms galimybę sportuoti. Noriu, kad Lietuvoje tos galimybės būtų dar didesnės. Atėjau turėdamas tikslą, kad dar daugiau negalią turinčių žmonių sužinotų ir būtų įtraukti į neįgaliųjų sportą. Nejaučiu sunkumo, nes man patinka, ką darau. Jaučiu, kad savo tikslus pasieksiu“, - sakė M. Bilius. M. Bilius taip pat pasidžiaugė, kad Lietuvos Respublikos Seimas grąžino tobulinti naująjį Lietuvos sporto įstatymą, kuris, pasak M. Biliaus, yra nepalankus neįgaliesiems sportininkams.