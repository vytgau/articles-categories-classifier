Šiemet paplūdimio futbolo turnyras vyks liepos 22-ą dieną. Varžybos prasidės tradiciniu laiku, tradicinėje vietoje – 10 valandą Neįgaliųjų paplūdimio teritorijoje. Planuojama, kad dėl pagrindinio prizo susikaus 12-14 komandų, kurios bus suskirstytos į du pogrupius. Po dvi geriausias grupių ekipas pateks į kitą etapą. Kaip ir kasmet, organizatoriai žada gaivių staigmenų ne tik dalyviams, bet ir juos atlydėjusiems šeimos nariams ir draugams. Nugalėtojų titulą šiemet gins iš klaipėdiečių futbolininkų suburta „DFDS Seaways“ ekipa. Per 7-erius metus nugalėtojai keitėsi ne kartą. Be turnyro senbuvių kasmet prie gausaus dalyvių būrio jungiasi ir iššūkį meta debiutantai, o komandos atvyksta iš visos Lietuvos. Šios varžybos per trumpą laiką labai išpopuliarėjo. „Deja, siekiant kuo sklandesnio varžybų organizavimo, ne pirmus metus tenka riboti dalyvaujančių skaičių, į tvarkaraštį įtraukiame tik tuos, kurie užsiregistravo pirmi. Galbūt ateityje, išsiplėtus organizacijai, galėsime priimti visus norinčiuosius“, – sakė turnyro sumanytojas ir organizatorius Nerijus Genupskis. Šis turnyras unikalus tuo, kad jį organizuoja nedidelė vietos futbolo entuziastų grupelė ir jų rėmėjai. Debiutiniame turnyre 2011 metais dalyvavo 4 komandos, o jeigu šiandien reikėtų suskaičiuoti visus, nuo to laiko bent minutėlę varžybose žaidusius dalyvius, skaičius tikriausiai jau būtų keturženklis. Komandų registracija į turnyrą: tel. +370 606 93 622, el. paštas: pliazoturnyras@gmail.com, „Facebook“: Paplūdimio futbolo turnyras Klaipėdoje.