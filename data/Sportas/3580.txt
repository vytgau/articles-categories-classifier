Naujosios Lietuvos olimpinės rinktinės „LTeam“ aprangos išsiskiria savo šiuolaikiškumu, suderintu su tradiciniais lietuviškais motyvais. Kolekcijos autorė Ffion Appleton, dirbanti ir su tokias prekės ženklais kaip „Adidas“, „Nike“, „Puma“, „Under Armour“ ir kt., dizaine panaudojo horizontalius monochrominius skaidymus, spindinčias detales bei modernią grafiką. Šie elementai dera su kūrybinės agentūros „New!“ kurtu šimtmečio vizualiniu identitetu. Baigiamuosius kolekcijos dizaino elementus sudėliojo ir aksesuarus priderino dizaineris Giedrius Paulauskas. Kaip sako LTOK prezidentė Daina Gudzinevičiūtė, naujausios mados tendencijos kolekcijoje puikiai dera su funkcionalumu. „Naujos olimpinės kolekcijos kūrimas kiekvieną kartą yra didžiulis iššūkis. Juk žaidynių metu į sportininkus nukrypsta viso pasaulio dėmesys. Mūsų ilgametis partneris „Audimas“ dar sykį ėmėsi šio uždavinio ir pasistengė, kad Lietuvos atletai Pjongčange ir jaustųsi patogiai, ir atrodytų stilingai“, – sako ji. Galimybę susidaryti savo nuomonę apie naująsias aprangas pirmieji gavo šalies sportininkai. LTOK sportininkų komisijos pirmininkė Austra Skujytė tiki, kad kolekcija leis Lietuvos atletams išsiskirti iš minios. „Man ypač patiko sidabruoti, Lietuvos šimtmečio simbolika papuošti paltai, skirti olimpinių žaidynių atidarymo bei uždarymo ceremonijoms. Tikiu, jog minimalistinis aprangų stilius bus puikiai įvertintas tiek pačių mūsų olimpiečių, tiek žiūrovų“, – teigia ji. Irkluotojas Mindaugas Griškonis pastebi, jog ypatingo žavesio naujajai kolekcijai suteikia Lietuvos šimtmečio šventei sukurta simbolika. „Šių metų kolekcija atrodo itin moderniai bei stilingai. Manau, kad mūsų delegacija žiemos olimpinėse žaidynėse atrodys kaip niekada šiuolaikiškai. Be abejo, išskirtinis kolekcijos bruožas – tai pačiomis įvairiausiomis formomis išdėlioti šimtmečio minėjimo simboliai. Jų dėka kiekviena apranga primena kūrybingą dėlionę. Neabejoju, kad Pjongčange lietuviai nesunkiai išsiskirs iš atletų minios“, – sako jis. Kitų metų vasario 9-25 dienomis vyksiančiose Pjongčango žiemos olimpinėse žaidynėse turėtų varžytis apie 5 tūkstančiai sportininkų iš daugiau nei 100 šalių. Jiems bus išdalinti 102 medalių komplektai.