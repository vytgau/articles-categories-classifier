25 metų prancūzas A lygoje sužaidė šešerias rungtynes, per kurias atliko 4 rezultatyvius perdavimus, o LFF taurės ketvirtfinalyje ir pats pelnė įvartį į „Trakų“ vartus. Komandos stiprybė – vienybė J. Manzorro jau du mėnesius gyvena Marijampolėje ir apie Lietuvos pietų miestą atsiliepia tik gražiai. „Marijampolė – gražus miestas, kuriame patogu gyventi. Viskas – arti, yra visko, ko reikia, todėl jaučiuosi patogiai. Kalbant apie „Sūduvą“, galiu pasakyti, kad tai yra solidi komanda, kuri turi geras sąlygas dirbti ir tobulėti. Turime gražų stadioną, geras treniruočių aikštes, tad esu viskuo patenkintas“, – kalbėjo „Sūduvos“ saugas. J. Manzorro greitai atrado save Marijampolės komandoje ir pritapo prie komandos vyriausiojo trenerio Vladimiro Čeburino žaidimo schemų. Prancūzas per keletą savaičių įrodė, kad yra vertas būti tvirtu starto sudėties žaidėju. „Komanda yra labai draugiška, vieninga ir tai galima matyti aikštėje, kuomet žaidėjai kovoja vienas už kitą ir atiduoda visas jėgas. Didžiausia komandos stiprybė – vienybė. Nesvarbu ar laimime, ar pralaimime, bet visada liekame kartu, palaikome vienas kitą“, – apie adaptaciją naujoje komandoje kalbėjo futbolininkas. „Sūduva“ vasarą pasiekė neeilinį rezultatą – pirmą kartą klubo istorijoje pasiekė UEFA Europos lygos atkrintamąjį etapą. „Pirmosios rungtynės su „Sion“ buvo tą pačią dieną, kai atvykau į Marijampolę. Buvau stadione, prisimenu puikią rungtynių pradžią ir du greitus įvarčius. Stadione buvo gera atmosfera, sirgaliai intensyviai palaikė „Sūduvą“. Komanda pasižymėjo kovingumu, man tai paliko įspūdį. Po pergalės 3:0 aš ir pats buvau kiek nustebęs, visi kalbėjo, kad „Sion“ yra aiškus favoritas ir žaidimas su „Sūduva“ yra tik formalumas. Rungtynes Šveicarijoje stebėjau iš Marijampolės, tada „Sūduva“ dar kartą pademonstravo vienybę ir pelnytai žengė į kitą UEFA Europos lygos etapą“, – pirmus įspūdžius „Sūduvoje“ prisiminė prancūzas. Marijampolės komandos marškinėlius J. Manzorro pirmą kartą užsivilko Bulgarijoje, kai po keitimo pasirodė aikštėje per rungtynes su Razgrado „Ludogorec“. „Rungtynės Bulgarijoje buvo labai sunkios, tačiau „Ludogorec“ yra namų komanda, visiems ypatingai sunku žaisti Razgrade. Atsakomosiose rungtynėse buvo kiek lengviau, sužaidėme lygiosiomis, bet aš manau, kad buvo galimybių ir laimėti“, – pasakojo futbolininkas. Prieš atvykdamas į Marijampolę J. Manzorro rungtyniavo Irane, kuriame europiečių futbolininkų nėra labai daug. Pusmetį Azijoje praleidusiam prancūzui liko įvairių prisiminimų: „Karjeros etapas Irane buvo labai sunkus. Europiečiams ten visiškai kitas pasaulis, kita kultūra, galbūt ir aš nebuvau tinkamai nusiteikęs žaisti Irane. Turiu patirties, žinau koks jausmas žaisti visiškai skirtingoje kultūroje, todėl dabar džiaugiuosi, kad galiu rungtyniauti Europoje.“ Asmeninio indėlio nevertina „Sūduva“ su J. Manzorro tik dukart aikštę paliko pralaimėjusi – UEFA Europos lygoje kartą buvo nusileista „Ludogorec“ ir LFF taurės turnyro pusfinalyje po 11 metrų baudinių serijos – Vilniaus „Žalgiriui“. Per tą laiką komanda iškovojo 6 pergales ir tik mačą su tuo pačiu „Ludogorec“ baigė lygiosiomis 0:0. Rugsėjį „Sūduva“ laimėjo visas penkerias rungtynes A lygoje, įmuštų ir praleistų įvarčių santykis per šiuos mačus – 15:5. Pats J. Manzorro pastaruosius du turus buvo išrinktas į simbolinę geriausių žaidėjų rinktinę. „Aš stengiuosi kiekvienose rungtynėse, atiduodu daug jėgų. Nežiūriu į statistikos protokolus, „nemedžioju“ įvarčių ar rezultatyvių perdavimų. Stengiuosi, kad komandos rezultatai būtų geri, o apie asmeninius statistinius rodiklius negalvoju“, – asmeninio indėlio nevertino futbolininkas. Visi Lietuvos futbolu besidomintys žmonės pastaruoju metu atidžiais skaičiuoja komandų taškus ir tikisi, kad „Sūduva“ ne tik užims prizinę vietą, bet ir mes iššūkį lyderio poziciją užimančiam Vilniaus „Žalgiriui“. „Būtų puiku, jei šiame sezone pavyktų priartėti prie „Žalgirio“, sukurti kažkiek intrigos čempionate, – sutiko J. Manzorro. – Turime dar keletą atidėtų rungtynių, jei pavyktų laimėti jas, būtų galima kovoti su „Žalgiriu“. Asmeniškai noriu žaisti kuo daugiau rungtynių, daryti viską, ką moku geriausiai, ir tikiu, kad galime nuveikti kažką ypatingo. O kaip viskas bus – pamatysime sezono pabaigoje.“ Artimiausias rungtynes Marijampolės komanda žais spalio 11-ąją 18 val. „Arvi“ futbolo arenoje su „Kauno Žalgiriu“.