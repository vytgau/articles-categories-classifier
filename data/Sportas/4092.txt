„RS-280“ klasės jachtos yra puikūs lenktyniniai laivai, tačiau mūsų įgulai norėjosi naujų iššūkių. Pasirinkome „X-35“ klasės laivą, nes tai – vieni greičiausių laivų, kuriais šiuo metu buriuojama Lietuvoje bei viena konkurencingiausių klasių, ką rodo ir pastarųjų metų „Kuršių marių regatos“ rezultatai“,– pasirinkimą komentavo R. Šiugždinis, net dešimt metų iš eilės (2005-2015 m.) tapęs „RS-280“ jachtų grupės čempionu „Kuršių marių regatoje“. Pasak buriuotojo, šių metų regata jiems bus pirmosios varžybos su nauju laivu, tad iš visų šios klasės laivų jie rizikuos labiausiai, mat dar nepažįsta laivo taip gerai, kaip konkurentai, ir iš tiesų įvertinti savo pasiruošimą galės tik tuomet, kai savo veiksmus ir jų rezultatus galės palyginti su greta dėl pergalės kovojančia kita jachta. Kova tarp „X-35“ klasės jachtų žada būti įtempta, mat likę keturi „Kuršių marių regatoje“ dalyvausiantys šios klasės laivai vos prieš savaitę sėmėsi patirties Europos ORC buriavimo čempionate, vykusiame Baltijos jūroje greta Gdansko. Vienas jų – jachta „Keturi vėjai“ – užėmė 8-ąją vietą ir pirmą kartą pateko į stipriausių Europoje dešimtuką. „Šiais metais „Kuršių marių regatoje“ tikimės pačios rimčiausios konkurencijos. Manau, yra beveik dešimt laivų, kurie potencialiai gali laimėti. Lietuva tikrai turi daug aukšto meistriškumo buriuotojų. Tikiu, kad laimės stipriausi“,– teigė A. Janulionis, kurio įgula praėjusiais metais laimėjo ne tik didžiąją „Kuršių marių regatos“ taurę, bet ir absoliučiai greičiausios jachtos titulą. Pasak buriuotojo, „X-35“ klasės laivų populiarėjimas Lietuvoje suprantamas, nes tai laivai, kuriais dėl jų dydžio patogu buriuoti Lietuvoje, bet kartu dar galima konkurencingai varžytis tarptautinėse Europos ir pasaulio ORC čempionatuose. Be to, šie laivai pigesni už daugelį kitų panašaus dydžio jachtų. Stiprios sportinės kovos galima tikėtis ir abejose identiškų laivų grupėse – „RS-280“ ir „Platu 25“. Abi šios jachtų grupės pasižymi stipriu konkurencingumu, nes įgulos buriuoja visiškai vienodais laivais, tad pergalę grupėje lemia išskirtinai vien įgulos meistriškumas. „Kuršių marių regata“ – tai didžiausias ir giliausias tradicijas turintis buriavimo renginys Lietuvoje, kuris šiemet vyks jubiliejinį 50-ąjį kartą. Startavusi 1954 metais, regata šiandien jau tapo ne tik buriavimo varžybomis, į kurias susirenka profesionaliausi Lietuvos buriuotojai, bet ir kasmetine Klaipėdos bei Nidos švente, džiuginančia šių miestų gyventojus ir svečius. Šiais metais regata vyks rugpjūčio 5-13 dienomis Smiltynėje ir Nidoje.