Susitikime buvo kalbėta apie Alytaus futbolą, „Dainavos“ klubo perspektyvas ir tikslus prieš artėjantį sezoną. „Išgirdus Alytaus vardą, man pirmiausia šis miestas asocijuojasi su futbolu, nes Alytus - vienas daugiausia futbolininkų Lietuvos rinktinėms paruošusių miestų. Čia gilios tradicijos ir futbolas ypač populiarus. Alytus turi viską, ko reikia – gilias tradicijas, gerą mokyklą, perspektyvaus jaunimo ir vieną geriausių stadionų šalyje. Jums trūksta tik komandos A lygoje, kad vietos jaunimas ir vaikai turėtų tikslą ir svajonę žaisti „Dainavoje“ bei varžytis su geriausiomis Lietuvos komandomis, o po to siekti dar didesnių tikslų“, - sakė Alytaus merui Lietuvos rinktinės marškinėlius įteikęs E. Jankauskas. Naujasis „Dainavos“ treneris D. Vencevičius, kuris per savo karjerą yra žaidęs Danijos, Švedijos, Norvegijos ir Lenkijos klubuose, į gimtąjį miestą grįžo po 30 metų pertraukos. „Tikslas – patekti į A lygą, tačiau tai yra ilgalaikiai planai. Konkurencija I-oje lygoje stiprėja ir nebus lengva iškovoti kelialapį į A lygą. Be to, nesinori kilti aukščiau vien tam, kad patektume į A lygą ir ten balansuotume ties iškritimo riba. Pirmiausia norime sukurti stiprią klubo struktūrą, suformuoti konkurencingą komandą, auginti vietinį jaunimą, turėti stiprius rėmėjus, kurie padėtų siekti užsibrėžtų tikslų. Norime, kad „Dainava“ taptų flagmanu ne tik Alytaus, bet ir viso Dzūkijos krašto, kad perspektyviausi mūsų regiono futbolininkai neišsilankstytų po kitus miestus, nepaliktų Lietuvos ir nemestų futbolo, o turėtų kur pradėti profesionalo karjerą“, – teigė aukščiausią UEFA PRO trenerio licenciją prieš 6 metus Lenkijoje įgijęs D. Vencevičius. „Nei vienas samdomas treneris – iš kito miesto, ar užsienietis, neįdės tiek darbo, tiek širdies ir nejaus tokios atsakomybės prieš savus žiūrovus, kaip iš čia kilęs“, – tvirtino kartu su D. Vencevičiumi Lietuvos rinktinėje ir Vilniaus „Žalgiryje“ žaidęs E. Jankauskas. Vasario 1 dieną pasirengimą sezonui pradėję „Dainavos“ futbolininkai jau sužaidė vienerias draugiškas rungtynes su Suvalkų „Wigry“ (Lenkija) klubu. Dar dvejas rungtynes alytiškiai artimiausiu metu žais svečiuose su „Jonavos“ ir Kėdainių „Nevėžio“ komandomis.