Antrajame, 267 km ilgio Dakaro ralio greičio ruože netrūko žadą atimančių vaizdų – vos po 2 km nuo starto didžiulę avariją patyrė „MINI X-Raid“ komandos lenktyninkas Bryce'as Menziesas, kuris vertėsi ir pasitraukė iš varžybų. Tačiau tuo šios komandos bėdos nesibaigė – trasoje susidūrė Yazeedas Al-Rajhis ir Borisas Garafuličius. A. Juknevičius didelių nemalonumų išvengė ir viso etapo metu sėkmingai kilo pozicijomis aukštyn. Startavę iš 43-ios pozicijos, Dakaro pankai šovė į viršų ir finišą pasiekė 19-oje vietoje. „Man viskas puikiai – beveik 300 km – pats tas patogus, smagus greičio ruožas, Dariui teko papraikaituoti normaliai. Buvome porą vietų pasisukinėję, bet bendrai viskas išėjo gerai. Plati trasa, gausybė vietų lenkimams, niekas netrukdo – prisipažinsiu net pačiam priminė Afriką, – įspūdžiais po finišo dalijosi A. Juknevičius. – Bet kitiems tikrai nebuvo lengva – matėm krūvas automobilių ir ant šonų ir ant stogų, balaganas visiškas.“