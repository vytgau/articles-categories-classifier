Greičiausiai 50 m plaukimo krūtine atranką įveikė Jamaikos atstovė Alia Atkinson (29,73 sek.), antra – lenkė Dominika Sztandera. Pasaulio vicečempionė Julija Jefimova atrankoje liko penkta (30,57), ją aplenkė ir kita jos tautietė Natalija Ivanejeva. Priminsime, kad pasaulio čempionate Budapešte J. Jefimova iškovojo sidabro medalį, nuotolį įveikusi per 29,57 sek. Rusė nusileido tik amerikietei Lilly King, kuri su 29,40 sek. rezultatu pagerino planetos rekordą, anksčiau priklausiusį R. Meilutytei. Lietuvė šioje rungtyje Budapešte liko ketvirta, distanciją įveikusi per 30,20 sek. Rusijos žiniasklaidai J. Jefimova pasaulio taurės išvakarėse kalbėjo, kad nekelia sau jokių aukštų tikslų: „Nusprendžiau pasirodyti Maskvoje, etape namuose, kad pradžiuginčiau sirgalius. Žinoma, buvo noras pailsėti po pasaulio čempionato, tačiau kol dar esu geros sportinės formos – plauksiu. Po šio etapo laukia užtarnautas poilsis“. Šiais metais Pasaulio taurės varžybose bus 9 etapai: Maskvoje, Berlyne, Eindhovene, Dohoje, Dubajuje, Honkonge, Pekine, Tokijuje ir Singapūre.