Trys taiklūs čiliečių smūgiai nuo 11 m atžymos ir beviltiški portugalų Ricardo Quaresmos, Joao Moutinho ir Nani mėginimai „pramušti“ Čilės vartininką Claudio Bravo lėmė, kad į FIFA Konfederacijų taurės finalą pirmoji iškopė La Roja. „Tiesiog mečiau žvilgsnį ir pyliau. Visa rinktinė šiandien nuostabiai žaidė, kovojome kaip išprotėję“, – kalbėjo A. Vidalis. Čilės varžovai finale paaiškės po Konfederacijų taurės antrojo pusfinalio dvikovos ketvirtadienį tarp Vokietijos ir Meksikos. „Norime parodyti, kad esame ne tik Pietų Amerikos čempionai, tačiau galime drąsiai kovoti ir su europiečių rinktinėmis. Žaidžiame vis geriau šiame turnyre ir finale turime gerus šansus laimėti“, – dalijosi mintimis Miuncheno „Bayern“ saugas. Jis neabejoja, kad Meksika vokiečiams – ne varžovė: „Čilė su Vokietija finale – bus tikrai geros rungtynės“. 