Buvęs Čilės „Colo-Colo“ ir „Iquique“, Rusijos „Ural“ bei Kazachstano „Kairat“ klubų žaidėjas tinklalapio „Transfermarkt“ šiuo metu yra vertinamas 1,5 mln. eurų ir tai tikriausiai yra didžiausia visų laikų futbolininko vertė žaidimo Lietuvoje metu. „Sūduvos“ gerbėjai G. Acevedo sugebėjimus galėjo išvysti per pirmąsias komandos ikisezonines rungtynes su „Palanga“, kai futbolininkas žengė į aikštę 57 min. Per aikštėje praleistą pusvalandį čilietis pademonstravo aukšto lygio techniką, varžovams prie kamuolio, kai jį valdė „Sūduvos“ legionionierius, prieiti buvo itin sunku. G. Acevedo į Lietuvą iš gimtosios Čilės keliavo labai ilgai, žaidė praėjus kiek daugiau nei parai po kelionės, tad dar tikrai negalėjo pademonstruoti visų savo sugebėjimų. Vis dėlto po rungtynių jis buvo nusiteikęs gerai. „Jaučiuosi normaliai. Užvakar atvykau, tik truputį treniravausi, tad dar nesu gerai pasiruošęs žaisti. Bet viskas gerai. Man čia patinka“, – šypsojosi čilietis. Saugas teigė, kad „Sūduvos“ pavadinimas jam buvo žinomas dar iki gaunant pasiūlymą atvykti į Marijampolę. „Agentas Čilėje man pasakė, kad yra galimybė čia žaisti, mane sudomino, tad ir atvykau, – sakė G. Acevedo. – Apie „Sūduvą“ jau buvau girdėjęs ir anksčiau. Žinojau, kad yra tokia komanda, kad tapo Lietuvos čempione. Tačiau tai buvo visos mano žinios. Daugiau sužinojau iš savo agento.“   Futbolininkas teigė, kad jo kelias Lietuvoje galėjo atvesti nebūtinai į „Sūduvą“. „Buvo kalbų, bet trūko konkretumo“, – sakė naujasis „Sūduvos“ žaidėjas. Iš Pietų Amerikos atvykusiam futbolininkui netapo naujiena ir Lietuvoje pasitikęs šaltis. Tiek sniegas, tiek šaltis, tiek žaidimas manieže G. Acevedo yra puikiai pažįstamas iš žaidimo už Uralo kalnų esančiame Jekaterinburge. „Tikrai nieko tokio, aš jau pripratęs“, – juokėsi futbolininkas. Nuo 2010-ųjų iki 2017-ųjų Rusijoje ir Kazachstane žaidęs ispanakalbis G. Acevedo išmoko rusų kalbą, gali bendrauti angliškai, tad susikalbėti su kitais „Sūduvos“ nariais jam lengva. Futbolininkas sakė, kad jo vardą reikėtų tarti Džersonas, tačiau jis puikiai jaučiasi ir vadinamas panašiu, mums labiau įprastu vardu Jerrry. „Sūduvoje“ čilietis kelia sau tuos pačius tikslus, kaip ir visa komanda. „Aišku, kaip ir visi, noriu tapti Lietuvos čempionu. Žaisime Čempionų lygoje, reikia bandyti pasirodyti kiek įmanoma geriau. Noriu padaryti viską, ką galiu, kad komanda pasiektų geriausių įmanomų rezultatų“, – tvirtino G. Acevedo.