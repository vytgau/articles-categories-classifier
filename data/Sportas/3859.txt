Naujasis Bugarijos čempionų treneris pastaruoju metu vadovavo Pavlodaro „Irtyš“ komandai Kazachstane. 58 metų futbolo specialistas Pavlodaro ekipą treniravo nuo 2015 m. birželio, o 2016-2017 metų sezoną joje žaidė „Sūduvos“ gynėjas Semiras Kerla. D. Dimitrovas treneriu dirba nuo 1985 metų, per savo karjerą jis, be „Irtyš“, vadovavo įvairiems Bulgarijos klubams, dviems Saudo Arabijos komandoms ir Permės „Amkar“ ekipai iš Rusijos. 1998-1999 metais šiam specialistui buvo patikėta ir Bulgarijos rinktinė. D. Dimitrovas iš Kazachstano į Bulgariją atvyko sekmadienį, o pirmadienį buvo pristatytas per specialią spaudos konferenciją Razgrade. Renginio metu treneris teigė, kad jo tikslas yra su „Ludogorec“ apginti Bulgarijos čempiono titulą ir žaisti Europos lygos grupių etape. „Dėl „Sūduvos“ nesijaudinu, tikiu, kad žaisime iš mūsų laukiamu aukštu lygiu ir įgyvendinsime savo tikslus. Mano vadovaujamas „Ludogorec“ žais atakuojantį futbolą, ne veltui man patinka „Barcelona“, – spaudos konferencijoje drąsiai kalbėjo D. Dimitrovas. „Ludogorec“ ir „Sūduva“ pirmąsias rungtynes žais rugpjūčio 17-ąją 21.30 val. Razgrade, o atsakomasis mačas Marijampolėje bus žaidžiamas rugpjūčio 24-ąją (20.30 val.).