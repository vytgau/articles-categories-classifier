Lengvaatletė iš Lietuvos moterų šuolių į aukštį varžybų finale peršoko į 191 cm aukštį iškeltą kartelę ir iškovojo bronzos medalį. Finale A. Palšytė pirmuoju mėginimu peršoko į 180, 184 ir 188 cm aukštį iškeltą kartelę, antruoju bandymu lietuvei pakluso ir 191 cm aukštis. Visgi 194 cm aukščio A. Palšytė neįveikė dviem bandymais, 197 cm aukštį praleido, o bandymas šturmuoti 200 cm aukštį taip pat nebuvo sėkmingas. Aukso medalis universiadoje atiteko Ukrainos šuolininkei Oksanai Okunievai, įveikusiai 197 cm. Sidabro medalį iškovojo kita Ukrainos lengvaatletė Irina Geraščenka, peršokusi į 191 cm iškeltą kartelę, bet, skirtingai nei A. Palšytė, šį aukštį įveikusi pirmuoju bandymu. Primename, kad Europos uždarų patalpų čempionė atrankos varžybose šeštadienį jau pirmuoju bandymu peršoko į 1 m 80 cm aukštį iškeltą kartelę ir užsitikrino vietą finale, kuriame kovojo 12 sportininkių. 4-6 vietas pasidalijo trys lengvaatletės – antruoju bandymu į 188 cm aukštį iškeltą kartelę peršokusios meksikietė Ximena Esquiviel Guzman, Vokietijos atstovė Josie Maria Graumann ir juodkalnietė Marija Vukovič. Vaikinų disko metimo varžybų finale lietuvis Domantas Poška užėmė devintąją poziciją. 21-erių metų atletas pirmuoju bandymu diską numetė 57 m 38 cm, o kiti du jo mėginimai nebuvo įskaityti. Nugalėjo amerikietis Reginaldas Jageriss (61 m 24 cm), antrąją vietą užėmė rumunas Alinas Firfirica (61 m 13 cm), o trečiąją - vengras Tamasas Szikszai (60 m 91 cm).