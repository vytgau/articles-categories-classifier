„Juodupės ledo ritulio klubas baigia kovas Lietuvos čempionate. Labai gaila, kad nesugebėjau rasti komandai finansinės paramos tiek, kad be skolų galėtume toliau tęsti kovas. Dėkoju visiems, atsiliepusiems į prašymą paremti klubą. Esu dėkingas nuolatiniams klubo rėmėjams. Aštuonerius metus tik jūsų palaikymu mes galėjome dalyvauti čempionate. Iškovotos dvi prizinės vietos. Lietuvos įvairių amžių rinktinėje dalyvavo trys juodupiečiai. Vienas jų buvo jaunių (iki 18 metų) rinktinės treneriu. Šios ledo ritulio tradicijos Juodupėje bus tęsiamos ir toliau. Liekame dalyvauti Panevėžio AHL lygoje. Dėkoju visų klubų vadovams ir žaidėjams už atkaklią kovą. Dėkoju visiems neabejingiems mūsų kaimo komandai, sirgaliams, rėmėjams. Jūs ir toliau laukiami ir reikalingi mūsų klubui“, – rašoma A. Griciaus laiške. Nacionalinės ledo ritulio lyga (NLRL) skelbia, kad atšaukiamos visos Juodupės klubo suplanuotos rungtynės ir pagal nuostatų 6.4. punktą kai komanda, kuri traukiasi iš čempionato, yra sužaidusi mažiau negu pusę čempionato rungtynių – tos komandos visų anksčiau sužaistų rungtynių rezultatai anuliuojami. Per devynerias rungtynes 11 taškų surinkusi „Juodupė“ tarp septynių komandų rikiavosi penkta. Savo ruožtu pirmadienio vakarą vykusiose vienose čempionao rungtynėse „Kauno Hockey“ komanda išvykoje 7:0 (1:0, 5:0, 1:0) nugalėjo Vilniaus „Geležinio vilko“ ekipą. Svečiams tris įvarčius pelnė Dovydas Streckis, du i Remigijus Guoga, po vieną – Petras Nausėda bei Dmitrijus Prokopenkovas. „Kaunas Hockey“ (13 rungt./26 tšk.) čempionate užima antrąją vietą, o „Geležinis vilkas“ (11 rungt./7 tšk.) yra šeštas.