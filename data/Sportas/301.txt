42-ejų metų Ž. Savickas per penkias rungtis surinko 33 taškus. Iki bronzą iškovojusio lenko Mateuszo Kieliszkowskio jam pritrūko dviejų taškų. „Ketvirta vieta – ne ta, kurios tikėjausi. Žmonėms sakau, kad tai tiesiog nebuvo mano diena, bet pagrindinė priežastis – liga. Prieš savaitę susirgau ir netekau 10 kg kūno svorio. Tuo pačiu – ir jėgos. Dauguma atletų tokiose situacijose nusprendžia nestartuoti varžybose, bet aš niekada nepasiduodu. Stengiausi patekti į prizininkų trejetą ir nedaug trūko. Dabar pradėsiu pasiruošimą pasaulio čempionatui ir svarbiausiam metų tikslui – rąsto kėlimo pasaulio rekordo pagerinimui“, – socialiniame tinkle „Facebook“ rašė Ž. Savickas. V. Lalas dėl blauzdos traumos iš čempionato pasitraukė po trečios rungties. Europos čempionu tapo islandas Hafthoras Bjornssonas (44 tšk.), o sidabras atiteko gruzinu Konstantinui Janašijai (36 tšk.). Iš viso varžėsi 10 galiūnų.   Primename, kad šis sezonas Ž. Savickui – jau paskutinis profesionalų sporte. „Aš noriu išeiti sveikas ir stiprus. Noriu pasiekti gerą sportinę formą, laimėti varžybas ir pasitraukti iš sporto. Šiaip šiais metais yra paskutinis mano sezonas“, – neseniai atskleidė galiūnas. „Svarbiausias trofėjus, kurio dar norėčiau „World's Strongest Man“ turnyras, kurį esu laimėjęs keturis kartus, bet norėčiau ir penktą. Ir dar trokštu pagerinti pasaulio rąsto kėlimo rekordą, kuris man ir priklauso – yra 228 kilogramai. Prieš 12 metų buvo 188 kg, man teko garbė pagerinti jį 40 kg. Dabar per tuos trejus metus, kai aš buvau traumuotas ir negerinau rekordų, mano varžovai prie jo kaip ir priartėjo, tai man kaip ir reiktų tą rekordą truputį truktelti. Aišku, tai yra labai sunku. Jei aš nebūčiau gavęs traumos, čia būtų vienas pasismaginimas ir malonumas, bet šiandien aš turiu įdėti 200 procentų energijos, kad pasiekčiau tą rekordą. Aš tikiuosi, kad man pavyks. Tai būtų labai gražus atsisveikinimo gestas“, – prieš porą savaičių pasakojo Ž. Savickas. Pasaulio galiūnų čempionatas vyks jau po mažiau nei mėnesio – balandžio 28-gegužės 1 dienomis Filipinų sostinėje Maniloje. Jame dalyvaus trys Lietuvos atstovai. Dėl stipriausio pasaulio galiūno vardo kovos Ž. Savickas, 35-erių metų V. Lalas ir 32-ejų metų Marius Lalas. Pasaulio pirmenybėse savo jėgą demonstruos sportininkai iš 15 valstybių.