Po atrankos varžybų apie itin gerą savo sportinę formą kalbėjęs G. Titenis neabejojo, kad pagerins Lietuvos rekordą (27,2 sek.) ir pateks į 50 m plaukimo krūtine finalą, tačiau šis liepos 26-ą dienos vakare vyks be lietuvio. Antrajame pusfinalio plaukime lietuvis varžėsi su fenomenaliuoju Adamu Peaty – britas publikos neapvylė ir antrą kartą šią dieną pagerino planetos rekordą. Jo laikas – 25,95 sek. Antradienio rytą 50 metrų plaukimo krūtine atrankos varžybose anykštėnas distanciją įveikė per 27,24 sek. ir bendroje įskaitoje užfiksavo 11-ą rezultatą. Lietuvis tapo ir pasaulio rekordo liudininku – kartu su juo plaukęs britas Adamas Peaty užfiksavo 26,10 sek. laiką. Ankstesnis geriausias planetos rezultatas buvo pagerintas net 0,32 sek. Pasaulio čempionatą sekmadienį G. Titenis pradėjo pasirodymu dvigubai ilgesnėje distancijoje, kurioje užėmė 12-ą poziciją (59,66 sek.) ir į finalą nepateko. Dėl to sportininkui buvo labai apmaudu. Budapešte G. Titenis dar plauks 200 m nuotolį. Vienintelį savo medalį iš pasaulio pirmenybių jis parsivežė 2009 metais, kuomet Romoje (Italija) pelnė 200 m plaukimo krūtine rungties bronzą. Prieš dvejus metus Kazanėje 50 m distancijoje G. Titenis užėmė penktą vietą. 