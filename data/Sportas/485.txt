Už borto buriuotojas iškrito dar pirmadienį, apie 16 val. Lietuvos laiku. Tai nutiko, kai jachta plaukė maždaug už 2200 km į vakarus nuo Pietų Amerikoje esančio Horno kyšulio. Nelaimė įvyko siaučiant uraganiniam vėjui, J. Fisherio budėjimo metu. Jis dėvėjo specialią „išgyvenimo“ ekipuotę – neperšlampamą kostiumą, gelbėjimosi liemenę. Pastebėjusi, kad žmogus nuplautas nuo denio, likusi jachtos įgula beveik pusę paros ieškojo dingusio žmogaus, tačiau jo atrasti taip ir nepavyko. Dėl oro sąlygų paieškos turėjo būti nutrauktos. Vandens temperatūra Ramiajame vandenyne tuo metu buvo tik 9 laipsniai. Antradienį patvirtinta, kad viltys atrasti išgyvenusįjį britą vis labiau mažėja. 45 jūrmylių „Volvo Ocean Race“ lenktynės šį sezoną yra pačios ilgiausios per visą istoriją, nuo 1973-ųjų. J. Fisheris, kuris gyvena Adelaidėje, tačiau atstovauja Didžiajai Britanijai, lenktynėse dalyvavo pirmą kartą. Primename, kad šiemet sausį netoli Horno kyšulio audros metu žmogus buvo nuplautas ir nuo lietuvių jachtos „Ambersail“ denio. Visgi tąsyk gelbėjimo operacija buvo sėkminga – per 10 minučių už borto atsidūręs žmogus buvo rastas ir ištrauktas iš vandens.