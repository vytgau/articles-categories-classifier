Spalio 14 dieną Vilniaus „Compensa“ arenoje vyksiančiame apdovanojimų vakare „Golden Tracks“ paaiškės keturių kategorijų nugalėtojai. Geriausiu lengvaatlečiu gali tapti Vokietijos ieties metikas Johannesas Vetteris, Turkijai atstovaujantis Azerbaidžano sprinteris Ramilis Gulijevas bei Prancūzijos daugiakovininkas Kevinas Mayeris. Tuo tarpu dėl geriausios lengvaatletės titulo varžysis ne trys, bet keturios sportininkės – dviem iš jų surinkus vienodai taškų, EA nusprendė į kandidačių sąrašą įtraukti keturias: kūjo metikę iš Lenkijos Anitą Wlodarczyk, rusų šuolininkę į aukštį Mariją Lasickienę, graikų šuolininkę su kartimi Ekaterini Stefanidi bei Belgijos daugiakovininkę Nafissatou Thiam. Į kylančių žvaigždžių apdovanojimus kėsinasi Norvegijos bėgikai Jakobas Ingebrigstenas ir Karstenas Warholmas, graikų šuolininkas į tolį Miltiadis Tentoglou, Turkijai atstovaujanti bėgikė Yasemin Can, Vokietijos bėgikė Konstanze Klosterhalfen ir Ukrainos šuolininkė į aukštį Julija Levčenka. Kandidatai į geriausių metų lengvaatlečių titulus buvo išrinkti susumavus aistruolių, žurnalistų, Europos lengvosios atletikos federacijos narių bei ekspertų balsus. „Golden Tracks“ apdovanojimai yra sudėtinė Europos lengvosios atletikos kongreso-konvencijos dalis. Spalio 12-14 dienomis Vilniuje vyksianti konvencija yra svarbiausias ne varžybų tipo lengvosios atletikos renginys Europoje. Dalyvavimą „Golden Tracks“ jau patvirtino aštuoni pasaulio čempionate auksą nuskynę lengvaatlečiai. Geriausių lengvaatlečių apdovanojimų ceremoniją spalio 14 dieną 21.00 val. transliuos LRT Kultūra.