Marija Kaznačenko pilna krūtine traukia olimpinius įspūdžius ir mėgaujasi kiekviena Pjongčange praleista akimirka. Nors per pirmą savaitę Pietų Korėjoje jai teko patirti ir aklimatizacijos sunkumus, ir skausmingus griuvimus trasoje. „Pirmos dienos buvo lėtokos, labai norėjosi miego. Negalėjau suprasti, kada treniruotis, o kada ilsėtis. Bet po trijų dienų viskas susitvarkė, atsikeli su saule ir eini miegoti su saule. O saulė čia šviečia kiekvieną dieną, nuo jos pagerėja ir nuotaika, ir savijauta“, – džiaugėsi 24 metų iš Visagino kilusi sportininkė. Buvusi biatlonininkė jau ne pirmus metus yra visa galva stipresnė už kitas Lietuvos slidininkes, tad gauti vienintelį mūsų šalies moterims skirtą kelialapį į Pjongčango žaidynių slidinėjimo varžybas jai nebuvo sunku. Kur kas sunkiau bus kovoti olimpinėje trasoje, kur susirinks stipriausios planetos sportininkės. Pjongčange M. Kaznačenko mėgins jėgas sprinto ir 10 km laisvuoju stiliumi lenktynėse. Nors per treniruotes stiprus vėjas net tris kartus parbloškė slidininkę, o po vieno griuvimo ant jos kūno atsirado didžiulė mėlynė, olimpinių žaidynių debiutantė džiaugėsi Alpensia slidinėjimo centro trasa. „Trasa labai kieta, ant jos sunku griūti. Bet tai labai gerai. Svarbiausia, kad nebus ledo, kuris atsiranda, kai sniegas pažliunga, o vėliau sušąla. O aš neturiu šiltam sniegui tinkamų slidžių. Sąlygos bus tikrai geros – sniegas šaltas, o oras šiltas. Nuo kieto sniego galima stipriau atsispirti. Tad kuo kietesnė trasa, tuo mažiau mes atsiliekame nuo lyderių“, – teigė M. Kaznačenko. Paklausta, ar trasoje yra pavojingų vietų, ji atšovė: „Yra, bet man jos patinka.“ Per pirmąsias treniruotes olimpinėje trasoje sportininkėms teko kovoti ne tik su galingu vėju, bet beveik 20 laipsnių šalčiu. „Buvo tikrai labai šalta“, – prisiminė slidininkė, olimpiniame kaimelyje jau įsisukusi į kasdienę rutiną: keltis aštuntą, dešimtą išvažiuoti į treniruotę, o 23 val. eiti miegoti. Panašus ir viename kambaryje su M. Kaznačenko gyvenančios kalnų slidininkės Ievos Januškevičiūtės grafikas, tad sportininkėms patogu dalytis viena erdve. Olimpiniame kaimelyje netrūksta įvairiausių pramogų – nuo virtualių, kurias siūlo korėjiečių pasididžiavimas „Samsung“ iki įprastų – stalo ledo ritulio ir futbolo. Galima ir atsipalaiduoti masažo kėdėje, nusifotografuoti apsirengus tradiciniais korėjiečių drabužiais – laisvu nuo treniruočių laiko M. Kaznačenko nesėdi užsidariusi kambaryje. Kaimelyje yra ir paštas, ir kelios parduotuvės, ir grožio salonas, treniruoklių salė. M. Kaznačenko jau pasinaudojo ir skalbykla, kur norint teko perprasti hieroglifus, nes angliškų užrašų ant skalbimo mašinos nebuvo nebuvo. Kaip ir kiekvienoje olimpiadoje, vienas pagrindinių traukos centrų kaimelyje yra valgykla. Čia Lietuvos slidininkė išbandė įvairių patiekalų. Bene labiausiai patiko korėjiečių virtuvė. „Labai skanu ir įdomu. Europoje valgome pakankamai vienodą maistą, o čia jis įvairesnis. Paragavau ir kimči. Bet man labiau patinka ryžių bandelės“, – teigė į olimpinių žaidynių kasdienybę pasinėrusi atletė. Pasibaigus varžoms ji kartu su I. Januškevičiūte planuoja dar geriau pajusti Pietų Korėjos dvasią pakeliaudamos po regioną, aplankydamos ledo labirintą, kitas turistų traukos vietas.