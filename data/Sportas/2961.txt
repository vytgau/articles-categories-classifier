Tradiciniame R. Bagdono turnyre, kuris vykdomas nuo 2002 metų, kovojo įvairių amžiaus grupių graikų-romėnų imtynininkai. Tačiau šiemet, Lietuvos imtynių jubiliejaus proga, ant imtynių kilimų varžysis visų trijų olimpinių imtynių sporto šakų (graikų-romėnų, laisvųjų bei moterų imtynių) atstovai. Numatoma, kad Vilniuje kovos per 200 atletų. „Šios varžybos rengiamos 16-tą kartą ir kasmet mes atsižvelgiame į mūsų trenerių pageidavimus bei adaptuojame turnyrą pagal jų poreikius, – pasakoja R. Bagdonas. – Todėl kartas nuo karto keičiamos varžybų dalyvių amžiaus grupės. Kažkada startavome su kadetais, nes jiems buvo numatytas tikslas ruoštis Pekino olimpinėms žaidynėms. Vėliau ant kilimo kovojo jaunimas, suaugę. Buvo ir komandinių varžybų formatas, o vienąsyk surengėme tik sunkiasvorių turnyrą. Šie metai taip pat neapsieis be naujovių – „klasikams“ pirmą kartą bus surengtos U23 amžiaus grupės varžybos ir turnyre pirmą kartą debiutuos jaunių amžiaus grupės (iki 17 metų) laisvūnai bei moterų imtynių atstovės“. Šiemetiniame turnyre dėl medalių grumsis pajėgiausių šalies imtynininkai ir svečiai iš Lenkijos, Latvijos, Estijos, Baltarusijos, Rusijos, Suomijos, Norvegijos bei Švedijos. Imtynių gerbėjai turės puikią progą stebėti pasaulio ir Europos čempionatų prizininkų Manto Knystauto, Romo Fridriko, Kristupo Šleivos, Paulius Galkino, Kamilės Gaučaitės ir kitų perspektyvių atletų bei atlečių dvikovas. Visi minėti sportininkai dalyvaus lapkritį Lenkijoje vyksiančiame pasaulio U23 čempionate, tad R.Bagdono vardo turnyras yra savotiška repeticija prieš paskutinį svarbų sezono startą. Varžybų vieta – Vilniaus lengvosios atletikos maniežas (Žemaitės g. 6). Varžybų programa: Spalio 14, šeštadienis 10.00-14.00 Kvalifikacinės kovos 16.00-18.00 Finalai; nugalėtojų ir prizininkų apdovanojimai