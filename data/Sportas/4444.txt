A. Skujos stumtas rutulys Londono olimpiniame stadione nuskriejo 14 metrų. Tai – 16 centimetrų geresnis rezultatas nei anstesnis asmeninis lietuvio rekordas. Lengvaatletis pasirodymu liko patenkintas, nors neslėpė, kad tikėjosi dar geresnio rezultato. „Galėjo viskas būti geriau, kaip planavome. Taip, asmeninis rezultatas pagerintas, bet viskas galėtų būti dar geriau. Galvojau, kad gal būsiu šiek tiek aukščiau nei šeštoje vietoje. Maniau, kad gal nustumsiu apie 20 ar 30 centimetrų toliau. Tiek rutulys skriejo per treniruotes. Išėjo kaip išėjo. Asmeninis rezultatas vis tiek pagerintas“, – įspūdžiais dalinosi A. Skuja. A.Skujos Londone laukia dar vienas pasirodymas. Lengvaatletis sekmadienį 13.35 val Lietuvos laiku žengs į disko metimo sektorių. Sportininkas nepamatuotais pažadais nesišvaisto ir kalnų nuversti nežada, bet norėtų ir šioje rungtyje pagerinti asmeninį rezultatą, kilti kuo aukščiau. „Diską mes 14 sportininkų, todėl kažką prognozuoti labai sunku. Visi varžovai meta už 40 metrų žymos – apie 40 ar 45 metrus. Mano asmeninis rezultatas yra kiek daugiau nei 38 metrai, bet tikiuosi kuo geresnių rezultatų“, – optimistiškai apie paskutinę rungtį kalbėjo A. Skuja. A.Skuja Londone jau pirmą čempionato įrodė, kad gali nustebinti. Praėjusį penktadienį lengvaatletis pasiekė įspūdingą asmeninį rekordą ieties metimo sektoriuje: įrankį nuskraidino 45 metrus – net 5 metrais 88 centimetrais toliau nei ankstesnis geriausias rezultatas.  