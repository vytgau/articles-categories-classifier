Taip pat įvyko keliautojų sporto mėgėjų šiaurietiško ėjimo žygis. Pirmą žaidynių dieną buvo išdalinti ir pirmi iš net 633 medalių komplektų. Medalių dalybų estafetę Kaune pradėjo stalo tenisininkai ir orientacininkai. Vakarop žaidynių dalyviai susibūrė Šv. Arkangelo Mykolo (Įgulos) bažnyčioje, kurioje buvo pašventinta žaidynių vėliava ir laikytos Šv. Mišios. Vėliau spalvinga ir gerai nusiteikusi minia, nešina visų žaidynės dalyvaujančių šalių vėliavomis, pradėjo eiseną nuo bažnyčios Kauno Sporto halės link. Pastarojoje vyko oficiali žaidynių atidarymo ceremonija ir šventinis koncertas. Istorinėje arenoje susibūrusius dešimtųjų žaidynių dalyvius pasveikino jų globėja Prezidentė Dalia Grybauskaitė. „Mieli sportininkai, visi žaidynių dalyviai, sveiki susirinkę į Kauną, į pasaulio lietuvių sporto sostinę. Tegul jubiliejinių – dešimtųjų – žaidynių medaliams ypatingo svorio suteikia Lietuvos valstybės atkūrimo šimtmetis. Tarp visų planetos sporto įvykių šiomis dienomis Lietuvai svarbiausios bus mūsų žaidynės. Ir ne tik Lietuvai. Į jus bus nukreipti žvilgsniai iš penkių žemynų, iš visų tautiečių bendruomenių, išlydėjusių savo sportininkus į tėvynę. Tegul vienijanti sporto galia vėl pakylėja visą tautą ir uždega širdis siekti naujų laimėjimų, palaikyti vieniems kitus ir džiaugtis, kad esame drauge“, – taip iš ekrano į žaidynių dalyvius kreipėsi D. Grybauskaitė. Vienas geriausių Pasaulio lietuvių sporto žaidynių ambasadorių Prezidentas Valdas Adamkus savo kalboje leidosi į prisiminimus iš tolimų 1938-ų, kai taip pat Kaune buvo surengta pirmoji Lietuvos tautinė olimpiada. „Tuomet Lietuva pakvietė po pasaulį išsisklaidžiusius brolius ir seseris į Kauną, būtent į šią vietą. Su dideliu džiaugsmu ir širdies virpesiu stovėjau ir žiūrėjau į einančius sportininkus. Laukėme antrosios olimpiados, bet nesulaukėme dėl tragiškų įvykių. Išsisklaidėme po visą pasaulį, o būtent jūs tam pasauliui ir atstovaujate, – kalbėjo V. Adamkus. – Noriu, kaip buvęs sportininkas, pasveikinti jus ir palinkėti sėkmės, gerų sportinių varžybų ir parsivežti gražiausius prisiminimus iš jūsų tėvų ir protėvių žemės.“ Kadenciją baigęs Prezidentas įžiebė žaidynių ugnį, o žaidynes oficialiai atidarytomis paskelbė jų organizavimo darbo grupės vadovas, Vidaus reikalų viceministras Darius Urbonas. Jis savo sveikinimą užbaigė pacituodamas šiemet sukurtą žaidynių šūkį „Sau, Lietuvai, pasauliui!“. „Mielas tautieti, broli, sese, įrodyk, ką gali, sau, Lietuvai, pasauliui“, – sakė D. Urbonas. Žaidynių dalyvius taip pat pasveikino Kauno meras Visvaldas Matijošaitis, o visi šventės dalyviai vėliau linksminosi stebėdami dainų ir šokių ansamblio „Lietuva“, grupių „Rondo“, „Thundertale“ ir Arvydo Vilčinsko pasirodymus.