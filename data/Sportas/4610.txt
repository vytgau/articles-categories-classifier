Turnyre kausis sportininkai iš Lietuvos ir užsienio, planuojama apie 10 kovų, tarp kurių bus revanšinė Tautvydo Stašaičio ir Edgaro Banikonio akistata (svorio kategorija iki 86 kg), Vytauto Sadausko ir Vitoldo Jagelo (iki 74 kg) dvikova, į ringą kops ir Evelina Puidaitė (iki 60 kg), kurios varžovė kol kas nežinoma. Žiūrovų taip pat laukia parodomosios merginų kovos, šou programa. Renginį ves aktorius Ramūnas Rudokas. Palangoje bus rengiama atranka į lapkričio pradžioje Kauno sporto halėje vyksiantį tarptautinį turnyrą, į kurį antrą kartą atkeliaus JAV KOTC organizacijos kovotojai, tokie kaip Tony Lopezas, Shadas Smithas ir kiti. Sportininkus įvertins ir kvietimus dalins pats KOTC prezidentas Terry Trebilcockas. Anot varžybas organizuojančio buvusio kovotojo Jordano Poškaičio, „King of the Cage“ turnyrai Lietuvoje yra tiltas į JAV mišrių kovos menų pasaulį, mat su KOTC organizacija bendradarbiauja garsiausias pasaulyje kovų tinklas UFC. Pirmasis „King of the Cage“ turnyras Kaune vyko praėjusį balandį, po jo trys lietuviai – E. Puidaitė, V. Sadauskas ir Karolis Buslys – buvo pakviesti rugsėjo 2 d. kovoti Los Andžele (JAV).