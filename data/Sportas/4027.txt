D. Rapšys po 100 metrų buvo antras ir tik nežymiai atsiliko nuo lyderio (0,01 ir 0,02 sek.), bet vėliau lietuviui pritrūko ištvermės ir jį aplenkė dar du varžovai. Šalies rekordą jis pagerino 0,05 sek. Greičiausi šiame plaukime buvo vengras Dominikas Kozma (1:41,03), lenkas Kacperas Majchrzakas (1:41,62) ir Chadas Le Closas iš Pietų Afrikos (1:41,67). Vyrų 200 metrų laisvu stiliumi finalo rezultatai: 1. Dominik Kozma (Vengrija) – 1:41,03; 2. Kacper Majchrzak (Lenkija) – 1:41,62; 3. Chad Le Clos (PAR) – 1:41,67; 4. Danas Rapšys (Lietuva) – 1:42,23 (LR); 5. Aleksandr Krasnych (Rusija) – 1:42,46; 6. Kyle Stolk (Nyderlandai) 1:42,81; 7. Clyde Lewis (Australija) – 1:43,52; 8. Jack Cartwright (Australija) – 1:45,34. Įspūdingą rezultatą D. Rapšys užfiksavo ir šios rungties atrankoje (1:42,28 sek.), kur užėmė pirmą vietą ir 1,91 sek. taip pat buvo pagerinęs sau pačiam priklausiusį šalies rekordą. Šioje rungtyje dalyvavo ir dar du mūsiškiai. Povilas Strazdas (1:47,19 min.) liko 21-as, o du varžovus aplenkęs Mantas Kaveckas (1:58,77 min.) buvo 57-as. Geriausia Lietuvos plaukikė Rūta Meilutytė pirmadienio popietę dalyvavo savo mėgstamoje 100 metrų plaukimo krūtine atrankoje, tačiau kiek nelauktai neprasibrovė į finalą. Išvakarėse iš dvigubai ilgesnės distancijos atrankos diskvalifikuota kaunietė šįkart užfiksavo 1:08,20 laiką ir galutinėje rikiuotėje liko vos devinta. Dėl medalio mūsiškė galėjo kovoti tik tuo atveju, jeigu bent viena dalyvė nuspręstų neplaukti finale. Tai neįvyko. Verta pažymėti, kad būtent R. Meilutytei, kartu su jamaikiete Alia Atkinson, priklauso šios rungties pasaulio rekordas. 2013-ais lietuvė užfiksavo 1:02,36 min. rezultatą. O Berlyne pirmadienį finale pergalę šventė A. Atkinson (1:03,16). *** 200 metrų peteliške Deividas Margevičius įveikė per 1:56,13 ir atrankoje buvo 12-as, tuo tarpu Erikas Kapočius distancijoje užtruko 2:12,27, o tai buvo 31-as rezultatas. Dalyvavusi 200 metrų plaukimo nugara atrankoje į finalą neprasimušė Ieva Jacevičiūtė. Ji liko 9-a (2:21,65). Andrius Šidlauskas 50 metrų plaukimo krūtine rungtį baigė 15-as (27,26 sek.). 100 metrų nugara Gytis Stankevičius įveikė per 53,26 sek., pasiekdamas 18-ą rezultatą, Alanas Tautkus buvo 30-as (55,93 sek.), o Arijus Pavlidi 33-as (56,88 sek.). Tokio paties nuotolio plaukime laisvu stiliumi viena po kitos atrankoje išsirikiavo dvi lietuvės Neringa Černiauskaitė (26,46 sek.) ir Meda Kulbačiauskaitė (26,53 sek.), užėmusios atitinkamai 33-ią ir 34-ą vietas. Taip pat dvi vietas iš eilės 400 metrų plaukime laisvu stiliumi užėmė Viktė Labanauskaitė (4:27,78) ir N. Černiauskaitė (4:36,02). Merginoms atiteko 21-a ir 22-a vietos. Tuo tarpu 100 metrų peteliške plaukime jau trys Lietuvos plaukikės bendroje įskaitoje buvo viena po kitos. Nuotolį įveikusi per 1 min. 05,07 sek. M. Kulbačiauskaitė buvo 26-a, laipteliu žemiau įsikūrė Dominyka Rapšytė (1:05,34), o 28-a vieta atiteko I. Jacevičiūtei (1:07,11). Antroje rungtyje dalyvavęs E. Kapočius 400 m kompleksiniu būdu atplaukė 10-as – 4 min. 34,39 sek. Aukso medalio laimėtojams šiose varžybose atitenka 12 taškų ir 1,5 tūkst. JAV dolerių. Sidabro apdovanojimas vertas 9 taškų ir 1 tūkst. dolerių, o bronzos – 6 taškų ir 500 dolerių. Piniginiai prizai išdalinami ir dar trims plaukikams: už ketvirtą vietą yra skiriama 400, už penktą – 300, už šeštą – 200 dolerių. Bendras varžybų prizų fondas siekia beveik 90 tūkst. dolerių. Dar 300 tūkst. dolerių išdalinama daugiausiai taškų per dvi dienas surinkusiems plaukimams. Pirmos vietos laimėtojui atitenka 50, antros – 35, trečios – 30, ketvirtos – 20, penktos – 10, šeštos – 5 tūkst. JAV dolerių. Vyrų ir moterų reitingai sudaromi atskirai. Pasaulio taurės trečias etapas iš devynių rugpjūčio 11-12 dienomis bus rengiamas Eindhovene (Nyderlandai). Jame dalyvaus tik R. Meilutytė. Plaukimai šiose varžybose vyksta trumpame (25 m) baseine.