„Tai pirmas tokio lygio turnyras Lietuvoje. Turime stiprų projektą „KOK World Grand Prix“, bet MMA populiarėja, nenorime atsilikti, todėl priėmėme sprendimą parsivežti tokį patį aštuoniakampį narvą, kokį matome UFC kovose. Tai istorinis žingsnis“, – pasakojo D. Simanaitis. Turnyras pavadintas „MMA Bushido 74“, nes tai bus jau 74 turnyras Lietuvoje pagal skaičių – KOK turnyrus rengti mūsų šalyje pradėta nuo 1999 metų. Lietuvos Bušido federacijos prezidentas atskleidė, kad žiūrovai gaus gerą emociją ir įspūdingas kovas: „Pasistengėme surinkti geriausius MMA kovotojus Lietuvoje, sirgaliai pamatys kitokį renginio apipavidalinimą, susidomėjimas didelis. Kovų ringe taisyklės – trys raundai po 5 minutes“. Vardindamas pagrindinius turnyro akcentus D. Simanaitis išskyrė titulinę Ingo Baryso kovą, Pekino olimpinio imtynių vicečempiono, sunkiasvorio Mindaugo Mizgaičio debiutą. Taip pat daug dėmesio turėtų sulaukti sparčiai tobulėjantis Europos ir pasaulio pankrationo čempionas Tomas Pakutinskas, daugiau nei metus Japonijoje patirties pasisėmusi Julija Stoliarenko, kylanti žvaigždė Žygimantas Ramaška ir didele fizine jėga išsiskiriantis, pravardę „Kapitonas Lietuva“ turintis Laurynas Urbonavičius. Prieš metus paskutinį kartą varžybose dalyvavęs ir imtynininko karjerą baigęs M. Mizgaitis prisipažino, kad svajonę išmėginti mišrius kovos menus turėjo nuo 25 metų. „Mūsų sporto varžybų grafikas suspaustas. Per metus net 9 mėnesius būdavau užsienyje, nebuvo laiko, – pasakojo Pekino olimpinis vicečempionas. – Baigiau karjerą, mėnesį pasėdėjau namie ir supratau, kad noriu kažkokio krūvio. Atėjau į salę pas trenerį Alfredą Lifšicą, supratau, kad mano imtynės „neblizga“, jau nekalbant apie stovėseną. Atsirado stimulas boksuotis, smūgiuoti, griauti. Automatiškai norisi išbandyti save ir varžybose“. Per beveik metus M. Mizgaitis tikino nuveikęs darbą, prilygstantį trejų metų laikotarpiui. „Galvojau, kad sunkiausia bus smūgiavimas, bet negalėsite patikėti, sunkiau yra imtynės. Narvas – visiškai kitoks, labai sekina, reikalauja daug ištvermės, užsiimti pozicijų, dirbti, mokėti atsipalaiduoti, kad neužkirstų rankų“, – įspūdžiais dalijosi debiutuoti MMA kovose besirengiantis imtynininkas. „Norint išmokti imtynių, turi imtyniauti. Techniką gali šlifuoti 100 metų, bet veiksmus dariau tuos, kurios išmokau kovoje. Čia vadovavausi tuo pačiu. Aiškino žodžiu – nesupratau, o kai praleidau smūgius, tuomet pradėjau galvoti. Žiūrėjau į praktiką, visur kovojau, kur tik galėjau. Išlaikymas ir kontrolė bus mano arkliukas“, – sakė M. Mizgaitis. Dėl savo sprogstamo greičio ir jėgos „atominiu“ vadinamas I. Barysas po pergalės praėjusių metų rudenį Vilniuje prieš graiką savo techniką šlifavo Amerikoje. „Išbandžiau narvą Amerikoje. Ten niekur neiškrisi. Atsiranda spaudimas, turi daugiau judėti, gali protingiau kovoti. Pasikeitė mąstymas. Man patiko, jaučiausi lyg namuose“, – kalbėjo kaunietis. Po paskutinės kovos I. Barysas teigė suvokęs, kad dar daug turi nuveikti, todėl daug dėmesio skyrė MMA veiksmams, vertimams, gynybai, kontratakai. „Supratau ir dar vieną svarbų dalyką – reikia ir poilsio. Anksčiau nuvarydavau save iki nulio, o varžybų dieną nerasdavau sau vietos. Dabar esu ramus, nes esu pasiruošęs. Reikės kovoti ir rankomis, ir dantimis, bet lengvas kelias neįdomus. Diržas yra, reikia eiti į ringą ir jį išplėšti“, - mintimis apie būsimą kovą su ukrainiečiu Oleksejumi Torčuku. „Esame penkete geriausių kovos menų organizacijų. Laimėjusiam titulinę kovą sportininkui atsidaro durys į visą pasaulį. Reitingai, pripažinimas, vardas. Jie tampa įdomūs visiems Kinijos, Japonijos, Amerikos projektams, – tvirtino D. Simanaitis. Gegužės 4 dieną Vilniaus „Siemens“ arenoje vyksiančio tarptautinio „MMA Bushido“ turnyre iš viso numatyta 12 kovų, pergalių čia sieks ir kiti Lietuvos atstovai. 