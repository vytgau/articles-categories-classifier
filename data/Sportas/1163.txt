Skurdus pasirinkimas LFF prezidentas Tomas Danilevičius turėjo logišką argumentą, kodėl šių klubų akistata nevyks neutralioje aikštėje. „Komandos rungtynes galėtų žaisti ir LFF stadione, bet vargu ar kas būtų tuo patenkintas“, – šyptelėjo T. Danilevičius, pažvelgęs pro langą į apsnigtą, ledinę LFF aikštę. „Kalbant apie infrastruktūros pasirinkimą šiai dienai, turime tik dvi galimybes, kur yra sąlygos tokioms rungtynėms – tai Vilniaus „Sportimos“ ir Marijampolės maniežai. Kiek žmonių susirinktų šeštadienį į rungtynes Vilniuje, jei šioje kovoje nėra sostinės klubo?... Pasirinkome Marijampolę, kur praėjusiais metais „Sūduvos“ sirgaliai noriai lankėsi stadione, ten pagerintas ir A lygos rungtynių lankomumo rekordas, tad ribotas pasirinkimas nulėmė Supertaurės mačą surengti Marijampolėje“, – paaiškino LFF vadovas T. Danilevičius. „Stumbro“ strategas M. Barreto tvirtino, kad teisingiau būtų žaisti neutralioje aikštėje, tačiau šiai akimirkai jam kur kas labiau rūpi jo komandos pasiruošimas ir nusiteikimas. Savo ruožtu „Sūduvos“ strategas neabejojo, kad šioje Supertaurės kovoje jo vadovaujami auklėtiniai turės sirgalių pranašumą. „Mūsų sirgaliai yra geriausi, tą galima spręsti pagal praėjusį sezoną, jie mus priverčia nesustoti. Į rungtynes šeštadienį ateis daug žiūrovų, kurie myli „Sūduvą“, tai bus mūsų 12-tas sirgalius. Be abejo, šioje vietoje mes turime pranašumą“, – kalbėjo čempionų komandos strategas Vladimiras Čeburinas. Nauja patirtis Dar niekada „Stumbras“ nebuvo priverstas ruoštis tokiai ankstyvai sezono pradžiai. Pernai LFF taurės finale Vilniaus „Žalgirį“ įveikęs „Stumbras“ pirmą kartą kovos dėl Supertaurės. Anot Kauno ekipos stratego, šeštadienį susitiks komandos, turinčios skirtingą koncepciją ir skirtingus požūrius į žaidimą. „Abu klubai praėjusiais metais įsirašė į istoriją, „Sūduva“ iškovojo čempionų vardus, mes nutraukėme „Žalgirio“ trofėjų seriją LFF taurės kovose. Šeštadienį prasideda naujas sezonas ir laukia įdomus mačas. Pernai buvome jauniausia A lygos komanda, pasiekėme savo tikslą, nes patekti į Europos kovas norėjome per trejus metus, tą pavyko padaryti per porą sezonų. Šeštadienį susitiks komandos su skirtinga koncepcija ir skirtingais požūriais. Pasistengsime, kad pergale džiaugtųsi „Stumbras“, – tvirtino M. Barreto. Kauno ekipos kapitonas Rimvydas Sadauskas džiaugėsi pasiruošimo stovykla Turkijoje, kur komanda sužaidė devynis kontrolinius testus su dėmesio vertais varžovais ir kaupė svarbią patirtį. Jaunam 21-erių gynėjui kapitono pareigos pečių neslegia: komanda jauna – specialios motyvacijos jai nereikia, patys futbolininkai veržiasi į aikštę ir trykšta noru kovoti bei įrodyti savo vertę. LFF Supertaurių rekordinininkas „Sūduvos“ kapitonas Algis Jankauskas pridūrė, kad šioje kovoje paprastai sunku komandoms pademonstruoti geriausią savo žaidimą, nes tai pirmas oficialus mačas, ekipos dar nėra optimalios sportinės formos. „Stegsimės pademonstruot gerą kovą ir sieksime titulo „Sūduvai“, kuri nėra išlepinta trofėjų gausa“, – pridūrė „Sūduvos“ kapitonas, kurio sąskaitoje teoriškai yra net keturi Supertaurės titulai. Tiesa, tik dvejose rungtynėse teko jam kovoti dėl trofėjaus, nes jam atstovaujant „Žalgiriui“, 2014 m. ir 2015 m. sostinės klubui laimėjus čempionatą ir LFF taurę iškart be kovos Supertaurės laimėtoju tapo Vilniaus ekipa. Tačiau A. Jankauskas Marijampolėje jau žino, ką reiškia džiaugtis šiuo titulu. 2013 m. „Žalgirio“ ir Panevėžio „Ekrano“ akistata vyko Marijampolėje ir ten 1:0 pergalę po pratęsimo pasiekė sostinės klubas. Tą patyręs gynėjas gali padaryti atstovaudamas „Sūduvai“, kuriai tai bus trečiasis Supertaurės finalas. Marijampolės klubo sąskaitoje jau yra viena iškovota Supertaurė: tą klubas padarė 2009 metais, kai po 11 m baudinių įveiktas Panevėžio „Ekranas“, 2007 m. „Sūduva“ nusileido Kauno FBK klubui. Analizavo kovą su Rusijos grandu „Sūduvos“ strategas V. Čeburinas ruošdamasis šiai kovai rėmėsi „Stumbro“ draugiškomis rungtynėmis su vienu Rusijos futbolo flagmanu Sankt Peterburgo „Zenit“, kuriose Kauno klubas nusileido 0:2. „Rusijos komandos sudėtis per tas rungtynes buvo stipri, tačiau tikrai negaliu sakyti, kad „Stumbras“ garsiems varžovams 100 proc. nusileido. Kauniečiai šiemet išsaugojo komandos branduolį, per metus komanda susižaidė, žaidžia agresyviai“, – pastebėjo strategas. Anot M. Barreto, akivaizdu, kad varžovų gretose yra pakankamai daug aukšto lygio žaidėjų, komanda tarpsezoniu nesusilpnėjo, o to „Sūduva“ sau ir negalėjo leisti, nes laukia startas Čempionų lygos atrankoje. „Neabejoju, kad „Sūduva“ bus favoritė artėjančiame A lygos sezone. Žinome, kad mūsų ir „Sūduvos“ tikslai skiriasi, galbūt mūsų žaidėjai nėra tokio pat lygio, kaip „Sūduvos“, tačiau mūsų futbolininkai per metus įgavo svarbios patirties, tačiau jie jauni ir nori tobulėti. Galbūt prieš mačą „Sūduva“ yra favoritė, tačiau komandų lygį pamatysime aikštėje ir po mačo bus aišku, kas ko verti. Futbolas nuostabus tuo, kad jame gali įvykti nenumatytų dalykų, ne visada laimi stipresnė komanda“, – kalbėjo M. Barreto, kurio nuomone „Sūduva“ sieks išnaudoti visas „Stumbro“ klaidas, tad jo auklėtiniai turės būti ypač atsargūs.   Solidus pasiruošimas „Stumbras“ baterijas krovė treniruočių stovykloje Turkijoje, o iki sezono premjeros sužaidė 9 draugiškas rungtynes su tokiais klubais, kaip Maskvos „Dinamo“ (žiemą į jį persikėlė Fiodoras Černychas), Belgrado „Crvena Zvezda“ ar jau minėtas mačas su Sakt Peterburgo „Zenit“. Per devynis kontrolinius testus tik kartą „Stumbras“ sužaidė lygiosiomis, ir tą pasiekė pirmame mače su „Dinamo“ klubu (0:0). Vėliau sekė 8-ios nesėkmės, tačiau nebuvo beviltiškų rezultatų, o skaudžiausias pralaimėjimas patirtas 0:3 (0:2) akistatoje su Serbijos aukščiausios lygos „Rad“ klubu. Per devynis mačus „Stumbras“ pelnė 6 įvarčius ir praleido 21-ą. Pasirengimo 2018 metų sezonui laikotarpiu Lietuvos čempionai sužaidė 8 kontrolines rungtynes. Iš pradžių Marijampolėje 1:0 nugalėta „Palanga“, 3:4 nusileista Rygos RFS, 3:1 įveikta „Jonava“ ir sužaista lygiosiomis 1:1 su „Liepaja“. Vėliau treniruočių stovykloje Turkijoje 3:1 įveiktas Samaros „Kryja sovetov“, sužaista 1:1 su Kosovo čempionato lyderiu „Llapi“, 0:1 nusileidta Zlino „Fastav“ ir 1:0 įveiktas Plovdivo „Lokomotiv“. Iš Turkijos sugrįžę sūduviai nuo vasario 10-osios treniruojasi Marijampolėje. „Sūduva“ per pasiruošimą pasiekė 4 pergales, dukart pralaimėjo ir dukart sužaidė lygiosiomis, per kontrolinius testus pelnyta 13 įvarčių ir praleisti 9 įvarčiai. 