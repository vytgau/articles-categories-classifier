„Gazzetta dello Sport“ praneša apie tyrėjų surastas draudžiamas medžiagas, priskiriamas dopingui. Tyrime dėl disponavimo draudžiamais preparatais ir kitų antidopingo taisyklių pažeidimų minimos iš viso penkių asmenų pavardės: velionio tėvo Raimondo Rumšo, su „Altopack-Eppela Coppi“ komanda susijusių Luca Franceschi, Narciso Franceschi, Maria Luisa Luciani ir Elso Frediani. Iltirreno.it informuoja apie per kratas surastus „didelius dopingo kiekius“. Esą L. Rumšo mirtį tiriančio prokuroro Salvatore Giannino koordinuotos operacijos metu policija buvo apsupusi šeimos namus. Skelbiama, kad pareigūnai į patalpas pateko įlipę per miegančios R. Rumšo dukters Rasos langą. Pasirodyti netikėtai teisėsaugos atstovai siekė norėdami apsidrausti nuo galimo įkalčių sunaikinimo. Tuo pačiu metu apieškotas L. Rumšo brolio Raimondo Rumšo jaunesniojo automobilis, „Altopack-Eppela Coppi“ komandos būstinė ir jos vadovų namai. Tyrėjai vis dar laukia toksikologinės L. Rumšo palaikų ekspertizės rezultatų. Bene garsiausio Lietuvos dviratininko R. Rumšo, kartu su šeima gyvenančio Italijoje, sūnus Linas netikėtai mirė gegužės 2 d. sulaukęs vos 21-erių. Mirties išvakarėse jaunuolis skundėsi dusuliu ir buvo nualpęs. Bet Lukos miesto ligoninėje atlikus tyrimus, gydytojai nenustatė nieko grėsmingo ir išleido vaikiną į namus. Prieš tai L. Rumšas dalyvavo dviejų dienų „Toscana Terra di Ciclismo Eroica“ lenktynėse, kuriose užėmė 31-ą vietą. Lietuvos jaunimo čempionas kartu su vyriausiu broliu Raimondu nuolat mindavo pedalus įvairiose savo amžiaus grupės ir mėgėjų varžybose Apeninų pusiasalyje. Dviratininkas priklausė mėgėjų statusą turinčiai „Altopack-Eppela Coppi“ komandai. Italijos žiniasklaidoje svarstyta, kad L. Rumšą galėjo užklupti širdies sutrikimas. Tačiau prisimintos ir jo tėvo dopingo istorijos, į kurias 45-erių R. Rumšas vyresnysis buvo įsipainiojęs kelis kartus. Ištverme kalnuose išsiskyręs lietuvis, atstovaudamas „Lampre“ komandai, 2002 metais užėmė trečią vietą prestižinėse „Tour de France“ lenktynėse. R. Rumšas tuomet nusileido tik amerikiečiui Lance'ui Armstrongui ir ispanui Josebai Beloki. Bet po lenktynių Lietuvos dviratininką užklupo rimti nemalonumai. Prabėgus dienai nuo finišo pakylos iškilmių Eliziejaus laukuose, Prancūzijos policija sulaikė R. Rumšo žmoną Editą, kurios automobilyje aptikta įvairių medikamentų, dalis kurių priskiriami draudžiamiems preparatams. Moteris buvo areštuota ir iš kalėjimo už užstatą paleista tik po kelių mėnesių. Vėliau teismas už nelegalių medžiagų įvežimą į Prancūziją jai ir R. Rumšui skyrė po keturis mėnesius įkalinimo lygtinai. Tuomet paties R. Rumšo organizme dopingo nebuvo aptikta, bet dviratininkas įkliuvo po metų dalyvaudamas antrose pagal rangą „Giro d'Italia“ daugiadienėse lenktynėse. Dėl eritropoetino vartojimo jis buvo diskvalifikuotas metams ir į aukščiausio lygio varžybas daugiau negrįžo. R. Rumšas su žmona augina dar du jaunesnius vaikus: dukterį Rasą ir sūnų Renatą.