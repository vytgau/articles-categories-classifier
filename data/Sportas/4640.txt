Lengvaatletė socialiniame tinkle „Instagram“ pasidalino nuotrauka iš treniruotės lengvosios atletikos stadione Palangoje. Čia šuolininkė į aukštį po pavasario pabaigoje patirtos traumos gerina sportinę formą ir ruošiasi artėjančioms Lietuvos pirmenybėms, kurios vyks liepos 20-21 d. Palangoje. | 1 9 1 / 3 6 5 | 👣Small steps forward👣 So good to be back at the HJ #sector 😜🤘🏽Wide smile after a very successful #jumping #session 😁🙌🏽 #365byairinepalsyte #kallasmanagement #airinepalsyte #nike #athlete #highjump A post shared by Airinė Palšytė (@airinepalsyte) on Jul 10, 2017 at 1:20pm PDT  „Jeigu viskas bus gerai, ketinu startuoti Lietuvos čempionate. Jau minėjau, kad nuo liepos pradžios iki beveik paties pasaulio čempionato pradžios planuoju dalyvauti treniruočių stovykloje Palangoje. Tai vieta, kur puikios sąlygos ir man niekuo nereikia rūpintis. Pajūris padeda ir įvairiems gijimo procesams. Treniruosiuosi Palangoje ir tikiuosi, jog liepos antroje pusėje jau galėsiu šokti (į aukštį) per Lietuvos čempionatą. Tik galbūt prisisaugosiu ir nedemonstruosiu aukščiausios sportinės formos“, – birželio pabaigoje portalui sportas.info teigė lengvaatletė. Svarbiausias sezono startas laukia Londone, kur rugpjūčio 4-13 d. vyks pasaulio lengvosios atletikos čempionatas. Žiemą lietuvė sudrebino pasaulio lengvosios atletikos bendruomenę „įstodama“ į dviejų metrų klubą ir tąkart pasiekdama geriausią sezono rezultatą pasaulyje. Sausio pabaigoje LLAF taurės varžybų metu ji pakėlė kartelę į 200 cm aukštį bei jį peršoko trečiu bandymu. Šis rezultatas tapo nauju Lietuvos rekordu. Garsiai A. Palšytės pavardė nuskambėjo kovo pradžioje per Serbijoje vykusias Senojo žemyno uždarų patalpų pirmenybes. 24-erių šuolininkei Europos čempionės titulą garantavo 196 centimetrų aukštis. Tačiau A. Palšytė nusprendė siekti Lietuvos rekordo. Sportininkė antruoju bandymu peršoko į 201 centimetrą pakeltą kartelę ir ankstesnį rekordą pagerino centimetru. A. Palšytė pavasarį tapo visos Europos lengvosios atletikos veidu: lietuvė du kartus buvo pripažinta geriausia Senojo žemyno mėnesio lengvaatlete. Tačiau pavasario pabaigoje Tarptautinės lengvosios atletikos federacijos (IAAF) „Deimantinės lygos“ pirmajame etape JAV vykusiose varžybose Airinę stabdė trauma: moterų šuolių į aukštį sektorių lengvaatletė paliko skausmo pervertu veidu. Vilnietė per apšilimą patyrė atsispiriamos kairės kojos sėdmens traumą. Ji dar bandė įveikti nors pradinį 184 cm aukštį, tačiau pasirodymą baigė nepasiekusi jokio rezultato. Sportininkei teko praleisti du Deimantinės lygos etapus – birželio 8 dieną Romoje bei 18-ą dieną Stokholme.