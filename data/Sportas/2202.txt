„Be jokios abejonės neskelbsime jokio boikoto ir netrukdysime mūsų šalies olimpiečiams dalyvauti žiemos olimpiadoje, jei tik jie norės varžytis po neutralia vėliava“, – sakė Žemutiniame Naugarde automobilių gamyklos GAZ 85-osioms veiklos metinėms skirtame koncerte trečiadienį dalyvavęs V. Putinas. Jis patikino, kad Rusijos valdžios institucijos asmeninės sportininkų iniciatyvos negesins. „Visų pirma reikia tiesiai pasakyti, kad mes iš dalies esame patys kalti, kad davėme tam dingstį. Antra vertus, manau, kad šia dingstimi, švelniai tariant, kai kas pasinaudojo ne visai sąžiningai“, – komentavo Rusijos vadovas. Primename, kad IOC prezidento Thomaso Bacho antradienį paskelbtas verdiktas rusams buvo griežtas: dopinge išsimaudžiusios Rusijos sportininkai Pjongčango olimpinėse žaidynėse galės dalyvauti tik kaip neutralūs atletai. Žiemos olimpiados organizatoriai trečiadienį paskelbė, kad jiems labiau patiktų, jei rusai varžytųsi su savo vėliava, bet kaip „antrą geriausią“ variantą priima Tarptautinio olimpinio komiteto (IOC) sprendimą, kuriuo „švariems“ rusams leidžiama dalyvauti žaidynėse kaip neutraliems sportininkams.