Nors 27-erių metų R. Berankis laimėjo pirmuosius du geimus, bet vėliau pusę metų dėl traumos nežaidęs S. Wawrinka perėmė iniciatyvą ir savo pranašumą pirmajame sete įrodė per 39 min. – 3:6. Antrasis setas truko lygiai tiek pat laiko, ir vėl stipresnis buvo 32-ejų šveicaras, o Ričardui koją kišo dažnos ir oponento neišprovokuotos klaidos – 4:6. Visgi trečiajame Ričardui pavyko perimti iniciatyvą – lietuvis laimėjo dvi iš eilės S. Wawrinkos padavimų serijas (ketvirtą ir šeštą geimus) ir per 32 min. įveikė oponentą 6:2. Permainingame ketvirtajame sete vyko itin atkakli kova. Abu tenisininkai laimėjo po vieną varžovo padavimų seriją (vienu metu Ričardas pirmavo 3:1), o esant lygiam rezultatui (6:6) prireikė vadinamojo „tie break'o“. Čia savo pranašumą užtikrintai įrodė patyręs šveicaras. Jis laimėjo 3 iš 5 Ričardo padavimų serijų ir lietuviui teko pripažinti oponento pergalę 2-7. Visas ketvirtasis setas truko lygiai valandą. R. Berankis šiame susitikime atliko 11 neatremiamų padavimų, o šveicaras – 15. Lietuvis padarė vieną dvigubą klaidą, o jo varžovas – penkias. S. Wawrinka antrajame rate susitiks su prancūzo Jeremy Chardy (ATP-77) ir amerikiečio Tennyso Sandgreno (ATP-96) poros nugalėtoju.  Primename, kad S. Wawrinka į kortus žengė neseniai atlikęs reabilitaciją po jam atliktos kelio operacijos. Paskutinę savo partija iki pastarosios dvikovos jis buvo sužaidęs 2017-ųjų liepos 3 d. Šveicaras 2014 metais buvo pakilęs į 3-ią pasaulio reitingo vietą. Jo karjeroje – 16 iškovotų titulų, iš jų trys „Grand Slam“ laimėti turnyrai (2014 m. „Australian Open“, 2015 m. „French Open“ ir 2016 „US Open“), Pekino olimpinių žaidynių bronzos medalis bei pergalėmis beveik 31 mln. dolerių laimėta suma. Su S. Wawrinka lietuvis iki šiol dar niekada nebuvo susitikęs jokiame turnyre. R. Berankis 2011 ir 2013 metais „Australian Open“ turnyre pateko į trečiąjį ratą, 2015 metais - į antrąjį, 2014 ir 2016 metais pralaimėjo pirmajame rate, o 2012 metais suklupo antrajame atrankos rate. Už dalyvavimą turnyre R. Berankiui atiteko 50 tūkst. Australijos dolerių ir 10 Teniso profesionalų asociacijos (ATP) reitingo taškų. „Australian Open“ turnyras Melburne vyks sausio 15-28 dienomis. Turnyro prizų fondą sudaro 55 mln. Australijos dolerių. Wawrinka beats Berankis in 4 sets despite being broken in the very first game and winning less points in the match. #AusOpen #Wawrinka pic.twitter.com/zJh1RktbnV 