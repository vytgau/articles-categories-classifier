Paskutinį kartą Lietuvos marškinėlius futbolininkas buvo užsivilkęs praėjusių metų birželį vykusiose draugiškose rungtynėse su Lenkija. Tą pačią vasarą L. Spalvis pakeitė klubus ir tapo Lisabonos „Sporting“ nariu. Tačiau karjeros pradžia Portugalijos grandų gretose jam nenusisekė dėl patirtos kelio traumos jau pirmajame mače. Visgi dabar L. Spalvis tikina esąs pasirengęs rungtyniauti: „Neatvažiavau pailsėti, atvažiavau pasiruošęs, noriu dirbti ir žaisti. Esu atsigavęs jau porą mėnesių. Treniruojuosi visu pajėgumu, neturiu jokių problemų. Kartais po treniruočių jaučiasi tas skausmas, bet manau tai normalu ir su laiku turėtų dingti“, – sakė L. Spalvis. „Stebėjau visas rinktinės rungtynes ir manau, kad labai gerai pradėjome, bet pritrūko sėkmės – praleidome įvarčius paskutinėmis minutėmis. Manau, kad tai psichologiškai paveikė komandą ir kitos rungtynės nebuvo tokios, kaip pirmosios. Liko dar ketverios rungtynės, tad viskas dar nebaigta. Rinktinės treneriai yra aukšto lygio ir nekalba nereikalingų dalykų. Jeigu visi savo darbą atliks optimaliai ir 100 procentų, be taškų neliksime.“ Geriausias 2015 metų Lietuvos futbolininkas nuo sezono pradžios nuomos pagrindais atstovauja antrajame Vokietijos divizione žaidžiančiai „Kaiserslautern“ komandai ir jaučiasi čia gerai: „Klubas yra gerai žinomas Vokietijoje, yra tapęs šalies čempionu. Turime didelį fanų palaikymą – nors nesiseka, į stadioną ateina 25-30 tūkst. fanų. Čia smagu žaisti ir dabar man beliko atgauti sportinę formą“. 