„Truputį pykstu ant savęs – pirmoje dalyje prakirtome ratą ir negalėjome pademonstruoti viso greičio. Nors vieta gera, bet viduje save vis tiek stumi dar labiau į priekį, ypač kai tiek daug mašinų pirmoje dalyje strigo, buvo gera galimybė pašauti į priekį. Pamatėm Loeb‘ą duobėje, aplinkui dešimtys ekipažų ratus suka iš tos duobės bandydami išvažiuoti, o jo šturmanas visiem kelią rodo“, – kiek komišką situaciją su šypsena pasakojo Antanas Juknevičius. „Reikėjo atkovoti vakar prarastas pozicijas tai šiandien davėm gazo kaip reikiant, gale buvome šiek tiek nuklydę, bet viskas gerai. Rezultatas tinkamas.“ Už nugaros lietuviui liko etape vienu metu lyderiavęs Yazeedas Al Rajhis, suomis Mikko Hirvonenas ir kt. greičiausiųjų dešimtuke etapą pradėję sportininkai. Rytoj dalyvių laukia paskutinė diena Peru. Šeštojo etapo metu lenktynininkai persikels į Boliviją, kurioje kopų ir smėlynų bus mažiau, tačiau laukia kiti išbandymai – kieto grunto trasos, kanjonai ir aukštikalnės.