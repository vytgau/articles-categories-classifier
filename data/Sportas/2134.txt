IOC sprendimą apskundė slidininkės Julia Čekaleva ir Anastasija Docenko bei biatlonininkė Olga Zaiceva. 22 Rusijos žiemos sporto atstovai, tarp kurių - dukart olimpinis bobslėjaus čempionas Aleksandras Zubkovas, rogučių sporte olimpinį auksą iškovojęs Aleksandras Tretjakovas ir slidinėjimo varžybose triumfavęs Aleksandras Legkovas, pareiškė ketinantys teikti apeliacijas dėl jiems skirtų sankcijų. CAS kiekvieno sportininko bylą nagrinės atskirai. Atletai prašė, kad Sporto arbitražo teismas galutinį sprendimą priimtų iki Pjongčango žiemos olimpinių žaidynių, kurios prasidės kitų metų vasario 9 dieną. IOC diskvalifikavo ir visam gyvenimui uždraudė dalyvauti olimpinėse žaidynėse 25 Sočyje startavusiems Rusijos sportininkams. IOC teigimu, atletai vartojo dopingą ar buvo įsivėlę į machinacijas dopingo testais Sočio olimpinėse žaidynėse. Vienas įtariamas sportininkas buvo išteisintas, o dar dešimties bylos laukia nagrinėjimo, teigė IOC. IOC dėl sistemingo ir valstybinės valdžios skatinamo dopingo vartojimo diskvalifikavo Rusiją iš Pjongčango olimpinių žaidynių. „Švarūs“ atletai galės startuoti didžiausiame žiemos sporto renginyje.