Dėmesio centre 23-ejų R. Zentneris atsidūrė dėl savo klaidos išvykos rungtynių su Menchengladbacho „Borussia“ komanda įkarštyje. Sulaukęs perdavimo iš savo ekipos gynėjo, vokietis pamėgino kamuolį nežiūrėdamas koja peradresuoti atgal. Visgi šis sprendimas nebuvo geras, nes vietoje kamuolio R. Zentneris „paspyrė“ orą virš baltos spalvos 11 m žymos baudos aikštelėje. Supratęs, kad pro šalį prariedėjęs kamuolys gali atsidurti vartuose, o link jo jau skuba varžovų puolėjas, R. Zentneris puolė atgalios ir vargais negalais ištaisė savo klaidą, kol galų gale visą pavojų likvidavo į užribį kamuolį išspyręs „Mainz 05 “gynėjas.  „Akies krašteliu aš pamačiau kažką balto ir pagalvojau, kad tai yra kamuolys. Visgi tai buvo 11 m žyma, o kamuolys jau buvo kažkur kitur. Norėjau atiduoti kamuolį į centrą Jeanui Gbaminui, tačiau kontakto su kamuoliu nebuvo ir tik tada supratau, kad kažkas yra netvarkoje“, – po lygiosiomis 1:1 pasibaigusių rungtynių pasakojo R. Zentneris, trumpam tapęs Youtube.com svetainės ir įvairių socialinių tinklų herojumi.