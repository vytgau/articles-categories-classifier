Į beveik mėnesio turnė Jungtinėse Amerikos Valstijose, kur dalyvauja turnyruose ir stovyklose, perspektyvūs „Vilniaus teniso akademijos“ (VTA) auklėtiniai išvyko su patyrusiu treneriu Rimvydu Mugevičiumi. Lietuvos vyrų rinktinės kapitonas čia jiems padeda kopti į teniso aukštumas. „Šie vaikinai nutarė maksimaliai pasišvęsti tenisui. Todėl buvo nutarta žaisti kuo aukštesnės klasės turnyruose. Visa tai tam, kad tenisininkai įgautų kuo rimtesnės patirties ir grūdintųsi tarp aukščiausio lygio žaidėjų“, – kodėl išvyko į Ameriką, pasakojo R. Mugevičius. Pasak trenerio, šiuo metu Europoje tokio aukšto lygio turnyrai, kokiuose JAV dalyvauja A. Sabaliauskas ir P. Vaitiekūnas, nevyksta. Todėl šis turas vaikinams svarbus ne tik dėl to, jog tai puiki galimybė tobulinti savo žaidimą, bet ir proga įgyti daugiau psichologinio tvirtumo. „Čia galime pamatyti, koks yra tikrasis teniso lygis pasaulyje ir išvengti „žvaigždžių ligos“. Šiuo metu nustebinti pasaulio nesiruošiame, tai nerealu. Tam reikia dar labai daug darbo, kantrybės, ištvermės“, – lengvos duonos Amerikoje savo auklėtiniams nežada treneris. Ainius Sabaliauskas ir Pijus Vaitiekūnas jėgas jau spėjo išbandyti „Eddie Herr“ serijos turnyre, kuriame sėkmingai sužaidė pirmąjį varžybų ratą. Tuo tarpu dabar kaupiamasi už savaitės prasidėsiančiam prestižiniam jaunių turnyrui „Junior Orange Bowl“. Anot R. Mugevičiaus, šiuose turnyruose JAV savo metu žaidė ir geriausi Lietuvos tenisininkai, šiandien ginantys Lietuvos rinktinės garbę. „Tad bandom eiti jų pramintu keliu“, – neišradinėja dviračio iš naujo patyręs specialistas. Varžybos – tik viena šios kelionės pusė. Antras ne mažiau svarbus tikslas – treniruotės, stovyklos, pažintys su tenisininkais iš įvairų šalių. „Siekiame kuo daugiau bendrauti su kitų šalių žaidėjais. Su jais vyksta treniruotės, neturnyriniai mačai. Be to, auklėtiniai jau turėjo galimybę čia susipažinti su tokiomis legendomis kaip Nickas Bollettieri. Tokia aplinka neišvengiamai skatina augti“, – pasakojo R. Mugevičius. Vis dėlto kelionė už Atlanto yra brangus malonumas ir be finansinės paramos jaunieji tenisininkai į JAV sunkiai galėtų išvykti. Vilniaus teniso akademijos direktoriaus Ramūno Grušo teigimu, tik dalyvaudami aukšto lygio turnyruose žaidėjai įgauna reikiamos patirties, kuri ateityje leidžia rodyti vis geresnius rezultatus. „Siekdami sudaryti palankias sąlygas jauniesiems Lietuvos tenisininkams tobulėti sukūrėme „Teniso talentų“ projektą. Jo dėka kompensuojama didžioji dalis išlaidų, tenkančių treniruočių procesui ir įvairiems turnyrams. Tikime, kad ši iniciatyva ženkliai prisideda prie jaunimo meistriškumo lygio augimo bei jų talento puoselėjimo“, – sakė Ramūnas Grušas. Šiais metais „Teniso talentų“ projekto biudžetą sudaro 230 tūkst. eurų iš kurių 25 tūkst. buvo skirti perspektyviausiems „Vilniaus teniso akademijos“ tenisininkams, gimusiems 1994–2004 m. Projektą vykdo bendrovė „Teniso pasaulis“, valdanti didžiausią Lietuvoje ir vieną didžiausių Europoje teniso infrastruktūros objektų SEB areną.