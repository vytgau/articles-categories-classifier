Jau artimiausiu metu į Lietuvą atvyks penkios rinktinės, kurios sieks Kaune nuliūdinti šeimininkus ir ant „Žalgirio“ arenos ledo šokti savo pergalės šokį. Komandų pasiruošimas pirmenybėms artėja link pabaigos, o šiose rinktinėse jau galima matyti būsimus kontūrus. Ukraina Praėjusį sezoną iš IA diviziono iškritę ukrainiečiai į šį čempionatą važiuoja susigrąžinti prarastas pozicijas, tačiau jiems tai pasiekti nebus taip paprasta. Po praėjusių metų nemažai rinktinės veteranų baigė savo karjeras, o į jų vietas surasti kokybiškų žaidėjų nelengvus laikus išgyvenančiai šaliai nėra taip paprasta. Daug ką pasako ir faktas, kad ukrainiečiai į savo stovyklą pakvietė keturis žaidėjus, kurie praėjusį sezoną apskritai nerungtyniavo. Didžiąją rinktinės daugumą sudaro vietinėse pirmenybėse rungtyniaujantys žaidėjai, o lyderiais turėtų būti komandos legionieriai. Puolimo grandyje daugiausiai tikimasi iš Baltarusijos čempionate rungtyniaujančio Andrejaus Michnovo, kuris turi nemenką patirtį KHL lygoje, o gynybos grandyje lyderiais turėtų būti aukščiausioje Rusijos lygoje (VHL) sezoną praleidęs Denisas Petruchno bei pagaliau savo šalies rinktinei sutikęs padėti talentingiausias šalies žaidėjas – 19-metis Igoris Merežko, kuris turėtų prie komandos prisijungti atskrisdamas iš Kanados prieš pat čempionato startą. Japonija Pernai tik apie auksą galvoję ir fiasko patyrę japonai po nesėkmingo pasirodymo ėmėsi kardinalių pokyčių savo rinktinėje. Japonai ne tik pakeitė trenerį, tačiau net devyniems pernai rinktinėje rungtyniavusiems žaidėjams nerado vietos net ir rinktinės kandidatų stovykloje, o išvykus į Europą jų skaičius dar labiau išaugo – lygiai pusė pernai Japonijos garbę gynusių žaidėjų šiemet pirmenybėse nedalyvaus. Tarp į rinktinę nepakviestų ledo ritulininkų atsidūrė ir du praėjusių metų rezultatyviausi japonų žaidėjai – Daisuke Obara bei Yushiro Hirano. Jei pirmajam jau 36-eri ir jo nepatekimas į atjaunintą rinktinę atrodo pateisinimas, tai Y. Hirano vos 22-eji metai ir jis dar visai neseniai buvo vadintas talentingiausiu japonų jaunosios kartos atstovu. Dviejų savaičių pasiruošimo stovyklą Vengrijoje prieš pirmenybes surengusios Japonijos kandidatų sąraše yra vienintelis ne Azijos lygoje rungtyniaujantis žaidėjas Yuki Miura, kuris mokosi ir rungtyniauja NCAA. Šiemetinėje japonų rinktinėje ir vėl tikimasi, jog pagrindiniais ginklais bus greitis, tarpusavio supratimas ir didelis lygių žaidėjų pasirinkimas, o išskirti šios rinktinės būsimus lyderius yra itin sudėtinga. Kroatija Pirmųjų lietuvių varžovų kroatų ledo ritulio pasaulyje vyravo kitokie pokyčiai. Reprezentacinė šalies komanda Zagrebo „Medveščak“ paliko KHL lygą ir persikėlė rungtyniauti į stipriausią Austrijos EBEL lygą, kurioje be aštuonių šios šalies komandų žaidžia ir po vieną komandą iš Italijos, Vengrijos bei Čekijos. Persikėlę į silpnesnę lygą jie tikėjosi padidinti vietinių žaidėjų indėlį į ekipos rezultatus, tačiau ir vėl pagrindiniais smuikais šioje komandoje grojo užsieniečiai, o visi devyni Kroatijos rinktinės kandidatai, kurie pasirodė bent viename mače EBEL pirmenybėse, atliko tik epizodinį vaidmenį, tad šio sprendimo vaisių kroatams dar teks palaukti. Visgi, kroatai ir vėl pasinaudojo tuo, kuo jie naudojosi jau ne vienerius metus – į savo gretas priviliojo dar vieną natūralizuotą žaidėją. Šiame čempionate kroatų garbę pirmą kartą ginti turėtų kanadietis Shaone Morrisonnas, kuris kartu su kroatų lyderiu Borna Renduličiumi praėjusį sezoną praleido KHL pirmenybėse. Kaip visada individualiai pajėgių žaidėjų turinčiai rinktinei koją gali pakišti per mažas komandinis darbas ir per didelis noras viską išspręsti individualiais veiksmais. Estija Su neįprastomis problemomis prieš pasaulio čempionatą susidūrė estai. Po praėjusių pirmenybių paskyrę kanadietį Spirosą Anastasiadisį visų savo rinktinių treneriu, likus vos 13 dienų iki čempionato starto estai paskelbė nutraukę sutartį su šiuo treneriu. Vietoje jo pakviestas estus puikiai pažįstantis suomis Jussi Tupamaki, kuris šias pareigas užėmė pastaruosius du sezonus. Į šias pirmenybes estai planuoja atsivežti panašią rinktinę kaip ir praėjusiais metais Belfaste, prie jos pridedant keletą jaunų talentingų žaidėjų. Prieš čempionatą Kaune estai sulaukė ir palankių rezultatų Suomijoje: Robertas Rooba anksti baigė savo sezoną Suomijoje, tad skirtingai nuo praėjusių metų, jam neteks vykti tiesiai į čempionatą, o su rinktine jis turėjo galimybę būti nuo pat pasiruošimo stovyklos starto. Rumunija Rumunijos rinktinė prieš artėjančias pirmenybes yra laikoma autsaidere ir tokia rolė jiems piešiama ne veltui. Ši ekipa neturi garsių ir savo lygiu išsiskiriančių žaidėjų, o visi jos kandidatai rungtyniauja arba vietiniame čempionate, arba dviejuose Vengrijos pirmenybėse besivaržančiuose rumunų klubuose. Nors žaidimas kaimyninės šalies čempionate neabejotinai padeda kelti rumunų nacionalinės ekipos žaidėjų lygį, šiose pirmenybėse, neskaitant mačo su estais, kiekvienas rumunų atimtas taškas būtų laikomas didžiule sensacija. Didžiausias rumunų koziris artėjančiame čempionate galėtų būti tarpusavio supratimas, kadangi didžioji dauguma rinktinės kandidatų žaidžia jau minėtuose dviejuose klubuose. Rumunijos rinktinei padėti galėtų ir išankstinis jų nuvertinimas bei varžovų nesusikaupimas rungtynėse prieš šią rinktinę, kurio sulaukę rumunai būtų pasiruošę padaryti viską, kad nuliūdintų favoritus bei išsilaikytų IB divizione. Pasaulio čempionato IB diviziono kovose Kauno „Žalgirio“ arenoje balandžio 22-28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus į visas čempionato kovas galima įsigyti bilietai.lt puslapyje.