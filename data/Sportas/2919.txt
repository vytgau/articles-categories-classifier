Tarp šių laureatų buvo ir Lietuvos disko metikas Andrius Gudžius, kuris nesikrimto dėl to, kad jo nebuvo tarp kandidatų į geriausio Europos lengvaatlečio vardą. Geriausiu Europos lengvaatlečiu išrinktas 24-erių metų Vokietijos ieties metikas Johanesas Vetteris. Jis šiemet tapo pasaulio čempionu, o taip pat pasiekė naują Vokietijos rekordą - 94 m 44 cm. „Man dėl to neskauda, kad nebuvau tarp laureatų. Tas, kas laimėjo, iš tikrųjų ir turėjo laimėti, nes jo rezultatas yra „žvėriškai“ aukšto lygio. J. Vetteris ne kartą įrodė, kad tai nėra atsitiktinis rezultatas. Jam priklauso visi svarbiausi metų titulai bei geriausi rezultatai. Būtų nesąžininga, jeigu būtų laimėjęs kažkas kitas“, - sakė A. Gudžius. Pats A. Gudžius šiais metais taip pat blizgėjo svarbiausiose planetos varžybose. Jis tapo pasaulio čempionu ir triumfavo prestižinės Deimantinės lygos varžybose. „Du startai nelemia visų metų pasirodymų. Geriausiu atletu išrenkamas tas, kuris visą sezoną buvo geriausias. Visi nominuoti sportininkai visą sezoną buvo viršūnėje, o aš į viršūnę užkilau tik svarbiausiais sezono etapais“, - kalbėjo A. Gudžius. 26-erių metų lengvaatletis džiaugėsi geriausiu sezonu karjeroje. „Lūkesčiai pas mane visą laiką dideli, o tikslai - dar didesni. Šį sezoną vertinu stipriu devynetu. Iki dešimtuko šiek tiek pritrūko, bet sezonas buvo puikus - geriausias karjeroje. Niekada negalima sakyti, kad viską padarei tobulai. Visada yra kur tobulėti. 70 metrų riba dar neįveikta. Tobulam sezonui reikia pagerinti pasaulio rekordą ir laimėti visas varžybas. Jei pralaimi bent vienas, tai reiškia, kad yra kur pasitempti“, – šypsojosi A. Gudžius. A. Gudžius jau senokai buvo laikomas kito tituluoto Lietuvos disko metiko, šeštadienį EA pirmą kartą įsteigtą apdovanojimą už viso gyvenimo pasiekimus gavusio Virgilijaus Aleknos, įpėdiniu. Vis dėlto, ankstesniais metais jam sunkiai sekdavosi svarbiausiose varžybose, neigiamų pasekmių turėjo ir traumos. „Aš dar esu jaunas. Esu trečias jauniausias pasaulio disko metimo čempionas. Tokius rezultatus lėmė kryptingas darbas. Traumos savo laiku pakišo koją, bet be tų traumų galbūt nebūtų tam tikrų sprendimų, kurie atvedė iki medalių. Viskas kas nutiko, taip turėjo nutikti. Galvoti kas būtų, jeigu būtų yra būrimas iš kavos tirščių. Aš tuo neužsiimu“, – teigė disko metikas. Lengvaatletis pabrėžė, kad didesnės atsakomybės po tokių sėkmingų metų jis dar nejaučia. Mat visada yra svarbiausia padaryti viską, kas priklauso nuo pačio savęs. „Atsakomybė visą laiką yra tokia pati. Visą laiką stengiesi patenkinti savo ir kitų žmonių lūkesčius. Nuo papildomo dėmesio man niekas nepasikeis. Reikia toliau sunkiai ir tikslingai dirbti, nenuolaidžiauti sau. Jeigu padaryti geriausia, ką sugebi, tai niekas tavęs nenuteis“, – pridūrė A. Gudžius.