Pasaulio šaudymo iš lanko čempionas sužavėtas varžybomis Alytaus arenoje Vyrų olimpinių lankų varžybose triumfavo „Auksinio šaulio“ klubo narys Modestas Šliauteris. Jis pusfinalyje 6:4 nugalėjo Ramūną Kašėtą, o finale 7:1 pranoko Gintarą Maldutį (LSK). „Šios varžybos buvo kitokios nei įprasta. Dar nesu geroje formoje, todėl šiuo sezono metu man tai buvo gera treniruotė. Sunkiausia man visada būna pirma kova. Po to jau pagaunu ritmą, azartą ir šaudau, – kalbėjo M. Šliauteris. – Tokiose arenose šaudyti tenka tikrai retai. Įspūdis labai geras. Galėtų daugiau tokių varžybų vykti. Dabar ketinu dalyvauti kitose uždarų patalpų varžybose Lietuvoje, bet svarbiausia yra gerinti savo formą“. G. Maldutis pusfinalyje po papildomos serijos 6:5 įveikė Vladą Šigauską (Kauno sporto asociacija). Pastarasis mažajame finale 6:0 nugalėjo R. Kašėtą ir pelnė bronzos medalį. Moterų olimpinių lankų varžybose triumfavo baltarusė Darija Pugach. Ji pusfinalyje 6:0 nugalėjo Vitaliją Balčiūnaitę („ASRC-Žaliasis lankas“), o finale 6:4 pranoko jaunąją Pauliną Ramanauskaitę. Pusfinalyje įvyko intriguojanti akistata tarp dviejų perspektyvių „ASRC-Žaliojo lanko“ atstovių. P. Ramanauskaitė 6:4 įveikė Kristiną Abramaitytę, kuri vėliau 6:0 nugalėjo V. Balčiūnaitę ir užėmė trečiąją poziciją. „Džiaugiuosi antra vieta, nes tikėjausi mažiau. Finale galimybių laimėti buvo, bet tikriausiai koją pakišo jaudulys, – kalbėjo P. Ramanauskaitė. – Sunkiausias buvo pusfinalis, nes kovoti prieš savą visada yra sunkiau negu prieš svetimą. Apskritai tokioje didelėje arenoje varžysis buvo labai smagu, emocijos tik geros“. Vis dėlto didžiausio susidomėjimo Alytuje susilaukė ne olimpinių lankų varžybos, o ilgųjų ir istorinių. Čia Lietuvos sportininkai turėjo galimybę išmėginti jėgas su pasaulio čempionu suomiu P. Jalkanenu. Suomis nesunkiai laimėjo kvalifikaciją, o atkrintamosiose varžybose neleido varžovams pelnyti nei taško. Pusfinalyje 6:0 nugalėtas Arūnas Barauskas („Strėlė“), o finale 6:0 – Arvydas Banys („Žaliasis lankas“). „Šios varžybos nebuvo sunkios, bet buvo įdomu pirmą kartą atvykti į Lietuvą. Matome, kokia yra šaudymo iš lanko situacija šiuo metu jūsų šalyje, bet aš mėgstu keliauti po pasaulį ir išmėginti naujas vietas. Man labai patiko Alytuje, kur žmonės labai draugiški, o varžybų vieta yra nuostabi“, – sakė P. Jalkanenas Suomis taip pat tikisi, kad tokios varžybos prisidės prie šaudymo iš lanko populiarumo augimo Lietuvoje. „Daug žmonių mane kvietė sugrįžti ir kitais metais. Tikrai norėčiau tą padaryti, bet tai priklausys nuo to, ar turėsiu pakankamai laiko. Kitų metų vasarą manęs laukia daug varžybų, o didžiausią dėmesį skirsiu pasiruošimui Europos čempionatui. Bet žinoma, jeigu pavyks suderinti tvarkaraščius, būtinai sugrįšiu ir kitais metais“, – pridūrė P. Jalkanenas. Moterų grupės finale Aida Grigienė („Strėlė“) 7:1 nugalėjo Neringą Brusokienę („Ugninė strėlė“). Trečioji vieta atiteko Ramunei Stagniūnienei („Ugninė strėlė“). Vyrų skriemulinių varžybų auksas iškeliavo į Baltarusiją. Viktoras Poimanavas pusfinalyje po tikros dramos ir papildomo šūvio (142:142; 10:9) nugalėjo Remigijų Bileišį (Utenos lankininkų klubas), o finale 142:136 įrodė pranašumą prieš Gražvydą Gudžiūną (Utenos lankininkų klubas). Kovoje dėl bronzos R. Bileišis 141:139 įveikė Arvydą Prapuolenė (Kauno sporto asociacija). Moterų tarpe auksą iškovojo baltarusė Kaciarina Pustachod, sidabrą – Beata Guobužaitė (Utenos lankininkų klubas), bronzą – suomė Satu Jalkanen. Paprastųjų lankų varžybose nugalėjo patyręs Andrius Vaskinas („Strėlė“). Jis finale 7:1 pranoko suomį Timo Viitaneną. Kovoje dėl bronzos Vladimiras Mosinas (LSK) 6:4 įveikė Aleksandrą Jocių (LSK). Tarp moterų pajėgiausia buvo Margarita Butiakova (LSK). Ji finale 6:2 įveikė jaunąjį Lietuvos talentą – Medą Večkytę (LSK). Akistatoje dėl bronzos medalių Edita Astrauskienė („Strėlė“) 6:0 nugalėjo Anželiką Molis („LSK-Alytupis“). Olimpinių lankų komandinėse varžybose triumfavo „Harmonija“ (Igor Gulevski, Darija Pugach ir Romualdas Rečiūga), skriemulinių – Utenos lankininkų klubas (Remigijus Bileišis, Marius Grigaravičius ir Gražvydas Gudžiūnas), paprastųjų – „Tik mergaitės“ (Margarita Butiakova, Anželika Molis ir Meda Večkytė), ilgųjų – „Draugystė“ (Aida Grigienė, Pekka Jalkanen ir Vladimiras Mosinas). Iš viso varžybose dalyvavo beveik 100 lankininkų iš Lietuvos, Suomijos ir Baltarusijos. Vienas varžybų organizatorių, „Žaliojo lanko“ klubo direktorius Ugnius Timinskas, džiaugėsi, kad idėja surengti turnyrą didelėje arenoje pasiteisino. „Įspūdis tikrai labai geras. Tokioje arenoje esame pirmą kartą, todėl viskas yra nauja, neįprasta, bet tokio dydžio arenos suteikia naujas galimybes. Labai džiugu, kad arenos vadovai prisideda prie šio proceso ir prisideda prie varžybų organizavimo. Iš dalyvių teko girdėti „vau“ įspūdį“, – kalbėjo U. Timinskas. Jis pastebėjo, kad tokioje arenoje kovojant, dalyviams daug ką lėmė ne tik meistriškumas, bet ir emocinis nusiteikimas. „Tai yra gerai, nes pratina žmones kovoti panašioje atmosferoje, kaip pasaulinėse varžybose“, – pridūrė U. Timinskas. Tikimasi, kad „Best Indoor“ varžybos Alytaus arenoje vyks nuolat, o teigiami dalyvių atsiliepimai leis sparčiai didinti sportininkų skaičių. 