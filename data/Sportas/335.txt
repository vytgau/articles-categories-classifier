Visus tris įvarčius nugalėtojams pelnė fantastiškai žaidęs argentinietis Lionelis Messi, pasižymėjęs 27, 32 ir 87 minutėmis. Iš pradžių L. Messi įspūdingai realizavo baudos smūgį, tada atsidūrė greitos atakos smaigalyje, pralindo tarp dviejų varžovų ir įmušė antrą įvartį, o galiausiai parodė savo kamuolio žongliravimo sugebėjimus ir techniškai pergudravo tiek gynėjus, tiek ir vartininką. Svečiams antro kėlinio viduryje, 68 min., buvo pavykę priartėti iki 1:2 ir atgaivinti intrigą, bet lemiamas žodis, o tiksliau – spyris, ir vėl priklausė Leo. „Hat-tricką“ atlikęs L. Messi šiame „La Liga“ sezone jau yra surinkęs 29 įvarčius – lygiai tiek, kiek Anglijos „Premier“ lygoje kartų tinklą draskė „Liverpool“ snaiperis Mohamedas Salah. Jie šiuo metu ir yra pagrindiniai pretendentai į Europos Auksinį batelį, kuris atitenka rezultatyviausiam nacionalinių čempionatų žaidėjui. Po 26 įvarčius turi Miuncheno „Bayern“ puolėjas Robertas Lewandowski ir Ciro Immobile iš Romos „Lazio“, po 22 – Madrido „Real“ žvaigždė Cristiano Ronaldo ir kitas „Barcos“ atstovas Luisas Suarezas.  Beje, leistinais būdais L. Messio sustabdyti negalintys oponentai vis dažniau renkasi ir nelegalius būdus. The only way to stop Messi pic.twitter.com/gtFsIr9Uqj — LM 10 🇦🇷 (@mxssi_0) April 7, 2018  Katalonai su 79 taškais tvirtai pirmauja Ispanijos pirmenybėse. Nuo jų 12 taškų atsilieka Madrido „Atletico“, kurio sekmadienį laukia derbis su „Real“ klubu.