Slovėnai po pirmojo kėlinio pirmavo 1:0, o po pertraukos svečiams įsūdė dar tris įvarčius, kurie palaužė Lietuvos rinktinę ir toliau paliko penktoje pasaulio čempionato atrankos grupės vietoje su penkiais taškais. „Per pertrauką raginau vaikinus siekti dar vieno įvarčio. Ir tai pasiteisino, įmušėme dar ne vieną kartą. Dabar per mėnesį mūsų laukia ir škotai, ir anglai – pažiūrėsime, ką galime nuveikti“, – po rungtynių savo šalies žiniasklaidai kalbėjo 14 taškų sąskaitoje turinčios ir galimybių prasibrauti į pasaulio čempionatą nepraradusios Slovėnijos ekipos treneris. Ваш браузер не поддерживает iframe. „Tai labai skaudus rezultatas. Nepavyko mums rungtynės, nesigavo pradžia. Jautėsi nervingumas, nesusitvarkėme su kamuoliu ir savo galva. Deja, bet tokia yra realybė ir aikštė parodo mūsų vietą. Šiandien reikia pripažinti, kad pralaimėjome žymiai stipresnei komandai“, – Lietuvos futbolo federacija cituoja E. Jankauską. „Aišku, vienuolikos metrų baudiniai išmušė komandą iš vėžių, bet jei norime žaisti tokiame lygyje, mes privalome atsitiesti greičiau. Mums labai daug ko trūksta, mums reikia labai daug dirbti – pradedant nuo trenerio, baigiant žaidėjais“, – komentavo lietuvis, kurio vadovaujama komanda „sausai“ pralaimėjo antrą mačą per keletą dienų – šeštadienį lietuviai namuose 0:3 nusileido Škotijai. Strategas nenorėjo išsiplėsti apie abiejų vienuolikos metrų baudinių situacijas ir teigė, kad žaidimas aikštėje atspindėjo Lietuvos pajėgumą. „Pagal žaidimą mes pamatėme, kad nusileidžiame Slovėnijai. Mums reikia užsidaryti ir daug dirbti, kad pasiektume jų lygį. Šiai dienai jie už mus yra stipresni“, – pridūrė E. Jankauskas.  Lietuvos kapitonas Fedoras Černychas, kuris turėjo realiausią progą įmušti antrajame kėlinyje, tikino, jog komanda stengėsi padaryti viską, kas įmanoma, bet juos palaužė du vienuolikos metrų baudiniai. „Sunku kažką kalbėti po tokių rungtynių. Visi kovėsi, visi stengėsi, jokių priekaištų čia negali būti. Po pirmojo vienuolikos metrų baudinio mes dar bandėme kažką sukurti, kažką žaisti. Antras baudinys išmušė mus iš vėžių ir vėliau, po 70 minutės, pritrūko mums jėgų, nes visas rungtynes bandėme juos spausti. Žaidėme prieš geresnę komandą“, – sakė F. Černychas. – Jeigu ne visuose žaidimo komponentuose, tai daugumoje pralaimėjome varžovams. Matėsi, kad žaidžia geri žaidėjai geruose klubuose. Galima sakyti, kad jie šiek tiek mus nuleido ant žemės.“ Tuo metu S. Katanecas slovėnų portalui „Dnevnik“ vaizdingai apibūdino skirtingą nuotaiką, apėmusią po savaitgalio pralaimėjimo Slovakijai (0:1) ir po pastarojo Lietuvos rinktinės sutriuškinimo. „Prieš keletą dienų galėjome jausti, kad artėja tragedija. Dabar galime jausti užplūstantį pasitikėjimą savomis jėgomis. Ačiū tiems, kas atėjo į stadioną. Didžiuojuosi, kad turime savo sąskaitoje jau 14 taškų ir visiškai nebijome, kad teks žaisti „Wembley“ stadione. Tai – patekimo į čempionatą dalis ir norint pasiekti tikslą, reikia būti drąsiems ir tvirtiems“, – teigė Slovėnijos ekipos treneris. #WCQ | Group F (EUROPE) England 2-1 Slovakia🇸🇰 Scotland 2-0 Malta🇲🇹 🇸🇮Slovenia 4-0 Lithuania🇱🇹 pic.twitter.com/MdVNIm5T79— #WCQ (@FIFAWorldCup) September 4, 2017  *** Primename, kad 2018 m. planetos pirmenybės vyks Rusijoje, o kelialapius į finalinį turnyrą be šeimininkų rusų turi Belgijos, Brazilijos, Irano, Meksikos ir Japonijos rinktinės. Pasaulio čempionato Europos zonos atrankos varžybose dalyvauja 52 komandos, suskirstytos į devynias grupes. Į pasaulio čempionatą pateks grupių nugalėtojai, o aštuonios geriausios antrąsias vietas užimsiančios rinktinės dėl likusių keturių kelialapių kovos atkrintamosiose varžybose.