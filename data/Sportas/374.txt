„Sulaukėme pasiūlymo iš ledo ritulininkų, kurie padėjo sukurti skanduotės tekstą. Mes visada palaikome Lietuvos sportininkus, tad šįkart greitai įgarsinome naują versiją ir „man šiandien šventė“ virto ledo ritulio įvarčių daina. Patys būsime čempionate ir choru arenoje dainuosime šį leitmotyvą, kad tik įvarčių būtų kuo daugiau“, - apie naujai gimusią įvarčio skanduotę sakė „ŽAS“ grupės narys Linas Zareckas „Choras“. Beje, Žas`ai sukuria jau trečią sportinį himną ir neabejoja, kad jis ir vėl bus sėkmingas. 1999 metais Eurolygoje su daina „Eurolyga-ga-ga“ Kauno „Žalgiris“ laimėjo Eurolygą, 2003 metais su „Fortūna“ Lietuvos krepšinio rinktinė laimėjo Europos čempionatą. Šįsyk Lietuvos ledo ritulio rinktinė bandys iškovoti aukso apdovanojimus čempionate Kaune. Skanduotę jau išgirdo ir išbandė Estijoje šiuo metu vykstančiame U-18 čempionate Lietuvos rinktinės sirgaliai, o ji atnešė netikėtą pergalę prieš Lenkijos U-18 rinktinę. Tiesa, dainos kelias į sirgalių lūpas nebuvo lengvas. Taline arenoje rungtynes stebintys Lietuvos rinktinės gerbėjai nuščiuvo, kai organizatoriai įvarčio dainą paleido ne laiku. „Man šiandien šventė – įvarčius mušu“ motyvas pasigirdo po Lenkijos rinktinės įvarčio į mūsiškių vartus. Laimei, vėliau daina skambėjo dar kelis kartus laiku ir Lietuvos jauniai šventė sensacingą pergalę. „Pasaulio čempionatas Kauno „Žalgirio“ arenoje – tai ledo ritulio fiesta, rezultatai ir noras kilti aukštyn. Tačiau pirmiausia tai visų sirgalių šventė. Šventė savaitę matant geriausią visų laikų Lietuvos ledo ritulio rinktinę, šventė matant du NHL, du KHL lygų žaidėjus vienu metu ant ledo. Ir, šventė kai mūsiškiai muš įvarčius. Tad skanduotė – šventiška, ritminga, vienijanti žaidėjus ir sirgalius. Belieka palinkėti rinktinei, kad mums ją skanduoti reikėtų dažniau“,- skanduotę pristatė čempionato vadovas Remigijus Valickas. Beje, pirmieji skanduotę Lietuvoje sulaukę įvarčio galės išbandyti vilniečiai, artėjančio savaitgalio draugiškų Lietuvos - Latvijos klubų rinktinės rungtynių balandžio 8 dieną 17 valandą ir balandžio 9 dieną 19 valandą Vilniaus pramogų arenoje metu. Pristatome „ŽAS“ ledo ritulio įvarčių skanduotę.  