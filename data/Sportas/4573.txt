Ieties metimo varžybose antrą sezono rezultatą tarp bendraamžių turintis E. Matusevičius įrankį numetė 75,54 metro ir iškart įvykdė kvalifikacinį normatyvą (74,00 m). Tarp visų atrankos dalyvių lietuvio rezultatas buvo ketvirtas. Praėjusią gegužę E. Matusevičius pagerino Lietuvos rekordą, ietį numetęs 84,78 m. „Nėra skirtumo, koks normatyvas, vis tiek reikia mesti. Negali atsipalaiduoti net jei reikia numesti tik 74 metrus. Nes, jei atsipalaiduosi, tai ir nenumesi. Išvakarėse truputį „per galvą gavau“, kad ne 76-77 metrai, bet vis tiek reikia mesti, o nusiteikimas buvo toks, kaip pagrindinėms varžyboms“, – po rungties pasakojo E. Matusevičius. Dar prieš čempionatą lietuvis jautė nerimą dėl alkūnės skausmų,o ranką jam diegė ir varžybų metu. „Šiai dienai atrodo, kad padariau viską. Labai sunkiai jaučiausi, jau atsikėlus sunku buvo. Mėtėme prieš žiauriai stiprų vėją, sunku prieš jį bėgti. Stadionas pastatytas taip, kad „gaudytų“ vėją, – aiškino E. Matusevičius. – Ar galima tai palyginti su treniruote? Ne, čia buvo kvalifikacija, o ne treniruotė. Išmetus ietį, iškart pasijautė alkūnė, sunku... Žiūrėsime gal kitą dieną bus geriau.“ Toliau už jį kvalifikacijoje ietį metė graikas Ioannis Kiriazis (78,43 m), rumunas Alexandru Novacas (77,00 m) ir moldavas Adrianas Mardare (76,09 m). Moterų trišuolio rungties titulas vis dar gali likti Lietuvoje. Prieš dvejus metus pirmenybių nugalėtoja tapo Dovilė Dzindzaletaitė, tuo tarpu Bydgoščiuje užtikrintai šuoliuoja Diana Zagainova. Sportininkė jau pirmu bandymu nušoko 13,10 metro ir į finalą žengė dešimtu rezultatu. Praėjusiais metais taip pat Bydgoščiuje vyko pasaulio jaunimo čempionatas, kuriame viena iš favoričių laikyta D. Zagainova neprasibrovė į finalą. Šį kartą scenarijus klostėsi kur kas palankesne linkme. „Gerai atsimenu tą jausmą, kaip pralaimėjau, bet negalvojau apie tai, kad tada prastai jaučiausi, kad nelabai pasisekė. Dabar visai kitas darbas, visai kitas pasiruošimas. Atvažiavau tikrai gerai pasiruošusi. Nors pagal amžių esu jauniausia, bet tikslas ir buvo kuo greičiau įvykdyti kvalifikacinį normatyvą ir greičiau išeiti iš ten“, – džiaugėsi D. Zagainova. Sportininkė džiaugėsi didele palaikymo komanda – ją stadione ragino šeima, vaikinas ir draugai. Be to, atvyko tiek dabar ją treniruojantis Kęstutis Šapka, tiek ispanas Rafaelis Blanqueras Alcantudas – buvęs D. Dzindzaletaitės treneris Valensijoje. Nuo rugsėjo į šį Ispanijos miestą išvykti planuoja ir D. Zagainova. „Dabar galima ramiai ruoštis finalui ir ten pademonstruoti geriausią rezultatą. Labai džiaugiuosi, kad mano abu treneriai yra čia su visa didžiule palaikymo komanda. Džiugu, kad treneriai bendravo, – šyptelėjo trišuolininkė. – Ar varžovės žvelgia kitaip dėl to, kad Dovilė laimėjo prieš dvejus metus? Dovilė paliko gerą pėdsaką trišuolio istorijoje, tad be abejo varžovės pamačiusios mūsų aprangą šiek tiek jaučia nerimą, nes žino, kokia tai šalis ir kad galima tikėtis gerų rezultatų.“ Toliausiai atrankoje šoko prancūzė Yanis David (13,75 m). D. Zagainovos asmeninis rekordas (13,64 m) tarp čempionato dalyvių yra šeštas. Moterų 800 m bėgime dalyvavo dvi Lietuvos sportininkės. Didžiąją dalį distancijos pirmavusi Monika Elenska savo bėgime finišavo trečia (2 min. 6,42 sek.), o bilietus į finalą iškovojo pirmas dvi vietas užėmusios bėgikės. Čempionate lietuvei atiteko 11-a vieta. Asmeninį rekordą svarbiausiose karjeros varžybose pasiekė Vytautė Pabiržytė. 800 m ji įveikė per 2 min. 7,76 sek. „Džiaugiuosi rezultatu, bet kaip visą laiką norėjosi dar geriau. Labai geras jausmas stovėti su tokiomis stipriomis varžovėmis takelyje, galbūt gyvenime daugiau nepasitaikys tokia proga, tad džiaugiuosi, kad čia dalyvavau“, – kvapą po finišo gaudė V. Pabiržytė. Asmeninis rekordas lietuvei garantavo 16-ą vietą. Greičiausiai atrankoje bėgo islandė Anita Hinriksdottir (2 min. 3,58 sek.). Popiet taip pat varžėsi kūjo metikas Tomas Vasiliauskas, kuris įrankį numetė 58,52 metro ir užėmė 30-ą vietą. Bėgikas E. R. Survilas pasaulio jaunių čempionate pateko į finalą Lietuvos atstovas Eduardas Rimas Survilas pateko į Nairobyje (Kenija) vykstančio dešimto pasaulio jaunių iki 18-os metų (U18) lengvosios atletikos čempionato vaikinų 800 metrų bėgimo rungties finalą. 16-metis bėgikas antrame pusfinalio bėgime ketvirtadienį pagerino asmeninį ir Lietuvos 16-mečių rekordą (1.51,41), užėmė ketvirtą vietą ir pelnė kelialapį į šeštadienį vyksiantį finalą. Lietuvio rezultatas tarp 16 pusfinalio dalyvių buvo ketvirtas. Finale kovos aštuoni bėgikai. Gabija Galvydytė pateko į merginų 400 metrų barjerinio bėgimo finalą. 17-metė trečiame atrankos bėgime pagerino savo asmeninį rekordą ir užėmė antrą vietą (58,94 sek.). Mūsiškės laikas buvo antras ir tarp 22-iejų atrankos dalyvių. Greičiau bėgo tik jamaikietė Sonique Walker (58,74 sek.). Į šeštadienį vyksiantį finalą pateko aštuonios sportininkės. Merginų 800 metrų bėgimo ketvirtajame atrankos bėgime Monika Šaltenytė (2.13,84) užėmė penktą vietą ir pateko į pusfinalį, kuriam varžysis 16-a sportininkių. Tarp 26-ių atrankos dalyvių lietuvės laikas buvo 14-as. Dešimtkovės varžybose Tomas Sabašinskas užėmė septintą vietą. 17-metis lietuvis surinko 6757 taškus. Nugalėjo prancūzas Stevenas Fauvelis Clinchas (7559 tšk.). Iš 14-os varžybas pradėjusių sportininkų klasifikuota 12-a. T. Sabašinskas 110 m barjeriniame bėgime užėmė 11-ą vietą (16,08 sek.), disko metime - pirmą (48 m 60 cm), šuoliuose su kartimi - devintą (3 m 40 cm), ieties metime - pirmą (60 m 31 cm), o 1500 m bėgime - dešimtą (5.29,47). Lietuvis trečiadienį 100 m bėgime buvo aštuntas (11,53 sek.), šuoliuose į tolį - penktas (6 m 70 cm), rutulio stūmime - trečias (15 m 86 cm), šuoliuose į aukštį - aštuntas (1 m 84 cm), o 400 m bėgime - 12-as (55,04 sek.). Šis pasaulio jaunių čempionatas yra paskutinis, nes daugiau tokio amžiaus planetos pirmenybės nebebus organizuojamos.