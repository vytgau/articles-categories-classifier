Mūsų šalies orientacininkas 17 km trasą įveikė per 2 val. 5 min. 32 sek. S. Krėpšta pasakojo, kad trasos pradžioje neišvengė klaidų, tačiau pabaigoje bėgo gan tiksliai. „Vietovė buvo techniškai sudėtinga, ilguose prabėgimuose tarp punktų buvo daug įvairių variantų.“ Anot orientacininko, varžybos buvo pakankamai ilgos, nes nugalėtojo laikas buvo planuojamas kur kas trumpesnis, o laimėjo tiksliausiai ir kovingiausiai bėgę sportininkai. Nugalėjo norvegas Olavas Lundanesas (1 val. 45 min. 25 sek.). Lietuvos atstovas Donatas Stulgys (2:21.24) tarp 66-ių sėkmingai finišo liniją pasiekusių orientacininkų užėmė 43-ią vietą. Sidabro medalį laimėjo sportininkas iš Rusijos Leonidas Novikovas (1:47.15). Pirmą medalį į savo apdovanojimų kraitį iš pasaulio čempionatų iškovojo švedas Williamas Lindas, kuriam atiteko bronza (1:47.38) Moterų varžybose (11,38 km) greičiausia buvo švedė Tove Alexandersson (1:19.10). Lietuvė Sandra Paužaitė (1:40.56) užėmė 30-ą vietą, o Indrė Valaitė (1:44.41) - 33-ią. I. Valaitė pasakojo, kad trasa driekėsi per itin dinamišką vietovę. „Pradžioje buvo ilgi prabėgimai tarp punktų po pelkes, toliau buvo techniška vietovė palei šlaitus, o pabaigoje trasa vedė per paprastą vietovę, kur reikėjo tik labai greitai bėgti“, – dėstė orientacininkė. Nuo čempionės pusantros minutės atsilikusi danė Maja Alm iškovojo sidabro medalį (1:20.42), o sportininkė iš Rusijos Natalija Gemperle buvo trečia (1:24.46). Iš viso klasifikuota 61-a iš 63-ų startavusių orientacininkių. Ketvirtadienį sportininkai varžysis vidutinėje trasoje.