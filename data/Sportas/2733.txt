Dvikova „Stumbrui“ prasidėjo labai sėkmingai. Jau 4-ą minutę įvartį pelnė Vilius Armanavičius. Saugas gražiu slalomu pro kelis varžovus įsiveržė į baudos aikštelę ir pasiuntė kamuolį į tinklą. Persvara svečiai džiaugėsi vos 10 minučių. A lygoje šį sezoną pradėjęs, o vasarą persikraustęs į Gargždus Rokas Krušnauskas laimėjo dvikovą ir perdavimu prieš vartus išvedė Sigitą Urbį, kurį baudos aikštelėje nuvertė Jardelis Nazare. Skyrus baudinį, prie 11 m žymos stojęs R.Krušnauskas šaltakraujiškai išlygino rezultatą. Kėlinio viduryje šeimininkus palaikiusių žiūrovų nemalonę užsitraukė kaunietis Levanas Matčarašvilis, kurį nušienavo Mantas Gudauskas. Manydami, kad gruzinas pasitelkė aktorinius gebėjimus, vėliau kiekvieną jo prisilietimą prie kamuolio žiūrovai palydėdavo ne tik švilpimu, bet ir skanduotėmis. Sužaidus pusvalandį, R.Sadauskas liko nepatenkintas teisėjo sprendimu ne tik skirti jam pražangą, bet ir parodyta geltona kortele. Gynėjo emocijas numalšino tik papildomas žodinis įspėjimas, po kurio jis galėjo prieš save išvysti ir raudoną kortelę. Iškart po pertraukos grubiai suklydo „Stumbro“ vartininkas, per kampinį neišlaikęs kamuolio rankose. Jo laimei, šalia buvęs R.Krušnauskas mušė virš vartų. Sužaidus daugiau nei valandą, kone visa svečių komanda apsupo arbitrą reikalaudama baudinio. Futbolininkų nuomone, standartinės situacijos metu blokuodamas Donato Barausko smūgį, Sig.Urbys tai padarė ranka. Švilpukas tylėjo. Netrukus „Stumbras“ išsiveržė į priekį. Po standartinės situacijos gargždiškiams atmušus kamuolį, svečiai pratęsė ataką. Kgaogelo Sekgota pasiuntė kamuolį link vartų, kur jį į tinklą pasiuntė Andre Almeida. Po įvarčio, situaciją aikštėje kontroliavo kauniečiai. Kelis sykius jie pavojingai mušė iš tolį. Šalia vartų praskriejo Fabio Lopezo ir K.Sekgotos šūviai. Mačo pabaigoje dvi puikias progas išlyginti rezultatą sukūrė „Banga“. Iš pradžių kampinio metu visiškai laisvo Sig. Urbio smūgį galva kone nuo vartų linijos atmušė gynėjas J.Nazare, dar po minutės prieš vartus iššokusio R.Krušnausko smūgį R.Josviakis sugebėjo atremti koja. Atsakomosios rungtynės Kaune įvyks lapkričio 4 d. 13 val.  Gargždų „Banga“ – Kauno „Stumbras“ 1:2 (1:1) „Banga“: T. Norbutas, A.Butkus, M. Gudauskas (46 min. D. Lukošius), K. Gnedojus, D. Padaigis, Sig. Urbys, Sim. Urbys, E. Bračkus, G. Samsonik (P. Lotužys), K. Urbaitis (64 min. Š. Skulskis), R. Krušnauskas, „Stumbras“: R. Josviakis, R. Sadauskas (83 min. A. Ca), A. Almeida, M. Junioras, K. Nazare, D. Barauskas, V. Armanavičius, F. Lopezas, L. Villela, L. Matčarašvilis (54 min. K. Sekgota), N. Boucharebas (55 min. S. Mohammedas). Įvarčiai: R.Krušnauskas (16 iš baudinio); V.Armanavičius (4), A.Almeida (67). Geltonos kortelės: M.Gudauskas (19), Sig.Urbys (45+1), E.Bračkus (49), G.Samsonik (62); J. Nazare (15), R. Sadauskas (29), R.Josviakis (40), K. Sekgota (73).