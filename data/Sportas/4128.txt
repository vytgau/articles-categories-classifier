Lietuvos tinklininkai J grupėje 2-0 (21:13, 21:17) įveikė Izraelio technikos universiteto studentus Romaną Shorą bei Alexanderį Kozoną, 2-0 (21:16, 21:7) nugalėjo Slovėnijos Mariboro universiteto atstovus Jurą Kasniką bei Vasją Plesecą, 2-1 (21:12, 19:21, 15:10) pranoko Vienos universiteto (Austrija) komandą – Benediktą Kattnerį bei Mathiasą Seiserį ir pateko į atkrintamąsias varžybas. Antrajame atkrintamųjų varžybų rate L. Každailis ir A. Vasiljevas 2-0 (21:17, 21:16) nugalėjo Poznanės gyvenimo mokslų universiteto (Lenkija) atstovus Kamilą Radzikowskį bei Marciną Szczechowicą, bet trečiajame 1-2 (26:24, 12:21, 16:18) nusileido Miuncheno technikos universiteto (Vokietija) komandai – Yannicui Beckui bei Timui Noackui. Po nesėkmės VU studentai greitai atsitiesė ir, 2-0 (21:16, 21:16) įveikę Splito universiteto (Kroatija) sportininkus Nikšą Dell'orco bei Matę Glaurdičių, pateko į pusfinalį. Pusfinalyje lietuviai, kuriems išvykti į Kroatiją padėjo „Baip“ įmonė, 2-0 (21:16, 21:13) įrodė pranašumą prieš Baltarusijos valstybinio informacijos ir radioelektronikos universiteto studentus Dmitrijų Abramenką bei Pavelą Piatrušką ir tik finale mūsiškiai po atkaklios kovos 0-2 (28:30, 18:21) nusileido Varšuvos universiteto (Lenkija) tinklininkams Piotrui Ilewiczui bei Stanislawui Warzynczykui. „Užimą vietą vertinu nei labai blogai, nei labai gerai. Į Kroatiją važiavome siekdami aukščiausių tikslų. Finale mums tiesiog reikėjo pademonstruoti savo žaidimą, kokį mokame, bet to nepadarėme“, – pasakojo L. Každailis. Tinklininkas prisipažino, kad pirmoji nesėkmė vokiečiams juos tik labiau sutelkė, nes klaidų daryti nebegalėjo. „Po pralaimėjimo vokiečiams būtina buvo atsigauti, nes kitaip turnyras po dar vienos kovos galėjo būti baigtas. Stengėmės žaisti toliau siekti tik pergalės Vilniaus universitetui. Tai nebuvo pačios stipriausios varžybos mano karjeroje, bet kiekvienas medalis yra labai svarbus“, – pridūrė L. Každailis. Vaikinų varžybose dalyvavo 19 komandų.