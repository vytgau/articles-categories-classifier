Atsakomosiose aštuntfinalio rungtynėse išvykoje šeštadienį Prancūzijos klubas 28:30 (14:15) nusileido Barselonos „FC Barcelona Lassa“ (Ispanija) ekipai, tačiau pergalė pirmajame mače trijų įvarčių skirtumu (28:25) leido „Montpellier“ ekipai žengti į kitą etapą. Šeštadienio susitikimą kur kas geriau pradėjo „Montpellier“ ekipa, kuri vienu metu pirmajame kėlinyje turėjo keturių įvarčių persvarą (7:3), tačiau pranašumo išsaugoti prancūzams nepavyko ir kėlinio pabaigoje Barselonos komanda ne tik išlygino rezultatą, bet ir išsiveržė į priekį (15:14). Antrojo kėlinio pradžia kur kas geriau klostėsi šeimininkų ekipai. Kietai besigynusi „Barcelona“ buvo susikūrusi net didesnę nei pakankama persvarą (26:20), tačiau tuomet sausa atkarpa 5:0 atsakę prancūzai sumažino atsilikimą iki minimumo (26:25). Ir nors prasidėjus paskutinei rungtynių minutei „Barcelona“ pirmavo 30:27, tačiau sėkmingą ataką surengusi „Montpellier“ nubraukė visas katalonų viltis išsigelbėti ir žengė į kitą etapą. Pirmosiose rungtynėse puikiai pasirodęs J. Truchanovičius (8 įvarčiai), antrajame mače jau nebuvo toks rezultatyvus ir pasižymėjo dviem tiksliais metimais į varžovų vartus. Čempionų lygos ketvirtfinalyje etape „Montpellier“ susitiks su „Flensburg-Handewitt“ (Vokietija) ekipa.