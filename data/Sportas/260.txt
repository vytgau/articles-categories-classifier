Lyderiai. Po pirmo rato A lygoje karaliauja čempionų titulą ginanti Marijampolės „Sūduva“, surinkusi 19 iš 21 galimų taškų. 7 ture sūduviečiai savame manieže 4:1 nugalėjo „Kauno Žalgirį“. Pastarieji antrame kėlinyje sugebėjo išlyginti rezultatą, bet per dvidešimties minučių atkarpą praleido tris įvarčius ir rungtynių likimas tapo aiškus. Tokia įvykių seka tik patvirtino specialistų įžvalgas, kad savimi pasitikinčioje „Sūduvos“ komandoje vyrauja didelis užtikrintumas ir įsitikinimas, kad jie anksčiau ar vėliau įrodys pranašumą prieš varžovus. Duobė. „Sūduvos“ nugalėtas „Kauno Žalgiris“ primiršo ne tik pergalės, bet ir iškovojamų taškų skonį. Po laimėjimo Jonavoje kovo viduryje kauniečiai patyrė jau tris pralaimėjimus iš eilės ir lieka su 6 taškais. „Turime tai, ko ir nusipelnėme“, - reziumavo Kauno komandos treneris Mindaugas Čepas. Gynyba. Rezultatyviausiose turo rungtynėse Vilniaus „Žalgiris“ svečiuose 5:2 nugalėjo Klaipėdos „Atlantą“. Net plika akimi buvo matyti, kad klaipėdiečių gynėjai bei vartininkas sužaidė ne pačias geriausias rungtynes ir praleido tiek įvarčių, kiek iki tol per 6 turus kartu sudėjus. Vis tik po tokio fiasko „Atlanto“ treneris Algimantas Briaunys nesirengė į kaltųjų medžioklę, tik pridūrė: „Vaikiškoms klaidoms paaiškinti nėra žodžių. Bet įvarčius praleido ne tk gynėjai ir vartininkas. Visi kalti.“  Nesėkmės. Namų sienos „Atlanto“ rungtynėse nevirsta pranašumu. Pastarąjį kartą klaipėdiečiai pergale savo mieste džiaugėsi praėjusį spalį, kai 3:2 nurungė Kauno „Stumbrą“. Vėliau per kitas penkerias A lygos rungtynes Klaipėdoje pernai ir šiemet „Atlantas“ du kartus sužaidė lygiosiomis ir patyrė tris nesėkmes. „Luxus problem“. Šiuo epitetu „Žalgirio“ treneris Aurelijus Skarbalius apibūdina situaciją, kai dėl didesnės konkurencijos komandoje tenka gerokai pasukti galvą, kuriuos žaidėjus leisti į aikštę. Šiemet rungtynes ant suolo pradedantis rumunas Liviu Antalis Klaipėdoje pasinaudojo suteiktu šansu ir po pertraukos pelnė du įvarčius. „Sunku ir nemalonu kurio nors žaidėjo neleisti į aikštę, tačiau taip mes kuriame konkurencingą aplinką, kurioje kasdien visi komandos nariai tobulėja ir pasirodę aikštėje žino, kad turi griebti atsiradusį šansą“, – paaiškino A. Skarbalius. Linkėjimai. Po sunkios sezono pradžios atsitiesusi „Palanga“ pergale džiaugėsi antrą kartą iš eilės ir Kaune 1:0 nugalėjo „Stumbrą“. Palangiškių pergalę vėl nulėmė Gvidas Juška, pasižymėjęs tolimu efektingu smūgiu. 35-erių puolėjas tampa A lygos naujokų lyderiu. O komandos treneris Valdas Trakys nepraleido progos įgelti skeptikams, netikėjusiems G. Juškos galimybėmis: „Buvo žmonių, manančių, kad jis A lygoje neįmuš. Linkėjimai Egidijui Varnui“ (Utenos „Utenio“ treneriui - aut.). Veteranas. Labiausiai laikui nepavaldus A lygos žaidėjas - „Kauno Žalgirio“ gynėjas 39-erių Ignas Dedura. Jis ketvirtadienį Marijampolėje sužaidė savo pirmąsias sezono rungtynes ir aikštėje praleido visas 90 minučių. Buvęs Lietuvos rinktinės gynėjas I. Dedura birželio 1-ąją švęs 40 metų jubiliejų. Eksperimentai. „Trakai“ šį sezoną niekaip negali išrikiuoti pajėgiausios sudėties, nes vienus ar kitus futbolininkus vis kankina traumos bei ligos. Ekipos treneris Olegas Vasilenka prisipažino, kad trokšta kuo greičiau baigti eksperimentuoti. Tačiau per rungtynes su „Jonava“ (1:1) eksperimentai nesiliovė – Valdemarui Borovskiui teko save išmėginti vidurio gynėjo amplua, o Michailui Šyškai ir į komandą sugrįžusiam Lajo Traore buvo patikėti gynybos kraštai. O. Vasilenka pripažino, kad tokie perstumdymai atliekami dėl „bandymo išgyventi“. Turnyro lentelė (vieta, komanda, rungtynės, pergalės, lygiosios, pralaimėjimai, įmušta įvarčių, praleista įvarčių, įvarčių santykis, taškai) Optimizmas. Ambicinga „Jonavos“ komanda pirmą sezono ratą baigė su 6 taškais ir turnyro lentelėje lieka paskutinė, aštunta. Nepaisant to, jonaviečių trenerį iš Portugalijos Filipe Ribeiro optimistiškai nuteikė lygiosios su „Trakų“ komanda: „Mes įrodėme, kad demonstruodami charakterį ir sunkiai dirbdami galime kovoti su bet kuria komanda. Tą įrodėme įveikdami „Žalgirį“, sužaisdami gerą kėlinį su „Sūduva“, o dabar pelnydami tašką kovoje su „Trakais“. Tereikia išsiaiškinti, kodėl kitose rungtynėse mums stinga tokio kovingumo ir atsidavimo bei pradėti vienodai kovoti su visais varžovais.“