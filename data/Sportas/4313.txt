Mat Utenos „Utenio“ startinėje sudėtyje – Ispanijos, Kolumbijos pilietybes turintys futbolininkai ir nei vieno lietuvio. Apskritai rungtynių protokole – tik du tautiečiai – atsargoje esantis vartų sargas Lukas Paukštė ir saugas Aleksandras Levšinas. Tačiau nugalėtojai neteisiami: „Utenis“ kiek netikėtai 1:0 (0:0) palaužė ne stipriausios sudėties į Uteną atvykusią Marijampolės „Sūduvą“. Vienintelį mačo įvartį pelnė Jose Rabadanas. Nors abi komandos nuo mačo pradžios stengėsi žaisti atakuojantį futbolą, tačiau darbo vartininkams atsirado tik kėlinio viduryje. Iš pradžių savo ekipą gelbėjo „Utenio“ ispanas Francisco Herrero, sugebėjęs neleisti įmušti prieš vartus iššokusiam Ernestui Veliuliui. Jau kitos atakos metu jis sugavo tolimą Domanto Antanavičiaus smūgį. Naujau subūrę komandą, aikštės šeimininkai niekuo nenusileido svečiams iš Marijampolės, kurių gretose žaidė mažiau laiko aikštėje praleidžiantys futbolininkai, treneriui Vladimirui Čeburinui nusprendus suteikti poilsio komandos lyderiams prieš ketvirtadienį laukiančias UEFA Europos lygos trečiojo etapo rungtynes. Sūduviškiui Martynui Matuzui teko įsijungti į žaidimą ir sugauti atakos smaigalyje atsidūrusio gynėjo Borjos Mendizabalio smūgį pažeme. Vėliau „Sūduvos“ vartų sargas sugebėjo už vartų nukreipti kamuolį po galingo Johno Garcios šūvio, o varžovams pakėlus kampinį, vartininkas laiku krito po kojomis Guillermui Pedernerai nutraukdamas uteniškių ataką. Kėlinio pabaigoje žiūrovų plojimų susilaukė J. Rabadanas. Saugas labai gražiai, neleisdamas kamuoliui nusileisti ant žemės, mušė į vartus, bet apmaudžiai pataikė į netoliese buvusį Darių Isodą. Iškart po pertraukos „Sūduva“ į aikštę metė Paulių Janušauską, bet iniciatyva ir toliau priklausė aikštės šeimininkams. Dusyk po Yassino Kharboucho išpuolių komandą gelbėjo M. Matuzas. Iš pradžių vartininkas neleido gynėjų išvengusiam puolėjui iš Maroko permesti per jį kamuolio, vėliau puikiu šuoliu atmušė smūgį galvą iš kelių metrų atstumo. Savo argumentų surado ir „Sūduva“. Andro Švrljuga po Deivido Šešplaukio perdavimo visiškai laisvas nesugebėjo pergudrauti jį pasitikusio varžovų vartininko, kuris vėliau sugavo ir P.Janušausko smūgį pažeme. Kėlinio viduryje abi komandos apsikeitė pavojingais momentais. Iš pradžių po Pablo Gonzaleso smūgio D. Isodą kliudęs kamuolys vos neatsidūrė vartuose, kitoje aikštės pusėje idealios galimybės neišnaudojo Marjanas Altiparmakovskis visiškai laisvas smūgiavęs šalia virpsto. Gausūs keitimai kiek išderino abiejų komandų žaidimą, tačiau pavojingiau ir toliau atakavo „Utenis“. Garsus pavojaus skambutis svečiams nuskambėjo 78-ą minutę, kai į virpstą pataikė Pablo Alorsas. Bet išvadų sūduviečiai nepadarė ir dar po poros minučių buvo nubausti. Aukštaitijos komanda išsiveržė į priekį, kai tikslą pasiekė J. Rabadano smūgis galva. Nepaisant visų „Sūduvos“ bandymų išgelbėti rungtynes, šeimininkai gynėsi patikimai. A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):   *** Per liepos mėnesio A lygos pauzę „Utenio“ gretas papildė net 18 naujų futbolininkų. Nemažai jų žaidimo paslapčių mokėsi Ispanijos ir Prancūzijos klubų akademijose. „Nauji žaidėjai turi dideles ambicijas. Puikiai jaučiu jų kovingą nusiteikimą. Labai sunkiai dirbame ir turime puikią progą pakelti „Utenio“žaidimą į aukštesnį lygmenį“, – taip teigė „Utenio“ treneris Davidas Campana iš Ispanijos. Per A lygos pertrauką iš esmės pasikeitusios Utenos komandos branduolį D. Campana lipdo daugiausia iš savo tėvynainių ir kelių kitų šalių žaidėjų. Artimiausias rezervas pagrindinei ekipai ugdomas „Utenio B“ ekipoje, rungtyniaujančioje šalies I lygos pirmenybėse.