Hamburge vykusiame finale Prancūzija 23:21 (11:10) palaužė Norvegijos rankininkes, gynusias nugalėtojų titulą. Po keturis įvarčius nugalėtojoms pelnė Manon Houette ir Allison Pineau. Pralaimėjusiųjų gretose pasižymėjo po 7 įvarčius įmušusios Veroonica Kristiansen ir Nora Mork. Būtent N. Mork su 66 įvarčiais tapo pačia rezultatyviausia pirmenybių žaidėja. Geriausia čempionato rankininke išrinkta kita norvegė – Stine Bredal Oftedal.  Bronza čempionate atiteko Nyderlandų rankininkėms, kurios mažajame finale 24:21 (14:8) įveikė Švediją. Prancūzijos rinktinė pasaulio čempione iki šiol buvo tapusi tik 2003-iaisiais. Savo ruožtu norvegės stipriausios pasaulyje buvo tris kartus. 2015-ųjų pirmenybių finale jos nugalėjo Nyderlandų atstoves. Įdomu tai, kad šių metų pasaulio vyrų rankinio čempionais taip pat tapo Prancūzijos rankininkai. Ir finale Paryžiuje jie įveikė taip pat Norvegijos atstovus – 33:26.