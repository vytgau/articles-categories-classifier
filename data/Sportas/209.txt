IIHF informavo „Hockey Lietuvą“, kad leidimas ledo ritulio čempionato organizatoriams organizuoti Eurolygos kovas ledo ritulio čempionato nevaržybinių dviejų dienų metu bus oficialiai patvirtintas tik tada, kai IIHF gaus lietuvių garantinį raštą, kuriuo Lietuvos pusė įsipareigos padengti ledo ritulio čempionato televizijos transliacijų, bortų ir kitus pertvarkymo iš ledo ritulio aikštelės į krepšinio kaštus. „Su „Žalgiriu“ bendraujame jau senokai, beliko susidėlioti detales ir garantinis raštas bus parašytas, tiek ledo ritulio čempionatas, tiek Eurolygos kovos „Žalgirio“ arenoje vyks. Vyksta konstruktyvus bendravimas tarp visų pusių ir dabar beliko aiškiai susidėlioti veiksmų planą ir atsakomybes“, – apie du didžiulius renginius pasaulio ledo ritulio čempionato metu sakė „Hockey Lietuva“ generalinis sekretorius Vaidas Budrauskas. „Žalgiris“ pirmuosius du ketvirtfinalio serijos iki trijų pergalių namų mačus žais balandžio 24 ir, jei prireiks, 26 dienomis. „Žalgiriečiai tikrai žais „Žalgirio“ arenoje. Baigiame spręsti visus techninius klausimus ir gilinamės į niuansus, kaip reikės paruošti areną skirtingoms sporto šakoms. Lietuvos masteliais tai iššūkis, tačiau jokia naujiena aplinkinėse šalyse. „Žalgirio“ arenos atstovai jau viešėjo Latvijoje, kur domėjosi, kaip „Riga“ arenoje ledą keičia krepšinio parketas, tad esame pilnai pasiruošę priimti Eurolygos atkrintamąsias“, – sakė „Žalgirio“ direktorius Paulius Motiejūnas. Sporto gerbėjų laukia itin gausi renginių balandžio pabaiga. Jei „Žalgiris“ neišsispręs savo Eurolygos atkrintamųjų klausimų per tris rungtynes ir prireiks mažiausiai keturių susitikimų, gali susiklostyti tokia situacija, kai „Žalgirio“ arenoje per 7 dienas įvyks septyni sporto renginiai iš eilės arba net 17 rungtynių – 15 pasaulio ledo ritulio čempionato ir dvejos Eurolygos.