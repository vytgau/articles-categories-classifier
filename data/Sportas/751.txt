Paskelbtame sąraše yra dešimt užsienyje žaidžiančių futbolininkų, tarp kurių ir pirmą kartą kvietimą į rinktinę gavę žaidėjai – „Monaco“ klube futbolo paslapčių nuo praeitų metų besimokantis 17-metis Edgaras Utkus, „Virtus Entella“ vartininkas Ovidijus Šiaulys ir Roterdamo „Feyenoord“ klubo akademijos auklėtinis Dominykas Kubilinskas. C. Falchas taip pat nusprendė pakviesti Nacionalinės futbolo akademijos (NFA) auklėtinius Džiugą Raudonį ir Domantą Putrių, kurie paliko įspūdį pirmojoje metų stovykloje Kipre. Abiejuose mačuose lietuvių jaunimui nepadės Justas Lasickas, Danielis Romanovskis ir Edvinas Gertmonas, kurie prisijungs prie Lietuvos vyrų rinktinės stovyklos. E. Gertmono vietą užims po pertraukos sugrįžtantis Genujos „Sampdoria“ vartininkas Titas Krapikas. Lietuvos jaunimo U-21 rinktinė kovo 23 dieną Gargžduose susitiks su Suomija, o po keturių dienų Liubline kovos su bendraamžiais iš Lenkijos. Lietuva ir Suomija, surinkusios po tris taškus, trečioje atrankos grupėje užima penktąją ir šeštąją vietas, o pergalė leistų toliau kovoti dėl galimybės žaisti Europos čempionate. Tai garantuoja pirmoji pozicija grupėje, tuo tarpu antrąją vietą užimsianti rinktinė žais atkrintamosiose rungtynėse. Šiuo metu grupėje pirmauja Danija (12 tšk.), o antroje vietoje žengia Lenkijos rinktinė (11 tšk.). Lietuvos jaunimo rinktinės kandidatų sąrašas: vartininkai – Ovidijus Šiaulys („Virtus Entella“, Italija), Marius Adamonis („Salernitana“, Italija), Titas Krapikas (Genujos „Sampdoria“, Italija); gynėjai – Rimvydas Sadauskas (Kauno „Stumbras“), Ričardas Šveikauskas („Palanga“), Džiugas Raudonius (NFA), Dominykas Barauskas (Vilniaus „Žalgiris“), Aleksandras Levšinas (Klaipėdos „Atlantas“), Martynas Medelinskas („Royal Antwerp“, Belgija); saugai – Domantas Šimkus, Skirmantas Rakauskas (abu - Klaipėdos „Atlantas“), Domantas Putrius, Domantas Vitkus (abu - NFA), Giedrius Matulevičius (Marijampolės „Sūduva“), Svajūnas Čyžas („Trakai“), Edgaras Utkus („Monaco“, Prancūzija), Titas Milašius („FCB Escola Varsovia“, Lenkija), Linas Mėgelaitis („Lecce“, Italija), Eligijus Jankauskas („Zemplin Michalovce“, Slovakija), Dominykas Kubilinskas (Roterdamo „Feyenoord“, Olandija); puolėjai – Edvinas Baniulis (Klaipėdos „Atlantas“), Manfredas Ruzgis („Koeln“, Vokietija), Edgaras Dubickas („Lecce“, Italija).