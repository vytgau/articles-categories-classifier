Dabartiniai šalies čempionai svečiuose 0:1 neatsilaikė prieš vienus čempionato autsaiderių Londono „West Ham United“. Tai buvo pirmoji Davido Moyeso pergalė stovint prie savo naujos komandos vairo ir pirmoji šios komandos pergalė nuo rugsėjo mėnesio. Vasarą už klubui rekordinius 25 milijonus svarų į „West Ham“ iš „Stoke City“ persikėlęs Marko Arnautovičius pelnė pirmąjį savo įvartį, o jis tapo pergalingu. Puolėjas iš Austrijos tiksliu smūgiu į viršutinį vartų kampą pasižymėjo jau 6-ąją susitikimo minutę. Jis tapo 140-uoju „Premier“ lygoje įvartį pelniusiu „West Ham“ žaidėju. Per likusį laiką Antonio Conte auklėtiniai išlyginti rezultato taip ir nesugebėjo – visus „mėlynųjų“ bandymus sustabdė vartininkas Adrianas. Šios pergalės „West Ham“ nepakako pakilimui iš iškritimo zonos. Šiuo metu „plaktukai“ su 13 taškų yra aštuoniolikti. 32 taškus po 16 turų surinkę „Chelsea“ futbolininkai yra treti, tačiau sekmadienį juos pasivyti gali gerą formą demonstruojantys „Liverpool“. Kitose rungtynėse užtikrintą pergalę pasiekė Londono „Tottenham“ futbolininkai, kurie net 5:1 pervažiavo „Stoke City“ ir bent kuriam laikui pakilo į penktąją čempionato vietą. Nugalėtojams du įvarčius pelnė Harry Kane'as, po vieną – Christianas Eriksenas ir Heung-Min Sonas, o vieną įvartį į savus vartus įsimušė Ryanas Shawcrossas, kuris taip pat pelnė ir vienintelį „Stoke City“ įvartį. Turnyrinė lentelė: (vieta, komanda, rungtynės, pergalės, lygiosios, pralaimėjimai, įvarčių santykis, taškai)