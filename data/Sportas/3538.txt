Rugsėjo 23-ą dieną Kauno „Žalgirio arenoje“ H. Vikšraičiui teks suremti pirštines su marokiečiu Boumu Lambarki. „Žinau, kad jis yra techniškas, kieto charakterio, karštas varžovas, – dalinosi mintimis H. Vikšraitis. – Bet to jam nepakaks, jei norės mane įveikti. Jam linkiu būti kuo geresnės formos, kad sugebėtų atsilaikyti prieš mane bent du raundus. Tikiu, kad kova tikrai baigsis mano pergale“. Stilingiausiu Lietuvos kovotoju tituluojamas H. Vikšraitis teigė, kad jau ne vieną kartą galvojo apie savo įvaizdžio keitimą. „Apie tai rimtai susimąsčiau apsilankęs didžiojo kunigaikščio Vytenio batalione, kur vedžiau seminarą apie kikboksą, – prisipažino Henrikas. – Ten mane nustebino savęs priežiūra, taisyklės, nuolatinis savęs puoselėjimas, daug dėmesio ten skiriama tvarkai, visi, žinoma, be barzdų, tvarkingai nusiskutę, nepriekaištinga laikysena ir pagarbūs kitiems. Gal ir man teks kada nusiskusti barzdą, bet artimiausiu metu to daryti neketinu, toliau stengsiuosi būti tvarkingas ir stilingas – imsiu pavyzdį iš Lietuvos karių“. H. Vikšraitis teigė besidžiaugiantis, kad „MMA BUSHIDO & KOK WORLD SERIES 2017“ turnyras vyks Kaune. „Tikiuosi žiūrovai mane palaikys ir dar ilgai įsimins mano barzdą po renginio, – šypsodamasis kalbėjo kovotojas. – O aš pažadu jiems surengti tikrą šou“. 