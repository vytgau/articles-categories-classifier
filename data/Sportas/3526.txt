„Tie kas domisi ledo rituliu, turbūt, jau ne kartą girdėjote, kad pastaruoju metu dėl traumos vis sezonus užbaigdavau ankščiau ir, deja, atrodo, kad tęsti savo sportinės karjeros elitiniame lygyje negaliu. Ši sporto šaka nuo vaikystės yra mano širdyje ir supratau, kad net jei ir negaliu žaisti – nenoriu nutolti nuo ledo ritulio. Kadangi didžiąją dalį savo karjeros praleidau užsienyje, turėjau progą susipažinti su įvairių trenerių sistemomis. Turbūt neužtektų rankų pirštų suskaičiuoti su kiek skirtingų trenerių man teko dirbti. Rungtyniaudamas elitiniame lygyje prieš aukščiausio lygio varžovus išmokau daug naujo. Neseniai sulaukiau pasiūlymo prisijungti prie „Hockey Punks“. Kadangi apie šią Vilniaus komandą esu girdėjęs daug gerų atsiliepimų ir puikiai pažįstu šios mokyklos trenerius, todėl ilgai negalvojęs sutikau dirbti kartu. Norėčiau pasidalinti savo sukaupta patirtimi ir žiniomis su vaikais Lietuvoje, bei duoti jiems tai, ko, galbūt, trūko pačiam būnant vaiku ir padėti „Hockey Punks“ išugdyti aukščiausio kalibro sportininkus“, – sakė vienas geriausių pastarojo dešimtmečio Lietuvos ledo ritulininkų. Anot Vilniaus „Hockey Punks“ vadovo Šarūno Kuliešiaus, T. Kumeliauskas, neabejotinai įneš šviežių idėjų, juk dar praėjusį sezoną jis rungtyniavo vienoje iš stipriausių pasaulio lygų: „Mes labai džiaugiamės, kad Tadas prisijungia prie mūsų. Keturi aukščiausiame lygyje žaidę Lietuvos ledo ritulininkai yra Darius Kasparaitis, Dainius Zubrus, Mantas Armalis ir Tadas Kumeliauskas. Kaip žinote, Darius keturis sezonus atstovavo „pankams“ Lietuvos pirmenybėse, o dabar štai prisijungs Tadas. Pamenu jį, kuomet aš jau buvau šalies rinktinėje daug metų, o jaunuolis tik debiutavo. Jau tuomet Tadas patiko ne tik žaidimu, bet ir savo elgesiu ir žmogiškosiomis savybėmis. Todėl kai atsirado galimybė jį pasikviesti – nedvejojau nė sekundės. Dabartinė mūsų užduotis – sudėlioti viską taip, kad jo elitiniame lygyje įgytos žinios padėtų visiems klubo žaidėjams – nuo mažųjų „pankiukų“ iki vyriausiųjų“. T. Kumeliauskas Lietuvos pirmenybėse bus registruotas „Hockey Punks“ komandoje ir kaip žaidėjas, nors sezoną pradės trenerio vaidmenyje. „Hockey Punks“ klubo trenerių štabas Lietuvos ledo ritulyje atrodo bene įspūdingiausiai. Be T.Kumeliausko jame – dabartinis šalies vyrų rinktinės kapitonas Mindaugas Kieras, turintis darbo patirties ir su šalies jaunimo rinktine, be to ir vasarą JAV ledo ritulį valdančiosios „USA Hockey“ 4 lygio (aukščiausias – penktas) licenciją išsilaikęs praėjusį sezoną su Lietuvos nacionaline rinktine dirbęs Š. Kuliešius. Planuojama, kad Lietuvos ledo ritulio pirmenybės startuos rugsėjo antroje pusėje.