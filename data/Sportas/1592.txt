Vienintelis istorijoje žaidėjas, laimėjęs tris pasaulio čempiono vardus, buvo ištirtas medikų. Nustatyta, kad Pele kenčia nuo fizinio viso kūno išsekimo. „Jam prijungta lašelinė, gydytojai prižiūri jo reabilitaciją. Mus patikino, kad nėra nieko, kas galėtų rimtai grėsti jo gyvybei“, – teigiama FWA išplatintame pranešime spaudai. Kadangi Pele į Londoną nevyko, FWA ketino atšaukti savo šventinį renginį. Visgi, paties futbolininko atstovų prašymu, britai buvo paprašyti, kad šventiniai pietūs vyktų pagal išankstinį planą. „Labai liūdna žinant, kad Pele nebus kartu su mumis. Linkime jam stiprybės ir šventinio vakaro metu mintimis būsime kartu su futbolo legenda“, – tvirtino FWA atstovas Paulas McCarthy. Šventiniuose pietuose dalyvaus garsūs buvę britų futbolininkai Garethas Southgate'as, Cliffas Jonesas, Gordonas Banksas, Steve'as Huntas ir kiti. Tai jau ne pirmas kartas per pastaruosius metus, kai dėl sveikatos problemų Pele atsiduria ligoninėje. Jam buvo operuotas klubas, meniskas, stuburas, kurį laiką brazilas negalėjo vaikščioti ir naudojosi specialiu vežimėliu. Prieš keletą metų Pele pateko į medikų rankas dėl inkstų ir prostatos problemų. Pele vadinamas geriausiu visų laikų žaidėju. Per savo 21-erių metų karjerą jis žaidė 1363 rungtynėse ir pelnė 1281 įvarčius. Iš jų 91-erios rungtynės ir 77 įvarčiai buvo atstovaujant Brazilijos rinktinei. Jo vedama nacionalinė ekipa 1958, 1962 ir 1970 metais laimėjo pasaulio čempionatų auksą. Pele buvo paskelbtas FIFA šimtemčio žaidėju. Praėjusių metų spalio 23-ąją FIFA pasveikino buvusį futbolininką 77-ojo gimtadienio proga „The Best“ apdovanojimų metu Londone. Pats Pele ceremonijoje nedalyvavo, tačiau buvo pasveikintas audringais plojimais po auditorijoje transliuoto emocingo vaizdo klipo, kuriame įamžinti geriausi puolėjo sportinės karjeros momentai. 