Planuojama, kad birželio 9-10 dienomis Lietuvoje vyks Europos moterų mažojo regbio (regbio-7) čempionato „Conference 1“ diviziono turnyras, o birželio 16-17 dienomis - Europos vyrų mažojo regbio čempionato „Trophy“ diviziono antras etapas. „Šiuos turnyrus siekėme organizuoti pirmiausia todėl, kad norisi parodyti Lietuvos regbio ir sporto bendruomenei aukšto lygio regbį. Antra priežastis - savo sienos visada padeda, o trečia - norime parodyti kitoms Europos šalims, kad Lietuva yra patraukli valstybė turistams. Turime idėjų, kaip reklamuoti miestus, kuriuose vyks Europos čempionatai, nes jie bus matomi visose Europos šalyse“, - sakė Liuksemburge viešėjęs Lietuvos regbio federacijos (LRF) generalinis sekretorius Irmantas Kukulskis. Jis kartu su specialiu „Rugby Europe“ kvietimu kongrese apsilankiusiu Vytautu Vasilenka įtikino Europos regbio vadovus, kad Lietuva yra geriausias pasirinkimas rengiant tarptautinius turnyrus. Būtent V. Vasilenka buvo Kaune 2014 metais sėkmingai surengto vyrų turnyro organizacinio komiteto pirmininkas. Vyrų Europos čempionato „Trophy“ diviziono pirmasis etapas vyks Kroatijoje. Dėl teisės rengti etapą taip pat varžėsi Rumunija bei Čekija. Panaši regbio šventė Lietuvoje buvo 2014 metais. Tuomet ji buvo vainikuota Lietuvos regbininkų triumfu. Vyrų rinktinė Kaune tapo „Trophy“ diviziono čempione ir iškopė į aukščiausią „Grand Prix“ divizioną, o moterų rinktinė „Conference 1“ turnyre Vilniuje užėmė antrą vietą ir taip pat pakilo į aukštesnį divizioną. Čempionatas Kaune Lietuvos sporto žurnalistų federacijos (LSŽF) surengtuose rinkimuose buvo pripažintas geriausiu 2014 metų sporto renginiu Lietuvoje. „Du čempionatus organizuojame todėl, kad norime padaryti savaitės trukmės regbio šventę, kurioje svarbiausi bus Lietuvos rinktinės pasirodymai, bet taip pat bus daug atrakcijų vaikams, regbio gerbėjams bei visiems, ateisiantiems gerai praleisti laiką“, - pridūrė I. Kukulskis. Dabar pretenduoti rengti minėtus turnyrus gali bet kuris Lietuvos miestas, turintis reikiamą infrastruktūrą. „Laukia rimtas darbas su miestais ir rėmėjais, kurie bus matomi ir pristatomi Europos čempionato metu ir galės pasireklamuoti visai Europai“, - teigė LRF generalinis sekretorius.