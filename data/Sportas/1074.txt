„Barcelona“ šį sezoną rungtyniauja fantastiškai. Ernesto Valverde‘s auklėtiniai nesuklupo nė viename mače. Ispanijos čempionate „Barca“ iškovojo 19 pergalių ir 5 kartus sužaidė lygiosiomis. Čempionų lygoje Katalonijos klubo sąskaitoje – 4 laimėjimai, 2 lygiosios. Sunkiai sustabdomas „Barcelona“ lyderis Lionelis Messi, kuris įvairiuose frontuose šį sezoną jau pelnė 27 įvarčius, atliko 15 perdavimų. Tiesa, pastaruoju metu Katalonijos komanda šiek tiek stabtelėjo. Iš pastarųjų keturių Ispanijos lygos dvikovų dviejose neįveikė ne itin pajėgių varžovų – „Getafe“ (0:0), „Espanyol“ (1:1). Tuo tarpu „Chelsea“ sugrįžo į pergalių kelią. Anglijos „Premier“ lygoje Antonio Conte‘s vadovaujama ekipa 3:0 sutriuškino „West Bromwich“, o „FA Cup“ rungtynėse – 4:0 „Hull City“ futbolininkus. Prieš tai buvo patirti du sencacingi pralaimėjimai prieš „Bournemouth“ (0:3) ir „Watford“ (1:4). Pirmajame Čempionų lygos etape „Barcelona“ užėmė pirmąją vietą D grupėje. Tuomet Barselonos komanda neblizgėjo puldama – pelnė tik 9 įvarčius. Tiesa, praleido vos vieną. „Chelsea“ liko antra C grupėje. „Aristokratus“ aplenkė „Roma“. „Barcelona“ su „Chelsea“ Čempionų lygos varžybose tarpusavyje kovėsi 12 kartų. Anglijos ekipa triumfavo ketveriose rungtynėse, Katalonijos – trejose, o penkiose akistatose buvo užfiksuotas taikus rezultatas. Pastarąjį sykį šie Europos futbolo galiūnai susirėmė 2011-2012 m. sezono pusfinalyje. Tada „Chelsea“ nugalėjo bendru rezultatu 3:0. Tąkart Londono futbolininkai tapo turnyro nugalėtojais. Vaizdo transliacijų internetu platforma viaplay.lt, „Viasat Sport Baltic“ ir TV6 kanalai parodys visas ketverias šiandien ir rytoj vyksiančias rungtynes. Transliacijų tvarkaraštis: vasario 20 d. 21.35 val. „Barcelona“ – „Chelsea“ (viaplay.lt ir „Viasat Sport Baltic“; tiesiogiai), 21.35 val. „Bayern“ – „Besiktas“ (viaplay.lt ir TV6; tiesiogiai), 23.45 val. „Bayern“ – „Bešiktaš“ („Viasat Sport Baltic“; vaizdo įrašas); vasario 21 d. 21.35 val. „Šachtar“ – „Roma“ (viaplay.lt ir „Viasat Sport Baltic“; tiesiogiai), 21.35 val. „Sevilla“ – „Manchester United“ (viaplay.lt ir TV6; tiesiogiai), 23.45 val „Sevilla“ – „Manchester United“ („Viasat Sport Baltic“; vaizdo įrašas).