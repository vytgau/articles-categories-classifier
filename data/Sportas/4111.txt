Paskutinėje savo dvikovoje balandžio 29-ą dieną V. Kličko Londone pralaimėjo britui A. Joshua. Pastarasis pasiuntė ukrainietį į nokautą 11-ame raunde. Tuomet buvo daug kalbama apie revanšinę dvikovą Las Vegase lapkričio 11-ą dieną, tačiau ji taip ir neįvyks. Anot „Bild“, sprendimas buvo priimtas trečiadienio vakarą, kai V. Kličko vakarieniavo su savo vadybininku Berndu Bonte. Ukrainiečiui prireikė nemažai laiko, kad suvoktų, ką nori toliau daryti. „Jis man pasakė tokius žodžius: „Neturiu daugiau tos ugnies savyje. O jos reikia, jei nori sėkmingai kautis ringe“, – pasakojo B. Bonte. Teigiama, kad revanšinėje dvikovoje su britu V. Kličko galėjo uždirbti apie 20 mln. eurų, tačiau pinigai bokso legendai lemiamos įtakos jau neturi. „Sąmoningai po paskutinės kovos nieko nekomentavau – man reikėjo laiko, kad priimčiau sprendimą, – ketvirtadienį paskelbė pats V. Kličko. – Kaip mėgėjas ir profesionalas pasiekiau viską ir galiu dabar sveikas ir patenkintas baigti įtemptą karjerą“. Kai V. Kličko taip vadinamoje kartų dvikovoje su A. Joshua patyrė antrą pralaimėjimą iš eilės, daugelis ekspertų patarė jam baigti karjerą. 1996 metų Atlantos olimpinis čempionas, taip pat ilgametis pasaulio sunkaus svorio profesionalų bokso čempionas (nuo 2000 iki 2003 ir nuo 2006 iki 2015) turėjo pagalvoti ir apie savo sveikatą. Vyresnis jo brolis Vitalijus savo karjerą baigė 2012 metų rugsėjį.  „Niekuomet negalvojau, kad mano sportinė karjera bus tokia ilga ir sėkminga. Dėkoju iš visos širdies visiems, kurie mane visuomet rėmė. Pirmiausiai – savo šeimai, komandai ir daugybei savo gerbėjų“, – kalbėjo V. Kličko. Dvikovoje su A. Joshua 14 metų už savo varžovą vyresnis ukrainietis atsitrenkė į savo galimybių ribas. V. Kličko pirmąjį pralaimėjimą po devynerių metų dominavimo sunkaus svorio kategorijoje patyrė 2015 metų lapkritį. Tuomet pergale taškais džiaugėsi ir į viršų rankas kėlė skandalingasis britas Tysonas Fury. Tiesa, pastarasis dėl dopingo vartojimo ir depresijos prarado čempiono diržą ir bokso licenciją.  V. Kličko į profesionalų ringą žengė po triumfo 1996 metų Atlantos olimpiadoje, o pirmą kartą pasaulio čempionu tapo 2000 metų spalio 14-ą dieną, įveikęs Chrisą Byrdą. Po dviejų apmaudžių pralaimėjimų 2003 metais Corrie Sandersui ir 2004 metais Lamonui Brewsteriui, jis vėl susigrąžino pasaulio čempiono diržą 2006 metais, antrąkart įveikdamas Ch. Byrdą. Vėliau 9-ius metus ukrainietis neturėjo sau lygių. V. Kličko per savo 21-erių metų profesionalo karjerą turėjo 69 dvikovas, laimėjo 64 (nokautu – 53) ir pralaimėjo penkias. 