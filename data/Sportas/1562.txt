Panevėžietės finale turėjo pripažinti vokiečių Pauline Grabosch ir Emmos Hinze pranašumą. Atrankoje, kurioje dalyvavo 10 komandų, lietuvės (34,354 sek.) buvo ketvirtos, o vokietės (33,249 sek.) - pirmos. Pirmajame etape M. Marozaitė ir S. Krupeckaitė įveikė lenkes Marleną Karwacką ir Urszulą Los bei pelnė kelialapį į finalą. Galutinėje pasaulio taurės įskaitoje Lietuva (1175 tšk.) tarp 21 klasifikuotos komandos užėmė septintąją vietą. Pirmoji pozicija atiteko vokietėms (2000 tšk.). Vyrų sprinte sidabrą iškovojo Lietuvos atstovas Vasilijus Lendelis. Atrankoje (23 dalyviai) V. Lendelis (9,761 sek.) užėmė antrąją vietą, o Svajūnas Jonauskas (10,066 sek.) - 14-ąją. Devyni geriausi dviratininkai iškart pateko į aštuntfinalį, o 10-23 vietas užėmę sportininkai kovojo šešioliktfinalyje. V. Lendelis aštuntfinalyje įveikė rusą Aleksejų Tkačiovą, ketvirtfinalyje 2-0 nugalėjo Pietų Korėjos atstovą Chaebin Im, pusfinalyje 2-0 pranoko lenką Mateuszą Rudyką, o finale 0-2 pralaimėjo olandui Matthijsui Buchli. S. Jonauskas šešioliktfinalyje įveikė rusą Aleksandrą Šarapovą, o aštuntfinalyje pralaimėjo lenkui M. Rudykui. Bendrojoje pasaulio taurės įskaitoje V. Lendeliui (1230 tšk.) atiteko ketvirtoji pozicija, o S. Jonauskui (221 tšk.) - 36-oji. Pirmąją vietą užėmė M. Rudykas (1600 tšk.). Iš viso klasifikuoti 66 dviratininkai. Moterų keirino rungtyje (16 dalyvių) M. Marozaitė užėmė dešimtąją vietą. Lietuvė pirmojo etapo pirmajame važiavime finišavo paskutinė, šešta, o antrajame paguodos važiavime tarp penkių dalyvių buvo antra ir pateko į pusfinalį. Antrojo etapo antrajame važiavime M. Marozaitė buvo penkta, o važiavime dėl 7-12 vietų finišavo ketvirta. Bendrojoje pasaulio taurės įskaitoje M. Marozaitė (225 tšk.) užėmė 35-ąją vietą. S. Krupeckaitė (580 tšk.) tarp 47 klasifikuotų dviratininkių užėmė 16-ąją poziciją.