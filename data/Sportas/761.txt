D. Astori gyvybė užgeso naktį iš šeštadienio į sekmadienį Udinėje, į kurią futbolininkas su „Fiorentina“ buvo atskridęs žaisti „Serie A“ čempionato rungtynių. Visuotinis atsisveikinimas su garsiu gynėju vyko Šventojo Kryžiaus bazilikoje, o amžinojo poilsio D. Astori atguls Bergame – mieste, kuriame jis gimė ir kur iki šiol gyvena jo tėvai. Be vyro ir tėvo liko D. Astori mylimoji Francesca Fioretti bei dvejų metų dukrytė Vittoria. Florencijos aikštę violetine spalva nudažė tūkstančiai futbolo gerbėjų, susirinkusių pagerbti D. Astori atminimo. Audiotransliacija iš bazilikos, kur vyko mišios, buvo transliuojamas ir visiems tiems, kurie netilpo į vidų. „Jis visada buvo ir visada bus tikras florentietis“, – ištarė arkivyskupas kardinolas Giuseppe Betori. Su savo kolega ir draugu atsisveikinti atvyko ir visas Italijos futbolo elitas – ceremonijoje galima buvo išvysti ne tik visų „Serie A“ ekipų atstovus, bet net ir Turino „Juventus“ narius (tarp jų – ir Italijos rinktinės kapitoną Ginaluigį Buffoną bei Giorgio Chiellini), atskubėjusius čia tiesiai iš Londono, kuriame vėlų trečiadienio vakarą jie nugalėjo vietos „Tottenham Hotspur“ ir pateko į UEFA Čempionų lygos ketvirtfinalį. „Juventus“ svarbią pergalę dedikavo būtent D. Astori atminimui. Skelbiama, kad žinia apie D. Astori mirtį buvo tokia netikėta ir šokiruojanti, kad kai apie tai buvo pranešta jo buvusiems komandos draugams Diego Lopezui ir Carlosui Sanchezui, šie aikštėje prarado sąmonę. Kai po mišių karstas su D. Astori buvo išneštas iš bazilikos, raudanti minia skandavo: „Yra tik vienas kapitonas“. Ketvirtadienis Florencijoje buvo paskelbtas gedulo diena. Mokyklose ir darbovietėse 12 val. buvo paskelbta tylos minutė.  Aiškėja Astori mirties priežastis: įtariama širdies liga Italijos futbolo klubo „Fiorentina“ kapitonui D. Astori, kuris buvo rastas negyvas viešbučio kambaryje, atliktas skrodimas parodė, kad miegant jam sustojo širdis. Sekmadienį 31 metų amžiaus futbolininkas rastas negyvas viešbučio kambaryje Udinės mieste, kur turėjo žaisti varžybose. Pirminis skrodimas parodė, kad D. Astori greičiausiai kentėjo nuo bradiaritmijos, susijusios su širdies ritmo sutrikimais, kai širdies ritmas yra pernelyg lėtas. Tai reiškia, kad futbolininkui miegant jo širdies ritmas nuolat retėjo, kol galiausiai širdis visai sustojo. Sekmadienį po siaubingos žinios buvo atšaukti visi „Serie A“ ir „Serie B“ mačai. Karjerą gynėjas 2006 m. pradėjo „Milan“ klube, iš pradžių buvo nuomojamas kitiems klubams, nuo 2008-ųjų atstovavo „Cagliari“ ekipai. 2014 m. buvo išnuomotas „Roma“ ekipai, o nuo 2015 m. vilkėjo „Fiorentina“ ekipos marškinėlius. Nuo 2011 m. futbolininkas gynė Italijos rinktinės garbę, sužaidė 14 oficialių rungtynių ir pelnė vieną įvartį. Florence gave Davide Astori an incredible send off earlier today 💜 (🎥 @acffiorentina) pic.twitter.com/8L8RTN8CRf — Dugout (@Dugout) March 8, 2018 