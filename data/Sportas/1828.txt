„Suprantama, kad bauda šiek tiek nuliūdino sportininką, bet Balys šią baudą priėmė kaip Dakaro pamoką. Toje vietoje trasos taško „nepaėmė“ keli pirmieji sportininkai, o jų vėžės kitus suklaidino“, – sakė B. Bardausko komandos „Perkūnas Team“ vadovas Carlos Brebbia. Vakar Dakaro ralį pradėjo 139 motociklininkai, bet trys iš jų nebaigė šio trumpo etapo, vadinamojo Dakaro prologu. B. Bardauskas nuo lyderio brito Sam Sunderland‘o atsiliko 20 min. ir 8 sek., tačiau dviejų valandų bauda lietuvį nubloškė daugiau kaip dvidešimt pozicijų žemyn. „Šiandien situacija gali būti dar sudėtingesnė, nes yra trys trasos taškai, kuriuos neįveikus baudžiama net 5 valandų baudomis. Taigi, Baliui teks būti maksimaliai susikoncentravusiam“, – neabejoja C. Brebbia. Šiame etape sportininkams teks prisiminti savo navigacinius įgūdžius. „Pisko“ kilpa apima net 90 proc. bekelės. Būtent geri navigaciniai įgūdžiai leis lenktynininkams pagerinti savo pozicijas ir bendroje įskaitoje jie turės galimybę šoktelėti aukštyn. Tą dieną pirmieji startuos automobilių pilotai. Jie negalės orientuotis motociklininkų paliktomis vėžėmis. Tačiau ir motociklininkams nebus lengva. Teks važiuoti „minkštesne“ danga, automobilių paliktomis vėžėmis, kuriose gerokai padidėja tikimybė nukristi nuo motociklo. Be to, vėžės irgi gali labai suklaidinti, jei B. Bardauskas pasuktų jau suklydusio sportininko keliu. Nuo 15 iki 30 kilometro B. Bardausko lauks sunkios, „piktos“ smėlio kopos. Nuo 30-ojo kilometro prasidės kietas gruntas ir labai greita trasa. Nuo 73 iki 130 kilometro lenktynininkai susidurs su aukštomis, labai minkštomis kopomis, todėl labai svarbu, kad iš paskos važiuojantys sunkvežimiai, kurie startuos po motociklininkų, Balio neaplenktų ir nepaliktų klaidinančių provėžų, nes ties 73-uoju kilometru motociklininkų ir sunkvežimių trasos išsiskirs į skirtingus maršrutus. Nuo 130-ojo iki 144-ojo kilometrų bus labai greitas ruožas su daugybe grunto įtrūkimų, kurie beveik nematomi lenktynininkams saulei aukštai pakilus, nes meta labai trumpą šešėlį. 174 kilometre motociklininkai pasuks vandenyno link, bet kelias iki jo nurodytas tik vienas, tad tie, kurie nesugebės rasti šio kelio, turės rimtų problemų. Nuo 188 kilometro iki antrojo patikros punkto (CP2) B. Bardauskui teks važiuoti vadinamąja miksuota trasa, kai greitą dangą keis mažos kopos. Panašia trasa teks važiuoti iki pat 245-ojo kilometro. Nuo jo iki pat finišo lauks labai greitas, nors ir vietomis duobėtas ruožas.