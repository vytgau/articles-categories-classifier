Lietuvos sportininkės pusfinalyje sekmadienį po 33 min. trukusios kovos 0-2 (19:21, 17:21) pralaimėjo vokietėms Katarinai Schillerwein bei Cinjai Tillmann. Vokietės sėkmingiau pradėjo abu setus ir neleisdavo lietuvėms persverti rezultato. M. Povilaitytė dar prieš turnyrą teigė, kad ši Vokietijos pora yra labai pajėgi ir gali kovoti dėl pirmosios vietos, nepaisant to, kad varžybas jos pradėjo nuo kvalifikacijos. Kvalifikacijoje K. Schillerwein bei C. Tillman nugalėjo jaunąsias Ievą Vasiliauskaitę bei Gerdą Grudzinskaitę. Tai buvo pirmasis I. Dumbauskaitės ir M. Povilaitytės pralaimėjimas šiame turnyre. 16 val. jos dėl bronzos medalių žais su kitomis vokietėmis Sabrina Karnbaum bei Natascha Niemczyk. Jos pusfinalyje 0-2 (10:21, 14:21) nusileido puikią formą demonstruojančioms latvėms Tinai Graudinai ir Anastasijai Kravčenokai. Kita Lietuvos pora Urtė Andriukaitytė ir Irina Zobnina turnyre užėmė penktąją vietą. Mūsiškės sekmadienį ryte kovoje dėl patekimo į pusfinalį 0-2 (19:21, 11:21) turėjo pripažinti minėtų vokiečių S. Karnbaum bei N. Niemczyk pranašumą. „Satellite“ serijos turnyre, kurio prizų fondą sudaro 4 tūkst. eurų, kovas pradėjo 17 Europos šalių komandos.