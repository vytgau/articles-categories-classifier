Pirmoje vietoje finišavęs vokietis iš „pole“ pozicijos startavusį „Mercedes“ atstovą V. Bottą aplenkė dar pirmuosiuose ratuose ir lyderio rolę atliko visų likusių lenktynių metu. Kvalifikacijoje iškovotą poziciją išsaugojęs Kimi Raikkonenas kovoje dėl apdovanojimų pakylos paskutiniuosiuose ratuose turėjo atlaikyti puikiai lenktyniavusio Lewiso Hamiltono spaudimą. Ketvirtąjį čempiono titulą jau užsitikrinusiam britui iki prizinės vietos pritrūko mažiau nei sekundės. Pažymėtina, jog L. Hamiltonas dėl avarijos kvalifikacijoje lenktynes pradėjo iš techninio aptarnavimo zonos.  Lenktynių pradžioje nepavyko išvengti incidentų. Įveikiant pirmuosius posūkius Kevinas Magnussenas nepaliko vietos Stoffeliui Vandoornui, kuris po kontakto su dano automobiliu trenkėsi į greta važiavusį Danielio Ricciardo bolidą. Pastarasis apsisukęs grįžo į lenktynes, tuo tarpu K. Magnussenas ir S. Vandoorne‘as baigė savo pasirodymus. Sportininkams įveikus dar kelis posūkius antrasis „Haas“ ekipos pilotas Romainas Grosjeanas paslydo ir kliudė greta važiavusio Estebano Ocono bolidą. Po kontakto pastarasis buvo priverstas pasitraukti iš lenktynių. Tai buvo pirmas kartas, kai E. Oconas nebaigė F-1 varžybų. R. Grosjeanas tęsė pasirodymą lenktynėse. Už sukeltą avariją vėliau teisėjai skyrė „Haas“ pilotui 10 sek. baudą. Iš trasos pasitraukus saugos automobiliui ir pratęsus lenktynes, S. Vettelis išsaugojo lyderio poziciją. Vokietį toliau persekiojo V. Bottas, už kurio išsirikiavo K. Raikkonenas ir Maxas Verstappenas. Minkštos sudėties padangas pirmoje varžybų pusėje naudojęs L. Hamiltonas devintame rate aplenkė Pierre‘ą Gasly ir pakilo į dešimtą vietą. V. Bottas pirmasis iš lyderių pasuko į techninio aptarnavimo zoną, kur ant jo bolido buvo uždėtos minkštos sudėties padangos. Kitame rate sustojimą atliko ir iki tol lenktynėse pirmavęs S. Vettelis. Grįžus į trasą vokiečiui pavyko išsilaikyti priešais V. Bottą. Daugumai sportininkui atlikus sustojimus, į pirmąją vietą pakilo L. Hamiltonas. Britas savo paskutinį sustojimą atliko 43-iame rate. Grįžęs į trasą sportininkas nuo lyderio S. Vettelio atsilikinėjo 19 sek. Iki finišo likus 12 ratų, L. Hamiltonas pavijo ir aplenkė M. Verstappeną. Įveikęs olandą britas ėmė vytis trečioje vietoje važiavusį K. Raikkoneną. „Mercedes“ pilotas pavijo suomį, bet aplenkti jo taip ir nesugebėjo. Penktoje ir šeštoje vietose varžybas Brazilijoje baigė „Red Bull“ pilotai M. Verstappenas ir D. Ricciardo. Vietos herojus Felipe Massa, lenktynių pabaigoje atlaikęs Fernando Alonso ir Sergio Perezo spaudimą, finišo liniją kirto septintas. Paskutinis taškas atiteko dešimtoje vietoje finišavusiam „Renault“ atstovui Nico Hulkenbergui. Paskutinysis čempionato etapas po lapkričio 26-ąją įvyks Abu Dabyje.