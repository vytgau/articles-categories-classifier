Per pirmąsias šešias minutes kamuolį kontroliavo tik „Baltrex-Šiaulių“ regbininkai, o po varžovų pražangos tiksliai baudos smūgį realizavo Armandas Kalinauskas. Vis dėlto kamuolį pagaliau atsikovoję „Vairo-Kalvio“ žaidėjai jau pirmosios atakos metu prispaudė kamuolį įskaitiniame plote. Žeminimą atliko Justinas Vasiliauskas, o realizacijos smūgį pridėjo Donatas Vilimavičius. Kėlinio viduryje D. Vilimavičius ir A. Kalinauskas apsikeitė taikliais baudos smūgiais, o po Evaldo Štitilio žeminimo ir dar dviejų D. Vilimavičiaus takų „Vairas-Kalvis“ nutolo 17:6. Nors „Baltrex-Šiauliai“ dar sugebėjo priartėti iki 11:17, jau pasibaigus pirmojo kėlinio laikui vairiečiai vėl susigrąžino dviženklę persvarą (24:11). Antrajame kėlinyje „Vairas-Kalvis“ kontroliavo rungtynių eigą ir iškovojo svarbią pergalę. „Baltrex-Šiauliai“: Armandas Kalinauskas 6 tšk., Žygimantas Radžius 5, Lukas Dželvė 5. „Vairas-Kalvis“: Donatas Vilimavičius 17, Justinas Vasiliauskas 10, Vytautas Šulskis 5, Evaldas Štitilis 5. D. Vilimavičius buvo pripažintas geriausiu rungtynių žaidėju.  „Būtų kvaila per anksti kažkuo džiaugtis. Vyrai kovėsi puikiai. Žinoma, rungtynės nebuvo idealios, be klaidų ir tikrai turime kur padirbėti. Priešininkų pradiniai štormai buvo neblogi ir turėjome bėdų, bet mes šiuo metu mes dominuojame gynyboje. Džiaugiuosi, kad vyrai aukojasi, dirba vienas už kitą, bet dar visa „Top“ lyga priešakyje, todėl negalime atsipalaiduoti“, – kalbėjo „Vairo-Kalvio“ treneris Gediminas Marcišauskas. „Tikėjomės fizinės kovos iš jų pusės ir buvome tam nusiteikę. Pirmas 20 min. disciplinuotai gynėmės. Laukėme jų klaidos ir sėkmingai kontratakavome“, – pridūrė „Vairo-Kalvio“ žaidėjas Justinas Vasiliauskas. „Manau, kad pralaimėjimą lėmė tai, kad esame psichologinėje duobėje, iš kurios neišlipame po pavasario sezono. Ieškome sprendimų ir kai rasime, tas turėtų pasimatyti ir aikštelėje. Labai skaudu komandai yra, kai kontroliuoji kamuolį, žaidimą, bet leidi priešininkams per keletą sekundžių surengti rezultatyvią ataką. Mums dėl kiekvieno taško teko arti, o varžovai laisvai pasispirdavo kamuolį ir prabėgdavo“, – mintimis dalinosi „Baltrex-Šiaulių“ treneris Edmundas Ščavinskas.  „Baltrex-Šiaulių“ veteranas Mindaugas Grigas liko nusivylęs rezultatu, bet mano, kad atsakomosiose rungtynės bus galima atsirevanšuoti didesniu skirtumu. Ekipos kapitonas Žygimantas Radžius svarstė, kad nesėkmę lėmė tai, kad kai kurie žaidėjai po vasaros atostogų turėjo per mažai treniruočių. „Baltrex-Šiauliams“ tai buvo pirmosios šio sezono „Top“ lygos rungtynės, o „Vairas-Kalvis“ laimėjo abejas rungtynes. „Šis sezonas komandai yra nesėkmingas. Net ir užsienyje rungtyniaujantiems mūsiškiams. Nemažai žaidėjų turi traumas, atsiranda psichologinės problemos. Trūksta lyderių, kurie patemptų komandą. Tikimės, kad viskas pagerės į rikiuotę sugrįžus Vytarui Bloškiui“, – pridūrė E. Ščavinskas. G. Marcišauskas tuo pačiu pabrėžė, kad „Top“ lygoje yra vargo ne tik jau legendiniu tampančiame Šiaulių derbyje, bet ir rungtyniaujant su sparčiai tobulėjančia trečiąja Lietuvos ekipa – Kauno „Žalgiriu“: „Visos rungtynės bus sunkios, todėl reikės atiduoti visas jėgas norint laimėti turnyrą“.  Kauno „Žalgirio“ regbininkai pirmosiose savo rungtynėse Kauno S. Dariaus ir S. Girėno stadione 25:10 (17:10) nugalėjo Kekavos „Transact Pro-Miesnieki“ (Latvija) ekipą ir pademonstravo, kad šiemet realiai pretenduos pirmą kartą iškovoti „Top“ lygos medalius. „Žalgiris“: Dainius Tamoliūnas 10 tšk., Domantas Tautkus 5, Siya Mlalande 5, Domantas Bagužis 5. „Transact Pro-Miesnieki“: Hardijs Nungurs 5, Guntis Cirša 5.  Kitos „Top“ lygos rungtynės bus žaidžiamos ateinantį savaitgalį.