Jiems olimpinės durys būtų atsivėrusios, jei kas nors būtų nutikę kitų šalių čiuožėjams, jau įveikusiems olimpinę atranką – Lietuva buvo pirmoji tarp atsarginių. Tačiau geriausios pasaulio poros intensyviai rengėsi žiemos žaidynėms, nė viena jų negavo traumų, tad jaunųjų Lietuvos čiuožėjų viltis startuoti olimpinėse varžybose tenka atidėti mažiausiai ketveriems metams. „Žinoma, labai gaila. Jaunoji pora buvo nusiteikusi optimistiškai, po Europos čempionato visą savaitę Kaune daug treniravosi. Pora tikrai neblogai atrodė ir Pjongčange gėdos nebūtų padariusi,“ – neabejoja L. Vanagienė. Pjongčango olimpinėse žiemos žaidynėse dėl apdovanojimų varžysis 24 ledo šokėjų poros. Rudenį Vokietijoje vykusiose lemiamose olimpinės atrankos varžybose Lietuvos čiuožėjai Allison Reed ir Saulius Ambrulevičius, surinkę 142,95 balo, užėmė 7-ąją vietą, o nuo 6-osios atsilikę vos 0,27 balo. Bilietai į Pjongčangą atiteko pirmosioms šešios poroms. Olimpinis kelialapis čiuožėjų atrankoje skiriamas ne konkrečiai porai, o šaliai. Kadangi S.Ambrulevičiaus partnerė amerikietė A.Reed neturi Lietuvos pilietybės ir negali atstovauti mūsų šaliai olimpinėse žaidynėse, šią porą būtų pakeitę G.Damulevičiūtė ir D.Kizala. Pjončange Lietuvai atstovaus devyni sportininkai. Biatlonininkų komandą sudaro 33-ejų Diana Rasimovičiūtė, kuriai Pjongčango olimpinės žaidynės bus penktosios, debiutantė 32-ejų Natalija Kočergina, antrosiose olimpinėse žaidynėse startuosiantys 25-erių Vytautas Strolia (Sočyje jis dalyvavo slidinėjimo varžybose) ir 27-erių Tomas Kaukėnas. Kalnų slidinėjimo rinktinėje – antrosiose olimpinėse žaidynėse dalyvausianti 23-ejų Ieva Januškevičiūtė ir debiutantas 18-metis Andrejus Drukarovas. Slidinėjimo rinktinėje – antrosiose olimpinėse žaidynėse dalyvausiantys 31-erių Mantas Strolia ir 28-erių Modestas Vaičiulis, abu startavę per Vankuverio olimpines žaidynes, bei debiutantė 24-erių Marija Kaznačenko. Biatlonininkui T. Kaukėnui patikėta nešti Lietuvos vėliavą per žaidynių atidarymą.