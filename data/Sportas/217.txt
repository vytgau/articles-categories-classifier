Dvikovos baigtis tapo aiški jau po vienetų susitikimų. Pirmame mače Paulina Bakaitė 6:2 6:0 įveikė Sofią Soley Jonasdottir, o vėliau Joana Eidukonytė 6:1 6:0 sutriuškino Anną Soffią Gronholm. Lietuvės varžovėms nepaliko vilčių ir dvejetų susitikime. J. Eidukonytė ir Gerda Zykutė įveikė islandes A.S.Gronholm ir S.S.Jonasdottir 6:2 6:1. Lietuvos komandos spalvas šiaip metais gina J. Eidukonytė, P. Bakaitė, G. Zykutė ir Iveta Daujotaitė. Komandos kapitonė – E. Liachovičiūtė. E. Liachovičiūtė prieš varžybų pradžią teigė, kad yra patenkinta savo komandos pasirengimu. „Merginos tikrai neblogai pasirengę šioms varžyboms. Galbūt oro sąlygos mums kiek neįprastos – Tunise šiuo metu labai vėjuota. Mes gi paskutinį pusmetį žaidėme ir treniravomės po stogu, todėl tam tikrą įtaką mūsų žaidimui oras varžybų pradžioje gali turėti. Kita vertus tikiu, kad esame pajėgios šeštadienį žaisti finalinį mačą dėl patekimo į aukštesnę FedCup varžybų grupę, o gal net ir kilti viršun“, – sakė E. Liachovičiūtė. Lietuvos ir Islandijos moterų teniso rinktinės Tunise žaidžia vienoje grupėje su Armėnijos ir Makedonijos komandomis. Armėnės bus lietuvių varžovėmis ketvirtadienį, o Lietuvos ir Makedonijos komandų dvikova įvyks penktadienį. Iš viso FedCup trečios grupės Europos-Afrikos zonos varžybose šiemet dalyvauja 13 rinktinių. Kelialapius į antrą varžybų grupę iškovos 2 pajėgiausios komandos.