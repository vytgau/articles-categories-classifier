Marijampolės „Sūduva“ ir „Trakai“ pratęsė istorinį žygį UEFA Europos lygoje. Pirmą kartą net du Lietuvos klubai pateko į šių varžybų trečią atrankos etapą. Antrajame etape „Sūduva“ bendru rezultatu 2:1 pranoko Latvijos „Liepaja“, o „Trakų“ ir Švedijos „Norkkoping“ abejos rungtynės baigėsi šeimininkų pergale 2:1, tad atsakomajame susitikime Vilniuje buvo žaidžiamas pratęsimas ir mušami baudiniai. Čia tikslesni buvo Lietuvos klubo žaidėjai. Trečiajame atrankos etape Marijampolės komanda žais su „Sion“ ekipa, praėjusiame Šveicarijos čempionate užėmusia ketvirtąją vietą, o Trakų klubo laukia Makedonijos vicečempiono Tetovo „Shkendija“ iššūkis. Makedonijos ekipa antrajame etape įveikė 4:2 Helsinkio HJK (Suomija) klubą. Pirmame etape „Shkendija“ neturėjo vargo su Kišiniovo „Dacia“ (Moldova) – 7:0. „Sūduva“ ir „Trakai“ peržengti trečiąjį etapą bandys liepos 27 ir rugpjūčio 3 d. Patekusios į ketvirtąjį etapą komandos bus suskirstytos į poras, kurių nugalėtojai iškovos kelialapius į grupių etapą. „Sion“: nuo viršūnės iki dugno ir atgal 1909 m. įkurtas Siono futbolo klubas geriausius laikus gyveno XX a. dešimtajame dešimtmetyje. 1991-1997 m. „Sion“ dukart tapo Šveicarijos čempionu ir vicečempionu, bet po šių sėkmingų šešerių metų klubas susidūrė su didelėmis finansinėmis problemomis ir vos nebankrutavo. Dėl šių priežasčių komanda 1999 m. paliko Šveicarijos Superlygą. Nors kitais metais marijampoliečių varžovai grįžo į pagrindinę lygą, bet tuoj pat leidosi į dugną, kol 2003 m. jį pasiekė – atsisakė profesionalaus klubo licencijos. Gelbėtojo vaidmens ėmesi architektas ir buvęs futbolininkas Christianas Constantinas. Jis tapo klubo savininku ir po mažą žingsnelį atgaivino komandą, kol 2006 m. grįžo į Superlygą bei laimėjo Šveicarijos taurę. Nuo to laiko Siono ekipa tvirtai laikosi šalies elite. „Sion“ fenomenaliai gerai žaidžia Šveicarijos taurės varžybose. Šį turnyrą sugebėjo laimėti 13 sykių (1965, 1974, 1980, 1982, 1986, 1991, 1995, 1996, 1997, 2006, 2009, 2011, 2015) ir tik šiais metais, žaisdama 14-tą finalą, nusileido „Basel“ ekipai. Tai buvo pirmasis pralaimėjimas finale. Komanda turi daug patirties Europos turnyruose. Daar jau nebevykstančiose Europos taurių laimėtojų taurės varžybose dalyvavo net 8 kartus ir 1986-87 m. sezone pasiekė aukščiasią rezultatą – pateko į turnyro ketvirfinalį. Čempionų lygos atrankoje žaidė du kartus, bet nesėkmingai – iškrisdavo jau antrajame etape. 2015-2016 m. sezone „Sion“ prasibrovė į Europos lygos grupės turnyre ir nužygiavo iki šešioliktfinalio, kuriame šveicarus sustabdė portugalų „Braga“, laimėjusi bendru rezultatu 4:3. Siono komanda, šiais metais jau 11-tą kartą dalyvaujanti Europos lygos atrankoje, marijampoliečius gali nustebinti labai greitais žaidėjais. „Sion“ ekipa puldama žaidžia labai plačiai, o atakos smaigalyje ieško įkertančių į laisvą plotą puolėjų. Po praėjusio sezono iš komandos išvyko daug lyderių ir šiuo metu pavojingiausias žmogus puolime yra Senegalo rinktinės puolėjas Moussa Konate, kuris praėjusį sezoną Šveicarijos čempionate įmušė 8 įvarčius. Pagal praleistų įvarčių skaičiaus per 36 rungtynes (praleido 55) praėjusio sezono Superlygoje galime pastebėti, kad šveicarų gynyba ne geležinė. Jų klaidos dažniausiai pasireiškia po standartinių situacijų ar perdavimų į baudos aikštelės vidurį, kadangi komandos silpniausia grandis – vidurio gynėjai. Pastebima, kad „Sion“ dažnai nesusitvarko su spaudimu jų aikštės pusėje. Komandos pagrindą sudaro švaicarai, bet yra ir legionierių iš Rusijos, Italijos, Portugalijos, Brazilijos, Senegalo, Angolos, Gvinėjos ir Juodkalnijos. Nemažai žaidėjų yra atstovavę arba iki šiol kviečiami į įvairaus amžiaus savo šalių rinktines, o komandos kapitonas Elsadas Zverotičius yra daugiausia kartų Juodkalnijos rinktinėje žaidęs šios šalies futbolininkas – gynėjo ir saugo pozicijose galintis rungtyniauti atletas nacionalinei ekipai atstovavo jau 59 kartus ir pelnė 5 įvarčius. Švaicarijos čempionatas prasideda tik šį savaitgalį, bet rengdamiesi jam ir Europos lygai Siono futbolininkai žaidė draugiškas rungtynes su galingais klubais. Jie 2:3 nusileido Marselio „Olympique“ (Prancūzija), 1:0 įveikė „Rennes“ (Prancūzija), 0:1 pralaimėjo Eindhoveno PSV (Olandija) ir 0:2 neatsilaikė prieš Bilbao „Athletic“ (Ispanija). „Sion“ nuo liepos 1 d. treniruoja italas Paolo Tramezzani. Galingas „Shkendija“ užnugaris „KF Shkendija“ klubą 1979 metais įkūrė Tetovo albanai, siekę, kad tuometėje Jugoslavijoje gyvenantys jų tautiečiai turėtų savo komandą ir ją palaikytų. Savo kelią pradėjo žemiausioje Jugoslavijos futbolo lygoje. Per dvejus metus iškilo į antrąjį divizioną, bet šalies valdžia, pastebėjusi, kad klubas darosi vis populiaresnis tarp Jugoslavijos albanų, pašalino komandą iš varžybų baimindamasi galimo nacionalistinio atgimimo. Klubas atkurtas 1991 metais, kai Makedonija paskelbė nepriklausomybę nuo Jugoslavijos. Komanda žygį pradėjo nuo ketvirtojo šalies diviziono ir, kasmet kildama per vieną leiptelį, netruko pasiekti elitinę lygą, o 2011 m. laimėjo Makedonijos čempionato auksą . Pastaruosius du sezonus „Shkendija“ tapo šalies vicečempione. Europos varžybose Tetovo ekipa debiutavo 2011-12 m. sezone. Tada ji žaidė Čempionų lygos atrankoje, bet kovą baigė jau antrajame etape. Praėjusį sezoną makedonai Europos lygos atrankoje pateko į atkrintamąjį etapą, bet jame nusileido tituluotai „Gent“ ekipai iš Belgijos net 1:6 ir į grupių varžybas neprasibrovė. Šiemet vyriausiasis treneris Quatip Osmani surinko konkurencingą sudėtį, kurioje, be Makedonijos atstovų, žaidžia Vokietijos, Kroatijos, Brazilijos, Albanijos ir Kosovo futbolininkai. Beveik pusė komandos yra atstovavusi Makedonijos jaunimo ir suaugusiųjų rinktinėms. Tetovo klubas savo gretose turi labai talentingą puolėją Besartą Ibraimį. Jis praėjusių metų čempionate su 20 įvarčių buvo rezultatyviausias visoje lygoje. B.Ibraimiui puikiai komandoje padeda jo tautietis Ferhanas Hasanis, kuris įmušė 12 įvarčių Makedonijos lygoje. Tetovo ekipa yra gerai subalansuota, kadangi per 36 turus įmušė net 71 įvartį ir praleido vos 39. „Shkendija“ daug įvarčių muša kontratakomis, o žaidime galime pastebėti dažną elementą – perdavimai pažeme į baudos aikštelę arba keliami kamuoliai iš aikštės gilumos į vartininko aikštelę. Įdomus faktas, jog tai daug 11 m baudinių uždirbanti komanda. Šių metų Europos lygos atrankoje ji jau įmušė net 4 baudinius. „Trakų“ Makedonijoje laukia ir nemažas tribūnų spaudimas, nes „Shkendija“ galima tikėtis gausaus sirgalių palaikymo, kadangi „Ecolog“ stadionas, kuriame ekipa žaidžia namų rungtynes, yra labiausiai lankomas visoje Makedonijos lygoje. Beje, daugiausia albanų palaikoma „Shkendija“ yra labiausiai nemėgstamas kitų Makedonijos aistruolių klubas. Ваш браузер не поддерживает iframe.