Vis dėlto S. Bilis pirmame pusfinalyje finišavo tik septintas (21,32 sek.) ir tarp aštuonių finalo dalyvių neprasibrovė. Jis užėmė galutinę 12-tą vietą. Geriausią laiką pusfinalyje parodė rusas Vladimiras Morozovas (20,45 sek.), kuris pagerino šių varžybų rekordą. 24-erių metų panevėžietis atranką ryte pradėjo paskutiniame kvalifikacijos plaukime, kuriame distanciją įveikė per 21,39 sek. ir į pusfinalį žengė 11-tu rezultatu. Praėjusiais metais šioje rungtyje pasaulio čempionate Kanadoje S. Bilis iškovojo bronzos medalį, tąkart finale nuotolį jis įveikė per 21,23 sek. Jam priklauso Lietuvos rekordas, kurį pasiekė prieš metus planetos pirmenybėse: pusfinalyje S. Bilis 50 m nuotolį įveikė per 21,15 sek. Dar du lietuviai Giedrius Titenis ir Andrius Šidlauskas grūmėsi 100 m plaukimo krūtine rungties pusfinalyje. Deja, abu jie liko už geriausiųjų aštuntuko borto. Geriausią asmeninį rezultatą pagerinęs A. Šidlauskas užtruko 57,96 sek. ir liko 10-tas, o G. Titenis (58,08 sek.) tenkinosi 11-ta pozicija. Naują Europos rekordą pasiekė 21-erių metų rusas Kirilas Prigoda, finišavęs per 56,02 sek. Atrankoje 28-erių metų anykštėnas G. Titenis nuotolį įveikė per 57,92 sek., o 20-metis A. Šidlauskas per 58,23 sek. ir į pusfinalį pateko atitinkamai 9-tu bei14-tu rezultatu. R. Meilutytė plauks antrame finale Rūta Meilutytė sėkmingai pasirodė penktadienio vakarą vykusiame moterų 100 m plaukimo krūtine pusfinalyje, finišavo antra per 1:04,95 min. ir ramiai užsitikrino vietą finale, kuris numatytas šeštadienį 18:16 val. Mūsiškė nusileido tik suomei Jennai Laukkkanen (1:04,89 min.). Europos čempione perpus trumpesniame nuotolyje tapusi 20-metė R. Meilutytė 100 m plaukimo krūtine rungties atrankoje distanciją įveikė per 1.06,09 min. ir, bendroje įskaitoje tenkinosi 9 vieta. R. Meilutytei priklauso šios rungties pasaulio rekordas (1 min. 2,36 sek.). * * * Šiose Europos pirmenybėse lietuvių sąskaitoje – jau trys medaliai: du aukso ir bronza. D. Rapšys ketvirtadienį tapo Europos čempionu 200 m plaukimo laisvu stiliumi rungtyje, o trečiadienį pasidabino bronzos medaliu 200 m plaukimo nugara rungtyje. Trečiadienį R. Meilutytė auksą iškovojo 50 m plaukimo krūtine rungtyje. Šeštadienio rytinės sesijos lietuvių startai: Šeštadienio vakarinės sesijos lietuvių startai: