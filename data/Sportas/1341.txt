Startinėje „Stumbro“ sudėtyje aikštėje pasirodė praktiškai pajėgiausias 11-ukas. Trūko tik mače su Belgrado „Rad“ traumą patyrusio Jardelio Nazare, kurio vietą kairiajame gynybos krašte užėmė įprastai saugu rungtyniaujantis Levanas Matčarašvilis. Kitas pasikeitimas – atraminio saugo Kuagica Bondo sugrįžimas į startinę sudėtį. Dešinio saugo pozicijoje susitikimą pradėjo Vilius Armanavičius, pakeitęs mikrotraumą patyrusi Kgaogelo Sekgota. „Zenit“ treneris Roberto Mancini į aikštę metė labai solidžią sudėtį. Nuo pirmųjų minučių rungtyniavo tokie futbolininkai kaip Jurijus Lodiginas, Dmitrijus Polozas, Christianas Noboa, Igoris Smolnikovas, Leandro Paredesas ar Domenico Criscito. Startinėje sudėtyje pasirodė ir Lietuvos futbolo gerbėjams gerai žinomas, anksčiau „Atlanto“ marškinėlius vilkėjęs Andrejus Paniukovas. Šiame susitikime buvo žaidžiami du kėliniai po 35 minutes. Toks sprendimas priimtas atsižvelgus į tai, kad „Zenit“ išvakarėse žaidė draugišką mačą su Slovakijos „Slovan“, o „Stumbro“ pirmadienio vakarą laukia dar vienos rungtynės – dvikova su Tomsko „Tom“, kuriam atstovauja Lietuvos rinktinės gynėjai Edvinas Girdvainis ir Tomas Mikuckis. Vos prasidėjus rungtynėms „Stumbras“ uždirbo kampinį, tačiau viskas baigėsi be rimtesnio pavojaus. Jau po kelių minučių kampinį kėlė ir „Zenit“, o pirmąją realią progą pasižymėti turėjo kauniečiai – sužaidus dešimt minučių Lucas Villela išmaudė oponentą baudos aikštelės prieigose ir pavojingai smūgiavo į artimąjį kampą. Vartininkas smūgį atrėmė, tačiau pirmasis prie kamuolio suskubo Nasro Boucharebas. LFF taurės finalo geriausias žaidėjas turėjo tobulą šansą išvesti „Stumbrą“ į priekį, tačiau iš dėkingos pozicijos pataikė į varžovą, o nuo šio rikošetu kamuolys atsimušęs į vartininką praskriejo virš vartų. Kaip dažnai nutinka, jeigu neįmuši tu – įmuš tau. 14-ąją minutę visiškai lygioje vietoje „Stumbras“ įsimušė į savus vartus. Po perdavimo iš krašto nesusikalbėjo kapitonas Rimvydas Sadauskas ir vartininkas Rodrigo Josviaki – 0:1. Daugiau realių progų pirmajame kėlinyje žiūrovai neišvydo. „Stumbras“ atliko keletą standartinių situacijų, tačiau iš jų nieko pavojingo neišspaudė. Kauniečiai drąsiai presingavo varžovus, bet „Zenit“ įžaidinėdami kamuolį klydo labai retai. Varžovai žaidė ramų futbolą bei stengėsi žaibiškai išeiti į kontratakas. Iki pertraukos jiems tai nepavyko ir ilsėtis ekipos išėjo esant rezultatui 0:1. Antrajame kėlinyje vaizdas aikštėje nesikeitė – komandos neforsavo įvykių. Nors „Stumbras“ stengėsi, buvo akivaizdu, jog varžovų meistriškumas – aukštesnis. Kauniečiai turėjo keletą pusprogių, bet Agostinho Ca smūgiavo virš vartų.  „Zenit“ išpuoliai buvo aštresni. Vienoje kontratakoje Andrejus Paniukovas pabėgo vienas prieš vartininką R. Josviaki, šį suklaidino, bet nepataikė į praktiškai tuščius vartus. 58-ąją minutę jis uždirbo 11 metrų baudinį, tačiau Paredesas nepataikė į vartų plotą. Tiesa, šis talentingas saugas pasitaisė 62-ąją minutę, kai fantastiškai realizavo baudos smūgį – 0:2. Per likusį laiką nieko įdomesnio aikštėje nenutiko ir rungtynės baigėsi rezultatu 2:0 „Zenit“ naudai. Ši dvikova buvo visiška priešingybė prieš keletą dienų vykusiai akistatai su Belgrado „Rad“. Jeigu ten vyko agresyvus ir dažnai grubus futbolas, tai čia komandos žaidė kombinacinį, technišką žaidimą. „Stumbro“ startinė sudėtis: R. Josviaki, L. Matcharashvili, A. Almeida, R. Sadauskas, M. Junior, Agostinho Ca, V. Armanavičius, F. Lopes, K. Bondo, L. Villela, N. Bouchareb. Po keitimo aikštėje pasirodė: D. Galkevičius, K. Sekgota, J. Clifford, M. Sheriff, A. El-Jassasi.