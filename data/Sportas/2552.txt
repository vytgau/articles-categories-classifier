Purškiant smulkiam lietui, Baltarusijos futbolo federacijos komplekso aikštėje susitikimas prasidėjo apylygiai. Nors didesnį laiko tarpą kamuolį valdė baltarusiai, bet lietuviai rezgė ambicingas atakas. 18 minutę bene realiausią galimybę įmušti turėjo Eligijus Jankauskas, kuris sulaukė perdavimo iš aikštės gilumos ir įkirto į baudos aikštelę, bet jam priešais jį likusio vartininko nuginkluoti nepavyko – kamuolys skriejo šalia virpsto. Progas bandė medžioti ir atakos smaigalyje žaidęs Manfredas Ruzgis, kuris intensyviai kovojo dėl kamuolių „antrajame aukšte“, bet šeimininkų gynyba dažnai sėkmingai apsigindavo. Po pertraukos lietuvių sudėtyje buvo atlikti keli keitimai – treneris Caritas Falchas pasireikšti leido visiems žaidėjams, išskyrus smulkią traumą turintį Skirmantą Rakauską ir vartininką Aivarą Bražinską. Antrojo kėlinio pradžioje lietuviai trumpai buvo užspaudę varžovų vartus ir kėlė kelis kampinius iš eilės, bet tai nedavė vaisių. 54 minutę ir prie mūsų vartų kilo pavojus, bet Titas Krapikas atletiškai atrėmė klastingą varžovo smūgį į viršutinį vartų kampą. Didžiąją kėlinio dalį mūsų komandai teko darbuotis prie savų vartų ir kontratakuoti, o aikštėje netrūko fizinės kovos. Lietuvos gretose debiutavo Aleksandras Levšinas. Visgi abi komandos nesugebėjo pasiųsti kamuolio į vartus, o susitikimas baigėsi lygiosiomis 0:0. Rungtynių dieną Lietuvos rinktinė grįžo į Vilnių, o jau sekmadienį išvyks į Tbilisį, kur lapkričio 14 d. (antradienį) žais Europos čempionato atrankos rungtynes su Gruzija. „Išbandėme kelis savo žaidimo planus – planą A, kuriuo ir norime remtis mače su Gruzija bei planą B, kurį galėtume pritaikyti rungtynių metu. Apskritai, sužaidėme neblogai, mūsų primestas spaudimas veikė, bet turėjome būti labiau kompaktiški ir šaltakraujiškesni atakose, nes turėjome kelias šimtaprocentines progas ir jų neišnaudojome“, – apie rungtynes kalbėjo C. Falchas.