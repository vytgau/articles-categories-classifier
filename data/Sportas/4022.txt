A. Gudžius pripažįsta, kad išvykdamas į Londoną iš to pačio Kauno oro uosto turėjo didelių ambicijų. Tiesa, jas atletas laikė savo viduje ir garsiai nekalbėjo. „Geriau kalbėti, kai darbas atliktas. Išdvykdamas tikėjausi patekti į vakarines varžybas, tada į vakarinių varžybų finalą, o tada gal ir kovoti dėl medalių. Išvykdamas taip tyliai tyliai tarp eilučių buvau pasakęs. Labai stipriai to neplanavome ir norėjome darbais, o ne žodžiais įrodyti. Labai smagu, kad pavyko“, - šypteli A. Gudžius. Dabar grįžęs pasaulio čempionas iš laikino Kauno oro uosto angaro buvo pervestas į pagrindinį pastatą, kad jį galėtų pasitikti gerbėjai – tarp jų buvo ir LTOK prezidentė Daina Gudzinevičiūtė, Kauno ir Kauno rajono savivaldybių atstovai, artimieji, draugai. „Po kelionės dar jaučiuosi pavargęs, tačiau labai maloniai nustebino visa minia žmonių, kurie atėjo manęs palaikyti. Tai labai paglosto širdį, labai paglosto savimeilę. Esu be galo laimingas ir patenkintas grįžęs į Lietuvą“, - teigė A. Gudžius. Per visą disko metimo istoriją, pasaulio čempionais yra tapę tik du jaunesni nei A. Gudžius atletai. „Aš to net nežinojau ir nesiekiau gerinti kažkokių rekordų. Tiesiog dirbome savo darbą, o kažkoks papildomas bonusiukas prie medalio paglosto širdį“, - sako 26 metų A. Gudžius. DELFI primena, kad Pasaulio čempionato auksą šeštadienį vykusiame finale laimėjęs A. Gudžius įrankį numetė 69,21 m, Danielis Stahlis – 69,19 m, o amerikietis Masonas Finley – 68,03 m. 