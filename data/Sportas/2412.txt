„Su dideliu liūdesiu pranešame, kad lapkričio 19-ą dieną mirė Jana Novotna. Buvusi pasaulio dvejetų reitingo lyderė ir antroji planetos raketė vienetų varžybose pralaimėjo ilgą kovą su vėžiu. Jana paskutinėmis savo gyvenimo akimirkomis buvo apsupta savo šeimos“, – teigiama WTA pranešime spaudai. J. Novotna per 14 profesionalios karjeros metų laimėjo 24 trofėjus vienetų varžybose. Didžiausiu jos laimėjimu laikoma pergalė 1998 metų Vimbldono teniso turnyre. Prieš tai ji dukart nesėkmingai grūmėsi šio Didžiojo kirčio turnyro finale. Iš viso ji laimėjo 17-a Didžiojo kirčio trofėjų – 12 dvejetų varžybose, 4 – mišrių dvejetų ir vieną – vienetų varžybose.