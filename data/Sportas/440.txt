Po septynių kėlinukų „Pirates“ atsiliko 4:6, bet per likusius du kėlinukus pelnė net šešis taškus ir pirmavo 10:6. Visgi „Tigers“ beisbolininkai devintajame kėlinuke sugebėjo išlyginti rezultatą. Per tris papildomus kėlinius rezultatyviai sužaisti nepavyko nei vienai komandai, bet 13-ajame kėlinuke „Pirates“ pelnė tris taškus, o varžovai – nei vieno. 25-erių metų D. Neverauskas aikštėje pasirodė šeštajame kėlinuke ir iš žaidimo išmetė visus tris „Tigers“ beisbolininkus. Septintajame kėlinuke lietuvis buvo pakeistas. Tarp 25 „Pirates“ pagrindinės sudėties žaidėjų patekęs D. Neverauskas per sezoną turėtų uždirbti 500 tūkst. JAV dolerių. Tiesa, jeigu jis bus išsiųstas į dublerių ekipą, jo atlyginimas sumažės kelis kartus. Praėjusiais metais jis debiutavo „Pirates“ gretose ir sužaidė 24 MLB rungtynes. MLB čempionate dalyvauja 30 komandų. Reguliariajame sezone ekipos sužais net po 160 rungtynių.