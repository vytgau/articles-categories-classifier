„Po Supertaurės rungtynių sakiau, kad vienas susitikimas tikrai neparodo tikrojo komandų pajėgumo ir tai nereiškia, kad „Sūduva“ yra tiek kartų geresnė komanda. Taip, jie turi gerus žaidėjus, tačiau skirtumas nėra toks milžiniškas“, – žiniasklaidai po pralaimėjimo 0:2 kalbėjo M. Barreto. „Šį kartą antrajame kėlinyje rezultatas buvo 0:0 ir teisėjas tokioje situacijoje neskyrė akivaizdaus 11 metrų baudinio į šeimininkų vartus. Rungtynių pabaigoje jis neskyrė dar vieno labai aiškaus 11 metrų baudinio į „Sūduvos“ vartus, kurį matė visi stadione buvę žiūrovai. Todėl aš neturiu ką pasakyti apie rungtynes. Niekada nekalbu apie teisėjus, tačiau su šiuo arbitru visada turime problemų. Susidaro įspūdis, kad kai kuriems klubams tiesiog negalima leisti mušti baudinių. Prašau Lietuvos futbolo federacijos, kad jis mūsų rungtynėms daugiau nebūtų skiriamas, šis teisėjas mūsų tiesiog nemėgsta“, – aštriai pasisakė treneris. „Taip kalbu ne todėl, kad pralaimėjome. Prieš savaitę rezultatas švieslentėje buvo 0:5, tačiau arbitras puikiai atliko savo darbą. Šis pralaimėjimas palieka stiprų kartėlį. Čia esame ne tam, kad užsiimtume juokais. Mes sunkiai dirbame, auginame žaidėjus, investuojame pinigus, tačiau atvažiuojame į rungtynes ir matome tokius dalykus. Jeigu teisėjas bijo teisėjauti tegul eina žaisti badmintoną, kur nėra jokio kontakto, bet nebando teisėjauti. Prašau, nebeskirkite šio teisėjo. Dvejus metus su juo turime problemų, bet to, kas vyko šiandien, buvo jau per daug“, – savo komentarą užbaigė M. Barreto.  Marijampolės „Sūduvos“ vyriausiasis treneris Vladimiras Čeburinas po pergalės per pirmąsias 2018 metų A lygos rungtynes prieš Kauno „Stumbrą“ 2:0 sakė, kad rungtynės buvo visiškai kitokios nei prieš savaitę per dvikovą dėl Supertaurės, kai „Sūduva“ laimėjo 5:0. „Sveikinu visus čempionato pradžios proga, greitai prabėgo laikas, – po rungtynių nusišypsojo čempionų strategas. – Prieš savaitę žaidėme tarpusavyje, lyg ir pajutome vieni kitus, tačiau šiandien rungtynės buvo visiškai kitokios. Mes buvome išanalizavę „Stumbro“ klaidas, jie – mūsų, todėl žaidimas vyko kitaip. Pirmajame kėlinyje šiokių tokių progų pasižymėti turėjome, tačiau rimto pavojaus sukelti nesisekė. Varžovai gerai judėjo, uždengdavo zonas, kuriomis mes norėjome naudotis. Pirmojo kėlinio rezultatas 0:0 buvo dėsningas.“ Vis dėlto po pertraukos vaizdas aikštėje pasikeitė, o Karolio Laukžemio ir Gersono Acevedo pelnyti įvarčiai atnešė pergalę. „Antrajame kėlinyje padidinome apsukas, ėmėme dažniau lankytis varžovų aikštės pusėje, prie jų vartų, spaudėme, kūrėme įtampą. Persigrupavome, prisiderinome prie varžovų, todėl ir pavyko įgyti pranašumą, kuris lėmė pirmąjį įvartį, vėliau – antrąjį“, – taip antrąją rungtynių dalį apibūdino V. Čeburinas. „Sūduvos“ treneriai ir žaidėjai prieš rungtynes nuolat kartojo, kad lengva pergalė per rungtynes dėl Supertaurės nieko nereiškia, tačiau V. Čeburinas mano, kad tai vis tiek veikė komandą. „Šiandien darėme daug klaidų. Taip, sezono pradžia, tačiau komandos branduolys liko iš pernai, tad trūksta ne susižaidimo. Vis tik jaučiasi sezono pradžios įtaka, yra jaudulio. Jautėsi ir to rezultato 5:0 įtaka, nors žaidėjams sakėme, kad jį reikia pamiršti. Supertaurė ir čempionatas yra visiškai skirtingi dalykai, tačiau tai vis tiek paliko savo pėdsaką, tai jautėsi“, – tvirtino „Sūduvos“ strategas. 