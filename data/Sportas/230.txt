6 – į tiek pasaulio čempionatų kaip vyriausiasis treneris vyko dabartinis Lietuvos rinktinės trenerio asistentas George‘as Kingstonas Šiais metais vyriausiasis Lietuvos rinktinės treneris Berndas Haakė savo trenerių komandoje turi keturis asistentus: du ilgamečius Lietuvos rinktinės narius Arūną Aleinikovą ir Šarūną Kuliešių, amerikietį Ty Newberry ir kanadietį George‘ą Kingstoną. Būtent pastarasis yra vienas iš labiausiai pastebimų žmonių rinktinės treniruotėse, o milžinišką patirtį sukaupęs strategas ne veltui yra žinomas vardas plačiame ledo ritulio pasaulyje. 78-erių metų ledo ritulio specialistas savo trenerio karjerą pradėjo Kalgario universitete, kuriame jis šio universiteto studentus ledo ritulio paslapčių mokino 16 metų. Negana to, dirbdamas universitete treneris taip pat padėjo ir Kanados rinktinei, su kuria jis vyko į keturias žiemos olimpines žaidynes (1980, 1984, 1988 ir 1994 metų) bei dirbo rinktinės trenerio asistentu. Sėkmingas darbas rinktinėje bei universitete atkreipė ir stipriausios planetos lygos – NHL dėmesį: iš pradžių to paties Kalgario „Flames“ (1980-1981 ir 1981-1982 metų sezonuose), o vėliau ir Minesotos „North Stars“ (1988-1989) suteikė jam galimybę dirbti trenerio asistentu šioje lygoje. Vis daugiau atsakomybės G. Kingstonui buvo suteikiama ir Kanados rinktinėje: 1988 metais jis dirbo vyriausiuoju rinktinės treneriu prestižinėse „Spengler Cup“ varžybose, o po pasirodymo ten, kanadietį į savo šalį priviliojo norvegai, kurie jam patikėjo ne tik vyrų komandos trenerio postą, tačiau ir jaunimo iki 20 metų rinktinės vairą. Su šios šalies rinktine pirmajame savo kaip vyriausiojo trenerio pasaulio čempionate jam išsilaikyti elitiniame divizione nepavyko, tačiau jau po metų jis sugrąžino rinktinę į aukščiausiąjį divizioną. Dar geresni buvo jo pasirodymai su Norvegijos jaunimo rinktine, su kuria jis du kartus pasiekė iki šiol nepakartotus pasiekimus šios šalies istorijoje, kai U-20 pasaulio čempionate iš pradžių užėmė septintąją, o po metų ir šeštąją poziciją. Kanadiečio darbu patenkinti norvegai norėjo, jog jis ir toliau ruoštų šios šalies rinktines bei padėtų jiems tobulėti, tačiau iš Skandinavijos trenerį į Ameriką sugrąžino pasiūlymas, kurio jis negalėjo atsisakyti: San Chosė „Sharks“ klubas pasiūlė jam užimti vyriausiojo šios komandos trenerio postą NHL lygoje. Trenerio laukė nelengva užduotis – „Sharks“ debiutavo šioje lygoje, tad klubas tikėjosi, jog G. Kingstono gebėjimas dirbti su talentingais žaidėjais padės šiai komandai sėkmingai startuoti lygoje bei tobulėti į komandą sukviestam jaunimui. Nepaisant to, jog pirmajame sezone komanda nepateko į atkrintamąsias rungtynes, trenerio darbas buvo įvertintas teigiamai ir jis buvo paliktas antrajam sezonui, kuris buvo ne toks sėkmingas ir po sezono komanda išsiskyrė su savo pirmuoju treneriu. Po dviejų metų NHL lygoje G. Kingstonas sugrįžo į darbus Kanados rinktinėje: 1994 metų olimpiadoje jis buvo paskirtas komandos vadovu, o pasidabinęs olimpiniu sidabru šiame poste, jis sulaukė pripažinimo ir tų pačių metų pasaulio čempionatui buvo paskirtas vyriausiuoju komandos treneriu. Planetos pirmenybėse kanadiečiai tuo metu negalėjo pasigirti gerais rezultatais. Porą metų iš eilės likę be medalių, jie tuo metu paskutinį kartą buvo triumfavę dar prieš 33 metus. Visgi, paneigdami visas prognozes G. Kingstono vadovaujami kanadiečiai surengė tobulą pasirodymą: grupės turnyre įveikę Italiją, Austriją, Vokietiją, Didžiąją Britaniją ir Rusiją, vėliau jie ketvirtfinalyje susitvarkė su čekais, pusfinalyje sutriuškino švedus, o finale po dramatiškos kovos pratęsime palaužė suomius. Trenerio nuopelnai šiai pergalei neliko nepastebėti ir jam vyriausiojo trenerio postą patikėjo Vokietijos nacionalinė rinktinė. Dirbdamas šioje šalyje G. Kingstonas vyriausiojo trenerio pareigas užėmė dar keturiuose planetos čempionatuose. Jei pirmuose trijuose (9, 8 ir 11 vietos) jam pavyko išlaikyti rinktinę aukščiausiame divizione, tai ketvirtose pirmenybėse vokiečiai iškrito iš elitinio diviziono, o treneris ir Vokietijos ledo ritulio federacija nusprendė pasukti skirtingais keliais. Sezoną praleidęs be aukščiausio lygio ledo ritulio, G. Kingstonas 1999 metais dar kartą sugrįžo į NHL: jį į savo gretas pasikvietė dar viena NHL debiutui besiruošusi komanda – Atlantos „Thrashers“, kuri patyrusiam strategui patikėjo trenerio asistento pareigas. Atlantoje išdirbęs du sezonus, vėliau jis penkis metus tokias pačias pareigas užėmė kitame NHL klube – Floridos „Panthers“, o galiausiai ir vėl pasuko į Norvegiją. Tiesa, šį kartą kanadietis ėmėsi kiek kitokios veiklos: dirbo moterų rinktinės treneriu, konsultavo vyrų rinktinę olimpinėse žaidynėse, o vėliau ėmėsi ir ambicingo iššūkio: dirbo Norvegijos parolimpinio ledo ritulio rinktinės treneriu, su kuria jis 2010 metų Vankuverio žiemos parolimpinėse žaidynėse iškovojo bronzos medalius. Po karjeros etapo Norvegijoje, G. Kingstonas nusprendė suteikti pagalbą ledo ritulyje egzotiškai laikomai Meksikos rinktinei. Padėdamas visoms šios šalies rinktinėms jis tris metus darbavosi šioje šalyje, o 2012-2013 metų sezone dar žengė ir paskutinį žingsnį klubiniame ledo ritulyje, užimdamas trenerio asistento pareigas Austrijos „EC Salzburg“ komandoje. Galiausiai G. Kingstonas atvyko ir į Lietuvą. Seniai trenerį pažįstantis Lietuvos rinktinės vyriausiasis treneris Berndas Haakė ilgai įkalbinėjo kanadietį atvykti į mūsų šalį ir padėti rinktinei, o 2014 metais jis jau dirbo rinktinės trenerių štabe. „Šį strategą pažįstu dar nuo studijų laikų Kalgario universitete. Treneris turi milžinišką patirtį ledo ritulyje ir be jokios abejonės bus stiprus ramstis komandai. Mano geras pažįstamas po ilgų įkalbinėjimų sutiko padėti Lietuvos rinktinei ir bus dar viena rimta figūra trenerių štabe“, – 2014 metais strategą pristatė B. Haakė. Patyrusio kanadiečio patarimų rinktinės nariai klausėsi ir 2016 bei 2017 metų pirmenybėse, o šiemet jo nurodymai jau skrieja ir „mūsų svajonių komandos“ nariams. Jo patirtimi ir žiniomis rinktinės žaidėjai jau įsitikino, o jo žinios ledo ritulyje yra vertinamos ir svarbiausiose ledo ritulio atstovybėse. G. Kingstonas yra atlikęs ne vieną tyrimą, analizę bei jas pristatęs tiek tarptautinei ledo ritulio federacijai, tiek NHL lygai, tiek ir daugybėje ledo ritulio forumų, kuriuose jis visada yra laukiamas svečias. Pasaulio čempionato IB diviziono kovose Kauno „Žalgirio“ arenoje balandžio 22-28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis. Bilietus į visas čempionato kovas galima įsigyti bilietai.lt puslapyje.