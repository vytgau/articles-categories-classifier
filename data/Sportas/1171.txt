23-ejų metų lietuvė pirmajame nusileidime buvo 62-a, o antrajame - 53-ia. Mūsų šalies atstovė trasą du kartus įveikė per 2 min. 47,02 sek. I. Januškevičiūtė 2014 metų Sočio žaidynėse dalyvavo slalomo ir didžiojo slalomo rungtyse, bet abiejose nefinišavo. Olimpinės čempionės titulą iškovojo 22-ejų metų amerikietė Mikaela Shiffrin. Sočio olimpinių žaidynių slalomo rungties čempionė užfiksavo 2 min. 20,02 sek. laiką. Sidabro medalį pelnė 25-erių metų norvegė Ragnhild Mowinckel. Ji nugalėtojai pralaimėjo 0,39 sek. Bronza atiteko 27-erių metų italei Federicai Brignonei (+0,46 sek.). Po pirmojo nusileidimo pirmavusi 34-erių metų italė Manuela Moelgg (+1,18 sek.) turėjo tenkintis aštuntąja pozicija. Varžybose dalyvavo 79 kalnų slidininkės. Iš jų klasifikuota 60. Didžiojo slalomo varžybos turėjo vykti pirmadienį, tačiau dėl netinkamų oro sąlygų buvo perkeltos. Pjongčango olimpinės žaidynės – jau antrosios Ievos Januškevičiūtės karjeroje. Bet tik šiandien jai pavyko tai, ko kalnų slidininkė nepadarė 2014 m. Sočyje – pasiekti galutinį rungties finišą. Iš pirmadienio atkeltose didžiojo slalomo lenktynėse 23 m. I. Januškevičiūtė sėkmingai įveikė abu didžiojo slalomo nusileidimus ir užėmė 54-ąją vietą tarp 58 finišavusių sportininkių. Dar 21 slidininkė trasos nesugebėjo įveikti. „Po pirmo nusileidimo emocijos nebuvo labai geros. Antruoju esu labiau patenkinta. Gal ne tiek technika, kiek nusiteikimu. Susitvarkiau su mintimis ir nuo kalno leidausi ryžtingiau. Prieš pirmą nusileidimą buvo daugiau įtampos. Atrodytų, visos varžybos panašios. Šios gal kiek techniškai sudėtingesnės. Nors, lyginant su pasaulio čempionatu, didelio skirtumo nėra. Bet po praėjusių olimpinių žaidynių buvo įvairių minčių“ – neslėpė geriausia Lietuvos kalnų slidininkė. Pirmame nusileidime lietuvė užėmė 62-ąją vietą, nuo greičiausiai pirmą trasą įveikusios italės Manuelos Moelgg atsilikusi 15,76 sek. Šiai Italijos sportininkei nepavyko išsaugoti pirmosios pozicijos – galutinėje įskaitoje ji užėmė aštuntąją vietą. Beje, I. Januškevičiūtė ir M. Moelgg ne kartą treniravosi kartu – ši italė kilusi iš Kronplaco, kuriame įsikūręs lietuvės atstovaujamas tarptautinis kalnų slidinėjimo klubas. Olimpine čempione tapo vieną rungties favoričių amerikietė Mikaela Shiffrin (dviejų nusileidimų suma – 2 min. 20,02 sek.). Sidabrą iškovojo norvegė Ragnhild Mowinckel (atsiliko 0,39 sek.), bronzą – italė Federica Brignone (0,46 sek.). I.Januškevičiūtė nuo lyderės atsiliko 27 sek. Antajame nusileidime lietuvės rezultatas tarp visų dalyvių buvo 53-ias. „Abiejų nusileidimų trasos buvo skirtingos. Pirma – uždaresnė, o antroje reikėjo labiau paleisti slides, todėl šis nusileidimas buvo kiek greitesnis. Bet abi buvo tikrai varginančios“, – teigė I.Januškevičiūtė, pasidžiaugusi gera šlaito danga. Iš tribūnų varžybas stebėjo pirmoji I. Januškevičiūtės trenerė, JAV lietuvė Jennifer Virskus, specialiai dėl savo buvusios auklėtinės pasirodymo atskridusi į Pietų Korėją. Ji buvo atvykusi ir į Sočio olimpiadą. „Puiku, kai šalia yra žmogus, kurį pažįsti tiek metų. Mūsų santykiai dabar daugiau ne kaip sportininkės ir trenerės, bet kaip draugių“, – paaiškino I. Januškevičiūtė. Jau penktadienį jai vėl teks sugrįžti į tą patį šlaitą – čia vyks slalomo rungties varžybos. 