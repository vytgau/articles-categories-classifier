Kovo 17 dieną Vilniaus „Siemens“ arenoje vyksiančiame tarptautiniame turnyre „Bushido KOK 2018 Vilnius“ T. Steponkevičius kovos dėl KOK čempiono titulo svorio kategorijoje iki 85 kilogramų. Pirmajame pusfinalyje jis pirštines surems su lenku Dawidu Mirkowskiu. „Atrodo, kad mano varžovas yra labai greitas, ištvermingas ir patyręs, – kalbėjo klubo „Titanas“ auklėtinis T. Steponkevičius. - Jo neišskiriu iš kitų mano buvusių priešininkų, gal tik tuo, kad jis bus aukštesnis, dažniausiai kovoju prieš žemesnius“. Antrame pusfinalyje į ringą žengs graikas Petros Vardakas ir jau kurį laiką Lietuvoje nekovojęs Valdemaras Kulda. Ne vieną skambią pergalę per savo karjerą spėjęs pasiekti vilnietis metus nebuvo matomas ringe. „Tačiau tai nereiškia, kad viską mečiau. Esu perfekcionistas. Todėl į ringą žengsiu tik pačios geriausios sportinės formos. Tikiuosi, kad šiame turnyre kovinio sporto mylėtojai manimi nenusivils“, - teigė V. Kulda. Paklaustas, ką žino apie pusfinalio varžovą, „Rings“ klubo atstovas tik atsiduso: „Man nėra skirtumo, su kuo kovoti, esu pasiruošęs viskam“. V. Kulda savo emocijų nedemonstravo, kai buvo priminta, kad dėl čempiono titulo finale gali susikauti du lietuviai. „Juk sakiau, man jokio skirtumo, kas stovės kitame ringo kampe – padarysiu viską dėl pergalės“, – sakė kovotojas. Tačiau T. Steponkevičius prisipažino jau laukiantis galimybės turnyro finale susitikti su V. Kulda. „Labai tikiuosi, kad finalas bus lietuviškas. Su Valdemaru nesame kovojęs, tačiau esu matęs ne vieną jo kovą, - kalbėjo T. Steponkevičius. – Tai yra labai patyręs ir geras kovotojas, manau, labai būtų įdomi kova, daug patirties pasisemčiau“. 