Oficialioje vėliavos pakėlimo ceremonijoje dalyvavo gausi Lietuvos sportininkų, trenerių ir aptarnaujančio personalo delegacija, pasipuošusi vienodais Lietuvos simbolika išmargintais rūbais. Tarp jų - penktadienį į Taipėjų atvykęs Lietuvos Švietimo ir mokslo ministerijos kancleris Tomas Daukantas. „Tikiu, kad nė vienas Lietuvos sportininkas nenuvils savo gerbėjų, trenerių ir visos Lietuvos. Visi yra susikaupę ir pasiryžę atiduoti visas jėgas, kad tik kuo geriau atstovautų savo gimtajai Lietuvai. Tai išties įkvepia“, - sakė Lietuvos studentų sporto asociacijos (LSSA) prezidentas Česlovas Garbaliauskas. Su sportininkų, trenerių ir sporto šakų delegacijų atstovais į Taipėjų atvyko ir universiados miestelyje apsigyveno bemaž 10 tūkstančių žmonių iš maždaug 170 šalių. Lietuvai žaidynėse atstovaus 97 sporto atstovų delegacija, tarp kurių sunkiaatlečių, plaukikų, dziudo, lengvosios atletikos, sportinės gimnastikos, šuolių į vandenį sportininkai, krepšinio (vyrų ir moterų) rinktinės. Šeštadienį kovas universiadoje pradėjo sportinės gimnastikos atstovai, o vakare vyks iškilminga universiados atidarymo ceremonija, kurios metu Lietuvos vėliavą neš lengvaatletė Airinė Palšytė. Ši šuolininkė į aukštį 2015 metais Pietų Korėjoje vykusioje universiadoje iškovojo aukso medalį, o 2011 metais Kinijoje - sidabro. „Džiugu, kad Lietuvos vėliavą per universiados atidarymo ceremoniją neš ši patyrusi, talentinga ir tituluota sportininkė. Laukia graži šventė“, - džiaugėsi LSSA prezidentas Č. Garbaliauskas.