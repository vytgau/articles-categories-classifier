Pablogėjus orams viena regatoje „Volvo Ocean Race“ dalyvaujanti jachta antradienį buvo priversta nutraukti už borto iškritusio savo įgulos nario paieškas audringame Pietų vandenyne, o organizatoriai pripažino, kad blėsta viltys rasti šį buriuotoją gyvą. Australijoje gimęs britas Johnas Fisheris iškrito iš jachtos „SHK/Scallywag“ pirmadienį 13 val. 42 min. Grinvičo laiku, kai jo laivas buvo maždaug už 2 250 km į vakarus nuo Horno kyšulio Pietų Amerikoje. Gelbėjimosi įrangą dėvėjęs J. Fisheris dingo per savo budėjimą, siaučiant uraganiniam vėjui. Vandenyno vandens temperatūra tame rajone – tik 9 laipsniai Celsijaus. „Scallywag“ beveik 12 valandų nesėkmingai ieškojo dingusiojo ir temstant bei smarkėjant audrai buvo priversta pasukti sausumos link.