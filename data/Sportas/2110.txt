Pasaulio jaunimo čempionato pirmo diviziono B grupės turnyre Mindaugo Kiero auklėtiniai – jau priremti prie sienos. Paskutiniame ture penktadienį jie privalės įveikti ukrainiečius, antraip kitais metais turės keliauti atgal į žemesnį divizioną. Dėl nedėkingo tvarkaraščio prabėgus mažiau nei 14 valandų po pastarųjų rungtynių ant ledo grįžę lietuviai jau mačo su lenkais pradžioje patyrė netektį. 9-ą min. susižeidė trečio penketo puolėjas L. Žukauskas, kuriam varžovas atliko jėgos veiksmą ir smarkiai sutrenkė šoną. 19-metis žaidėjas iš Bledo ledo rūmų buvo išgabentas neštuvais ir išvežtas į ligoninę, kur jam atlikti detalesni tyrimai. Lūžių ledo ritulininkas išvengė, bet stipriai susimušė šoną. 10-ą min. lietuviai įgijo kiekybinę persvarą, bet nesugebėjo sukurti jokios grėsmės. O lenkai, vos nuo nubaustųjų suolo pakilus penktam žaidėjui, surengė efektingą ir efektyvią greitą ataką. Patrykas Wysockis atliko perdavimą tarp savo kojų ir į priekį nuskubėjęs Michalas Bernackis nuginklavo Lietuvos rinktinės vartus vėl nuo mačo pradžios saugojusį Elviną Karlą. Antrame kėlinyje pasipylė įvarčiai. 22-ą min. oponento pašalinimas lietuviams susiklostė dar prasčiau nei prieš tai: lenkai, turėdami ant ledo vienu žaidėju mažiau, perėmė ritulį ir antrą kartą užklupo lietuvius greita ataka, kurios smaigalyje vėl atsidūrė M. Bernackis. 25-ą min. skirtumą sušvelnino lietuvių „įvarčių mašina“ Markas Kaleinikovas, kuris po kartą pasižymėjo per visas ketverias rungtynes turnyre. Šįkart puolėjui puikų rezultatyvų perdavimą atliko Dino Mukovozas. Bet jau po 7 min. Lenkijos komanda vėl nutolo, pademonstravusi, kaip reikia išnaudoti kiekybinę persvarą: įvartį pelnė komandos lyderis Alanas Lyszczarczykas. Trečio kėlinio pabaigoje lietuviai, kaip įprasta, bandė gelbėtis vartininką pakeisdami šeštu aikštės žaidėju, bet 58-ą min. praleido įvartį į tuščius vartus – pasižymėjo A. Lyszczarczykas, į savo sąskaitą įsirašęs jau 13-ą tašką šiame turnyre. Į vartus lietuviai metė 16 kartų, jų varžovai atliko 24 smūgius. Geriausiu Lietuvos ekipos gretose pripažintas puolėjas Ignotas Ragas. Nugalėjusi Lenkija trumpam buvo pakilusi į pirmą vietą grupėje (11 tšk.), bet vėliau viršūnę susigrąžino Norvegija. Vienintelį tašką turinti Lietuva lieka paskutinė šešta. Lietuviai ir lenkai pirmieji pradėjo ketvirtą pirmenybių turą. Kitose rungtynėse Slovėnija 1:5 kapituliavo prieš Norvegiją, o Ukraina 3:2 palaužė Italiją.  Ketvirtadienį laukia antroji poilsio diena, o paskutinėje žūtbūtinėje dvikovoje penktadienį, nuo 14 val. Lietuvos laiku, M. Kiero auklėtiniai sukryžiuos lazdas su ukrainiečiais. Turnyrą Bledo ledo rūmuose lietuviai pradėjo pralaimėjimais Norvegijai (1:4), Slovėnijai (3:4) ir Italijai (1:2). Trečiame pagal pajėgumą pasaulio čempionato pirmo diviziono B grupės turnyre kovojama dėl 17-22-os vietų. Geriausia grupės komanda kitais metais pakils į A grupę, paskutinė liksianti ekipa smuks į antrą divizioną. Primename, kad Lietuvos rinktinė pernai laimėjo antro diviziono A grupės turnyrą Taline (Estija) ir po šešerių metų pertraukos grįžo į aukštesnį lygmenį. Lenkai pernai IB grupėje užėmė antrą vietą, nusileidę tik aukštyn pakilusiems vengrams.