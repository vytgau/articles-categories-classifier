Pasaulio ir Europos kiokušin karatė prizininkės ir čempionės dalyvauja „Vilniaus kolegijos-Flamingo Volley“ tinklinio klubo vasaros projekte „Karate merginų vasara su FV“ ir ruošiasi dalyvauti Lietuvos paplūdimio tinklinio čempionato finalo etape rugsėjo mėnesį. Naujausiame vaizdo siužete yra trenerio Vasilijaus Burakinskio pristatytas ir karatė merginų išbandytas treniruočių pratimų junginys, kuris padės patobulinti puolamąjį veiksmą paplūdimio tinklinyje. „Galite būti nušlifavę techniką iki maksimumo, bet puolamasis smūgis bus netikslus, nes neatidirbsite kojomis. Matau čia paralelę su muzika – muzika lėtėja, judate greičiau, muzika greitėja, judate lėčiau“, - patirtimi dalijosi V. Burakinskis. „Viską sujungiant yra žymiai sunkiau, bet žaidime pavargstu mažiau. Tiesiog nusiteikiu, kad ne viskas pavyks, be to, yra žymiai smagiau. Techniką galima šlifuoti iki begalybės, nors ir kartais atrodo, kad nebėra jau kur tobulėti“, - apie savo įspūdžius pasakojo pasaulio čempionė M. Čiuplytė. Rugsėjo pirmą savaitgalį M. Čiuplytės ir D. Balsytės pora dalyvaus Lietuvos paplūdimio tinklinio čempionato paskutiniame etape. Iki jo lieka 51-a diena.