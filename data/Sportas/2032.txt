Jaučiasi grįžusi į senas vėžes Pirmenybės Danijos sostinėje buvo sėkmingiausios Lietuvos plaukikams per visą istoriją. Valstybių įskaitoje Lietuva užėmė septintą vietą, į priekį praleidusi tik Rusiją, Vengriją, Italiją, Nyderlandus, Vokietiją ir Švediją. Apdovanojimų pelnė 21 šalies sportininkai. R. Meilutytė aukso medalius iškovojo 50 ir 100 m plaukimo krūtine distancijose. 20-metė kaunietė praeityje įpratino savo tėvynę prie titulų aukščiausio rango varžybose, bet per pastaruosius trejus metus jų buvo pelniusi tik vieną – pernai laimėjo Europos čempionato ilgame baseine 100 m plaukimo krūtine rungtį. O prieš startą Kopenhagoje ją neramino po ilgos treniruočių stovyklos Australijoje užklupęs virusas. Tad dvigubas triumfas pirmenybėse jai – taip pat dvigubos vertės. „Esu labai patenkinta ir laiminga. Titulas visada reiškia daug, smagu jausti, kad grįžtu į senas vėžes. Tai mane nuteikia labai optimistiškai prieš kitus metus ir ypač – prieš Tokijo olimpines žaidynes“, – sakė sportininkė, kartu su kitais Lietuvos plaukikais pirmadienį parskridusi į Vilnių. Šiemet su nauju treneriu Pauliumi Andrijausku dirbti pradėjusi plaukikė kone visus metus gyveno „ant lagaminų“ – nuolat keliavo po skirtingas treniruočių vietas nuo JAV iki Australijos. Kitus metus ji ruošiasi praleisti žymiai sėsliau. Nors dar nėra tvirtai nusprendusi, ar nuolatinį savo štabą įkurs kurioje nors iš jau aplankytų valstybių. „Šiemet sukaupiau daug įvairios patirties, aplankiau begalę gerų bazių. Dabar žinau, kur noriu būti ir kaip treniruotis. Kitais metais tiek kelionių nebebus, nes nebėra tikslo. Tiesiog reikia rasti pačią geriausią vietą, kur bazuotis. Kol kas nieko nesuplanavome, kalbėsime su treneriu ir nuspręsime. Dabar labiausiai norisi praleisti Kalėdas su šeima, gal ir sausį daugiau laiko pabūsiu Lietuvoje. O po to jau žiūrėsime“, – kalbėjo R. Meilutytė. Tituluočiausia šalies plaukikė taip pat dar nenusprendė, ar dalyvaus trečiadienį Anykščiuose prasidėsiančiame Lietuvos čempionate trumpame baseine. „Manau, kad bandysiu startuoti. Bet dabar kelias dienas labiausiai noriu pailsėti, nes nesijaučiu visiškai pasveikusi. Ir šis čempionatas man buvo „slidus“, nežinojau, kaip pasirodysiu“, – neslėpė R. Meilutytė. Žvalgosi į pasaulio rekordą Tuo metu D. Rapšys atviravo tikėjęsis visiškai ne to, kas įvyko realybėje – savo lūkesčius jis gerokai pralenkė. 22-ejų panevėžietis pirmą kartą karjeroje tapo čempionu 200 m plaukimo laisvuoju stiliumi distancijoje, o 200 m plaukimo nugara nuotolyje pelnė bronzą. Abiejose rungtyse jis gerino Lietuvos rekordus, be to, dar vieną geriausią rezultatą šalies istorijoje užfiksavo 200 m plaukimo peteliške varžybose.  Išskirtinis buvo D. Rapšio pasirodymas plaukiant laisvuoju stiliumi: finale jo pademonstruotas tempas (1:40,85) buvo aukščiausias pasaulyje šiame sezone. Per visą istoriją greičiau šį nuotolį yra nuplaukę tik penki sportininkai. „Nemaniau, kad galiu plaukti taip greitai, nors trenerė taip sakė. Man pačiam buvo sunku patikėti po finišo pamačius rezultatą švieslentėje. Atsirado tiek jėgų, kad antrą kartą distanciją būčiau nuplaukęs dar geriau“, – juokavo atletas. Iki šiol jis garsėjo kaip plaukimo nugara stiliaus specialistas, bet dabar kils dilema, kaip sudėlioti prioritetus ruošiantis varžyboms. „Kai laikas – geriausias pasaulyje, galbūt ir reikėtų keisti specializaciją. Plaukti laisvu stiliumi treniruojuosi tik metus ir per tą laiką nuo mano rezultato „nukrito“ 5 sekundės. Net nebežinau, kada sustosiu. Iki pasaulio rekordo liko sekundė, tad nežinau... Tikrai nežadu sustoti, dirbsiu dar daugiau“, – į vokiečio Paulo Biedermanno 2009-aisiais užfiksuotą rezultatą (1:39.37) dairėsi D. Rapšys. Iki tol jis ant nugalėtojų pakylos pagrindinėse suaugusiųjų pirmenybėse buvo užkopęs tik kartą: pernai Europos čempionate ilgame baseine užsikabino bronzą 200 m plaukimo nugara rungtyje. Lietuvio progresą stabdė prieš svarbiausius metų startus chroniškai užklupdavusios traumos arba ligos. Susidraugauti su Fortūna padėjo atsakingesnis požiūris į kiekvieną gyvenimišką smulkmeną. „Tai – elementarūs dalykai, pavyzdžiui, plauti rankas. Kažką paliečiau ir iškart einu nusiplauti. Taip pat – rūpestingiau parinktas maistas. Supratau, kad higienos reikia laikytis net perdėtai, ir tada jokios bėdos nebepuola“, – aiškino Europos čempionas. Kitaip nei R. Meilutytė, trenerės Inos Paipalienės auklėtinis dėl savo ateities net neketina sukti galvos. D. Rapšys patikino neturintis jokio noro išvykti iš gimtojo miesto, kuriame sportuoja nuo vaikystės. „Man namai yra viskas: aplinka, žmonės. Niekur nenoriu išvykti, nieko nenoriu keisti. Žinau, kad kiti išvykdami bando pasiteisinti, jei kažko nepavyko padaryti namuose. Galėjau ir aš išvažiuoti į JAV ar dar kažkur, bet visiškai pasitikiu savo trenere, o ji – manimi“, – teigė D. Rapšys. Lietuvos čempionate jis žada išbandyti dar daugiau neįprastų rungčių ir pamėginti pailginti savo nacionalinių rekordų sąrašą – dabar D. Rapšiui priklauso šeši individualių rungčių geriausi šalies rezultatai 25 m baseine.