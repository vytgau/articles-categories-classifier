Lietuvos vyrų kvartetas plaukė 4x100 metrų kombinuotos estafetės atrankoje. Tačiau į elito aštuonetą mūsiškiams prasibrauti nepavyko – nuotolį jie įveikė per 3:36,75 min. ir antrame iš trijų plaukimų finišavo septinti. Mūsų komandoje pirmasis nugara plaukė Danas Rapšys, vėliau į baseiną įšoko krūtine plaukęs Andrius Šidlauskas, iš jo estafetę perėmė plaukimo peteliške atstovas Deividas Margevičius, o distanciją užbaigė laisvuoju stiliumi plaukęs Simonas Bilis. Bendroje įskaitoje jie užėmė 17-ą vietą tarp 21-os atrankoje startavusių rinktinių. Paskutiniai šį kartą liko mūsų kaimynai latviai. Kiek nelauktai į finalą neprasibrovė vienais iš favoritų laikyti australai, kurie paskutiniame plaukime 0,08 sek. pralaimėjo konkurencinę kovą Baltarusijos plaukikams. Lietuvos rinktinei šiose pirmenybėse liko dar vienas plaukimas. Tačiau ne bet koks, o finalinis – Rūta Meilutytė sekmadienį 18.32 val. dėl medalių kovos plaukdama 50 metrų krūtine. Men 4x100m Medley Relay, road to the final! Here are the 8 finalists! 🏊🏻#Swimming #FINABudapest2017 pic.twitter.com/eTyQeuixIy— FINA (@fina1908) July 30, 2017  