Geriausi mūsų ir kaimyninių šalių sportininkai tiek pusfinalyje, tiek finale įnirtingai varžėsi dėl vertingų rėmėjų prizų bei nugalėtojų vardo. Ant aukščiausiojo varžybų pjedestalo laiptelio kopė Vilimantas Petrašiūnas bei Laura Skruskopa, o Lietuvos čempionų vardus iškovojo „Scala Dream“ atletai Vilimantas Petrašiūnas ir Anastasija Teriochina. Po intensyvaus atrankos 40 trasų maratono, šeštadienio popietę 16 stipriausių vyrų ir 16 stipriausių moterų varžėsi pusfinaliuose. Pusfinaliai vyko įprastiniu „traukinuko“ principu, kuomet sportininkai turi penkias minutes trasos lipimui ir penkias minutes poilsiui. Kad pavyktų atrinkti pačius geriausius sportininkus, trasų statytojai sukūrė po keturias skirtingus gebėjimus testuojančias trasas vyrams ir moterims. Pagal pusfinalių rezultatus, į finalus pateko 12 sėkmingiausiai pasirodžiusių atletų – po šešis kiekvienai lyčiai. Finalinės trasos pareikalavo ne tik ištvermės ar jėgos, bet ir lankstumo bei susikaupimo. Ir nors finalinėms trasoms dalyviai turėjo keturias minutes – taip kaip reikalauja tarptautinės laipiojimo sporto asociacijos standartai, sportininkai per tą laiką atidavė visas jėgas. Po atkaklios kovos, pralipusi vieną finalinę trasą bei pasiekusi keturis tarpinius finišus, trečiąją vietą čempionate iškovojo ir 2018 metų Lietuvos čempione tapo Anastasija Teriochina iš Klaipėdos „Scala dream“ klubo. Antrąją vietą moterų tarpe užėmė sportininkė iš Baltarusijos – Aleksandra Misikevič. Pirmoji, pralipusi dvi trasas iš keturių, jauna Latvijos atletė Laura Skruskopa. Vyrų tarpe kova buvo gerokai nuožmesnė: visi ant pakylos stovėję sportininkai įveikė visas finalines trasas, tad jų galutinės įskaitos vietas lėmė bandymų skaičius. Trečiąją vietą užėmė, net 21 bandymą padaręs latvis Jurijs Krasanovs, antrasis – Lietuvos atstovas Kipras Gabrielius Baltrūnas, o pirmasis – Lietuvos čempiono titulą apgynęs Vilimantas Petrašiūnas. Svarbu paminėti, jog Lietuvos boulderingo čempionatas yra pagrindinės varžybos mūsų šalies sportininkams ir pagal šių varžybų rezultatus yra suformuojama Lietuvos laipiojimo sporto suaugusiųjų rinktinė, tad po varžybų apdovanojimų, atskirai buvo apdovanoti ir trys stipriausi Lietuvos sportininkai vyrų ir moterų tarpe. Lietuvos čempionų titulus iškovojo Vilimantas Petrašiūnas ir Anastasija Teriochina, vicečempionais tapo Kipras Gabrielius Baltrūnas ir Milda Koreivaitė, o ant trečiojo pakylos laiptelio žengė Ilja Gaiduk ir Agnietė Šeibokaitė. Lietuvos boulderingo čempionatas vyksta jau ketvirtus metus iš eilės ir yra vienas iš pasiruošimo etapų mūsų šalies sportininkams prieš Tarptautinės laipiojimo sporto federacijos (IFSC) varžybų sezoną, taip pat – puiki galimybė atletams pasilyginti savo jėgas su stipriausiais kitų šalių sportininkais.