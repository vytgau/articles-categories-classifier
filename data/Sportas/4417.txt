Tarp jų buvo ir dvi Lietuvos raitelės Ugnė Zalieckienė ir Gabrielė Mateikaitė. Lietuvos raitelės pasirinko varžytis prestižinėje ir šeicho specialiai moterims įsteigtos taurės lenktynėse – CEI2*120km Ladies Cup. Alinantis varžybų oras ir didelė konkurencija lėmė, jog pirmas lietuvių duetas G. Mateikaitė su kumele Luna buvo priverstas pasitraukti iš kovos po antro rato, t.y., įveikus 61 km. Tuo metu U. Zalieckienės ir Je axis duetas tęsė kovą ir praleidę trasoje 8 val. 06 min. 23 s. sėkmingai kirto finišo liniją, išvystę vidutinį 14,8 km/val. greitį. Greitis lėmė tai, jog duetas užėmė 70-ą vietą tarp 159-ių startavusių. Pasirinktą distanciją įveikė kiek mažiau nei pusė startavusiųjų. Šios varžybos buvo rekordinės ne tik dalyvių skaičiumi, bet ir dėl prizų fondo. Kiekvienos įskaitos pirmai vietai atiteko 6000 eurų, antrai 5000 eurų, trečiai 4000, o visiems sėkmingai pasiekusiems finišą, pradedant šešta vieta išmokėta po 1000 eurų. Negana to, šeicho rėmimo dėka visiems dalyviams buvo apmokėtos žirgų transportavimo išlaidos ir starto mokestis. Šios varžybos buvo bandomos. Mat dauguma artimiausių kelių metų Europos ir pasaulio čempionatų įvyks būtent šioje trasoje, pradedant jaunimo ir jaunų žirgų bei baigiant pasaulio suaugusiųjų čempionatu 2022 metais. Artimiausios ištvermės jojimo varžybos Lietuvoje vyks rugpjūčio 4-5 d. Rietave (Lietuvos ištvermės jojimo čempionatas), o jau rugsėjo 15-17 d. Lietuvai atiteko garbė organizuoti Šiaurės ir Baltijos šalių čempionatą, kuris įvyks Kurtuvėnuose (Šiaulių r.). Ištvermės jojimas – tai rungtynės prieš laiką, kuriose yra patikrinamas žirgo greitis ir ištvermė, taip pat išbandoma raitelio orientacija ir gebėjimas jausti savo žirgo galimybes. Ir vis dėlto varžantis ištvermės jojimo varžybose pirmenybė teikiama ne pergalei, o gerai žirgo savijautai. Ištvermės jojimas – pats tikriausias žirgo ir žmogaus santykių išbandymas, kuris išsivystė daugiau iš būtinybės nei tiesiog užgaidos varžytis. Jojimas ilgą laiką buvo pagrindinis keliavimo būdas, o žirgai, galintys įveikti ilgus atstumus išlaikę gerą savijautą, buvo brangiausias turtas. Tokią būtinybę pakeitus kitoms transporto priemonėms, ilgų distancijų jojimas tapo viena iš jojimo sporto disciplinų.