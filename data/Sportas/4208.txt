„Atėjo ir mūsų laikas sudalyvauti „Velomaratone“. Kviečiame visus entuziastus rugpjūčio 20-ąją susitikti prie Seimo ir stebėti „Bike Polo“ varžybas. Žadame smagių vaizdų ir įnirtingą kovą“, - sakė dviračių polo entuziastas vilnietis Lukas Litvinas. Dviračių polo žaidimas, kurio metu dviratininkai su polo lazdomis rankose bando pataikyti kamuoliuką į varžovų vartus, pirmą kartą sužaistas Airijoje 1891 metais. Kaip ir įprastas polo, žaidžiamas ant žirgų, iš pradžių dviračių polo buvo aristokratų žaidimas, žaidžiamas ant žolės. Jis net buvo pristatytas parodomojoje Londono olimpinių žaidynių 1908 metais programoje. Lietuvoje žaidžiama naujoji dviračių polo atmaina „Hardcourt Bike Polo“ – žaidimas ant kietos dangos. Šis žaidimas ėmė populiarėti pirmaisiais šio amžiaus metais vakarinėje JAV pakrantėje. Jį žaisti pradėjo dviračiais važinėjantys pasiuntinukai, taip leisdami laisvą laiką. Dabar dviračių polo ant kietos dangos žaidžiamas daugiau nei 30 šalių 300 miestuose. L. Litvinas subūrė „Bike Polo“ bendruomenę Vilniuje. Kituose Lietuvos miestuose šis žaidimas kol kas nesulaukė didesnio dėmesio. Keletą metų gyvenęs Rygoje, L. Litvinas žaidimo koncepciją atsivežė į Lietuvą ir drauge su būriu bendraminčių sportuoja jau 4 metus. Tarp „Bike polo“ žaidėjų - architektai, dizaineriai, IT specialistai, fotografai, inžinieriai. „Kelerius metus gyvenau Rygoje. Vieną dieną, jau beveik prieš grįžtant gyventi atgal į Lietuvą, kolegos mane pakvietė į atvirą dviračių polo turnyrą. Man sekėsi neblogai ir labai patiko. Puiki nuotaika, įdomūs žmonės. Tik grįžęs pradėjau internete ieškoti žaidžiančių žmonių, įkūrėme „Facebook“ paskyrą ir pradėjome burti bendraminčius. Tokia buvo mūsų pradžia 2013-aisiais”, - pasakojo L. Litvinas. Pasak „Bike Polo“ entuziasto, šis žaidimas skirtas visiems. Nėra nei amžiaus, nei lyties ribojimo. „Tai – komandinis žaidimas kurį gali žaisti visi: ir merginos, ir vaikinai, nėra jokių amžiaus limitų. Vyriausias mano pažįstamas žaidėjas yra maždaug 65 metų, jauniausias – 14-os“,– sakė L. Litvinas. Nors „Bike polo“ taisyklėmis primena ledo ritulį, pasak L.Litvino, ši sporto šaka nėra pavojinga ir, naudojant tinkamas apsaugas, rizika susižeisti yra minimali. „Galėčiau vardinti ir vardinti šio žaidimo pliusus. Žaidimo taisyklės paprastos, traumų rizika yra maža. „Bike Polo“ suburia įdomius žmones bendram tikslui – aktyviai ir linksmai praleisti laisvalaikį. Vienintelis minusas – kol kas nėra tinkamos infrastruktūros“,– pasakojo L. Litvinas. „Bike Polo“ bendruomenė neapsiriboja tik Lietuva. Sezono metu komanda bent vieną kartą per mėnesį dalyvauja turnyruose užsienyje. Per du sezonus žaidėjai spėjo aplankyti daugiau nei 10 Europos šalių. Rugpjūtį stipriausia Lietuvos „Bike Polo“ komanda dalyvaus Europos čempionate Prancūzijoje. „Velomaratono” metu dviračių polo varžybos vyks specialioje aikštėje prie Nacionalinės M.Mažvydo bibliotekos – „Velomaratono” miestelyje. Rugpjūčio 20-ąją startuosiantis 8-asis „Velomaratonas“ plečiasi ir žada dar daugiau pramogų dviračių sporto mylėtojams. Dviratininkų ir miesto svečių lauks pramogų miestelis, įvairios rungtys. Kaip visada prie starto linijos rikiuosis „Toyota Sport“ ir „ERGO mėgėjų“ važiavimų dviratininkai. Pirmąsyk vyks atskiri paspirtukų, riedlenčių ir riedučių važiavimai.