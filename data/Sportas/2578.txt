E. Jankauskas su savo štabo nariais LFF prezidentui Tomui Danilevičiui, generaliniam sekretoriui Nerijui Dunauskui, trenerių tarybai, Lietuvos ir užsienio klubų, jaunimo rinktinių treneriams pristatė atrankos į 2018 metų pasaulio čempionato pastarųjų rungtynių analizę, kritiškai įvertino didžiausius žaidimo trūkumus, pateikė savo darbo ataskaitą. Nuo 2016 metų pradžios su rinktine dirbantis trenerių štabas surengė devynerias treniruočių stovyklas, kuriose dalyvavo 50 žaidėjų (iš jų – 30 A lygos futbolininkų). Rinktinė sužaidė 16 rungtynių (iš jų – 10 oficialių) ir per jas pasiekė dvi pergales bei keturis kartus sužaidė lygiosiomis. Savo atrankos grupėje lietuviai liko penkti, iškovoję 6 taškus. Apžvelgdamas beveik du darbo rinktinėje metus, E. Jankauskas teigė, kad komandoje viduje buvo įdiegta nauja darbo kultūra, principai ir požiūris. Taip pat ekipa pakeitė savo žaidimo filosofiją. „Filosofiją turi adaptuoti prie tos medžiagos, kokią turi. Mes norime, kad žaidėjai pralenktų savo galimybes ir kartais turi paaukoti rezultatą dėl tobulėjimo. Paprasčiausia būtų mums sulysti į gynybą ir žaisti užsidarius, bet ar mes tikrai norime tokio futbolo?“, – klausė strategas. E. Jankauskas pripažino, jog labiausiai nuvylęs ciklo rezultatas buvo lygiosios spalį su Maltos komanda svečiuose, kur lietuviams nepavyko būti kūrybingais atakose. Pasak trenerio, šiose rungtynėse žaidėjai užfiksavo 2,5 karto mažesnį intensyvumą nei vėliau sekusioje dvikovoje su Anglija ir toks žaidimas kainavo taškus prieš grupės autsaiderius. Nuodugnias rinktinės žaidimo analizes viso ciklo metu ruošė trenerio asistentas Rokas Garastas ir analitikas Marius Babravičius. Rinktinės treneriai kaip didžiausias komandos problemas įvardijo kompaktiškumą gynyboje (varžovai išnaudojo laisvus tarpus tarp žaidėjų linijų), gynybą standartinių situacijų metu, agresyvumo trūkumą, žaidimą be kamuoliu ir su juo, kokybę perdavimuose ir smūgiavime bei neišprovokuotų klaidų skaičių. Po rinktinės štabo pristatymo futbolo specialistai įvertino rinktinės žaidimą bei pateikė savo įžvalgas apie jos trūkumus ir stiprybes. Trenerių tarybos nariai su pirmininku Benjaminu Zelkevičiumi priešakyje turėjo savų pastabų, bet išreiškė palaikymą E. Jankauskui ir paragino toliau vystyti savo žaidimo filosofiją bei tobulinti žaidimą. Kiti treneriai, tarp kurių buvo visų Lietuvos jaunimo rinktinių specialistai bei klubų strategai, taip pat išreiškė savo nuomonę apie rinktinės žaidimą bei pamatines problemas. Pasidalinta nuomonėmis apie individualių žaidėjų meistriškumo kėlimą, resursų ieškojimo ne tik rinktinės esamos sudėties ribose, bet ir rizikuojant su kitais žaidėjais.