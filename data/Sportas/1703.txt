Kad etapas buvo labai sudėtingas, pripažįsta ir pats sportininkas. „Tai pats sunkiausias važiavimas. Pats sunkiausias... Nebetoli jau, taip? Buvo labai sunku... Labai. Tikrai labai, labai sunku. Bet pabaigsiu“, – nuvažiavęs šiek tiek daugiau nei pusę septinto etapo distancijos Ramūnui Stulgai pasakė B. Bardauskas. Šį kartą septintame etape motociklininkas finišavo 98 vietoje, o bendroje įskaitoje pakilo į 93 poziciją.   Etapas buvo paskutinis net dešimčiai lenktynininkų. Tokiu būdu motociklininkų varžybose liko 101 sportininkas arba 27 proc. mažiau, nei startavo pirmąją Dakaro lenktynių dieną. Šiandien B. Bardauskas startuos iš priešpaskutinės, 100-osios pozicijos 13 val. 49 min. Lietuvos laiku. 8 etapas. Aukštikalnės ir vėl smėlio kopos Sausio 14 d. (sekmadienis). UJŪNIS – TUPISA, 754 km (GR: 498 km) Lenktynių įkarštis neslopsta taip pat, kaip nemažėja ir aukštikalnės. Šį kartą laukia vienas ilgiausių 2018-ųjų Dakaro ralio greičio ruožų, siekiantis beveik 500 km. Be aukštikalnių teks susidurti su pasagos formos smėlio kopomis, kurios yra 3,5 km aukštyje. Būtent šią dieną padarytos klaidos gali skaudžiai atliepti bendroje lenktynininkų įskaitoje.