Šios varžybos buvo skirtos pristatysi sniego tinklinį olimpinei šeimai ir atkreipti sporto vadovų, gerbėjų bei žiniasklaidos dėmesį į jauną, sparčiai augančią ir energingą sporto šaką. Tuo pačiu buvo pristatytas ir pirmasis Europos sniego tinklinio čempionatas, kuris kovo 23-25 dienomis vyks Austrijoje. Jame dalyvaus ir Lietuvos čempionėmis tapusios poros – Monika Povilaitytė ir Ieva Dumbauskaitė bei Arnas Rumševičius ir Lukas Každailis.  Tarptautinės tinklinio federacijos (FIVB) antrasis vykdantysis viceprezidentas ir Europos tinklinio konfederacijos prezidentas Aleksandras Boričičius pabrėžė, kad sniego tinklinis suteikia progą tinklinį žaisti 365 dienas per metus. „Sniego tinklinis padaro mūsų sportą prieinamą ištisus metus ir labai džiaugiuosi, kad mes galime pademonstruoti šį sparčiai populiarėjantį žaidimą čia – Olimpinėse žaidynėse“, – sakė A. Boričičius. Austrijos nacionalinė televizija ORF tiesiogiai transliavo parodomąsias sniego tinklinio rungtynes, kuriose garsūs tinklininkai pademonstravo savo įgūdžius ant sniego. „Manau, kad sniego tinklinis yra puiki idėja plėtojant šią sporto šaką. Nepaisant atšiaurių oro sąlygų, visi čia šypsosi ir puikiai leidžia laiką“, – ORF televizijai sakė Monako princas Albertas antrasis, kuris praeityje yra dalyvavęs olimpinėse žaidynėse kaip bobslėjaus sporto atstovas. Parodomosios rungtynėse „Raudonajai“ komandai atstovavo buvę Europos paplūdimio tinklinio čempionai austrai Nikolas Bergeris ir Stefanie Schwaigeris bei 2004 metų olimpinis paplūdimio tinklinio čempionas brazilas Emanuelis. Jie pratęsime 15:13 nugalėjo „Mėlynąją“ komandą, kurioje žaidė Brazilijos tinklinio legenda Giba, serbas Vladimiras Grbičius, Pietų Korėjos žvaigždė Kim Yeonas-Koungas ir kinas Chenas Xue. „Nuostabu žaisti sniege – man tai labai patinka, – sakė Giba. – Galėčiau dar žaisti tris ar keturis setus. Tai tikrai labai įdomus žaidimas, tik man liūdna, kad pralaimėjau. Visgi tai yra žaidimo dalis“. Planuojama, kad sniego tinklinis turėtų būti įtrauktas į 2022 metų žiemos olimpinių žaidynių programą kaip parodomoji sporto šaka, o oficialiai debiutuoti olimpinėse žaidynėse galėtų 2026 metais. Dėl vietos Europos čempionate Austrijoje kovos ir kitos Lietuvos poros. Jos dalyvaus CEV sniego tinklinio Europos turo etape Gruzijoje vasario 23-25 dienomis. Į Gruziją vyks Artūras Vasiljevas ir Marius Malinauskas, Ieva Vasiliauskaitė ir Gerda Grudzinskaitė bei Urtė Andriukaitytė su Irina Zobnina. Europos turo etapų nugalėtojai iškovos bilietą į Europos čempionatą. Likusios vietos atiteks pagal reitingą. Pirmieji kelialapiai buvo išdalinti Europos nacionalinių čempionatų nugalėtojams.