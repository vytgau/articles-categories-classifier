Prienuose lazdas surems net 60 geriausių pulo meistrų. Bus žaidžiami „pulas 9“, „pulas 8“, „pulas 10“, „pulas 14.1“, o varžomasi vyrų, moterų, veteranų, žmonių ratukuose ir komandų grupėse. Arenoje stovės net 12 stalų, o į vieną jų bus nuolat nukreipta keletas kamerų, tiesiogiai transliuosiančių į DELFI TV. Transliacijas padės stebėti komentatoriai. Apsilankymas Prienų arenoje visas keturias dienas bus nemokamas. Didžiausia intriga – ar kaip ir pernai tarp vyrų visas keturias disciplinas pavyks laimėti pagrindinei čempionato žvaigždei, jaunajam Pijui Labučiui, kuris neseniai gavo vardinį kvietimą į Pasaulio pulo čempionatą. Pijui šiemet puikūs metai - jis jau laimėjo sidabrą U23 Europos čempionate, Baltijos pulo lygos finalines varžybas, bet „įkasti“ jam svajoja kiekvienas, kuris stos su į kovą. „Be jokios abejonės, tai didžiausias ir svarbiausias metų pulo renginys Lietuvoje. Visus metus vyko kelios dešimtys įvairių kategorijų turnyrų, kurių metu sportininkai kaupė reitingo taškus tam, kad galėtų įgyti teisę dalyvauti šiame čempionate. Tokio mąsto renginį organizuojame antrus metus iš eilės. Prienų rajono savivaldybė padėjo mums iš biliardo klubų išeiti į areną – tai didina susidomėjimą pulu ir kelia jį į kitą lygį. Nuoširdžiai kviečiu visus į areną ar stebėti tiesiogines transliacijas – patikėkite, tai labai dinamiškas ir malonus akiai sportas” – sako Lietuvos Pulo Federacijos prezidentas Tomas Brikmanis.