Pirmojo įvarčio teko laukti kiek daugiau nei aštuonias minutes, o šeimininkų gerbėjų džiaugsmui pirmieji pasižymėjo lietuviai. Kartu su pirmojo puolimo trejeto nariais aikštėje atsidūręs Danielius Bogdziulis gavo perdavimą ir galimybę smūgiuoti iš vidutinės distancijos bei neklydo – tiksliu smūgiu išvedė savo rinktinę į priekį (8:14, rez. per. Markas Kaleinikovas, Dainius Zubrus). Varžovai į šį smūgį atsakė netikėtu įvarčiu. Lietuviams turint kiekybinę persvarą netoli savo vartų ritulį prarado Tadas Kumeliauskas, o varžovai netrukus šią klaidą pavertė įvarčiu į Manto Armalio vartus. Žaidžiant mažumoje pasižymėjo Viktoras Zakharovas (11:54, rez. perd. Andrejus Mikhnovas). Per likusią kėlinio dalį daugiau įvarčių pelnyta nebuvo, tad pirmasis kėlinys baigėsi lygiosiomis 1:1. Pagal atliktus metimus priekyje buvo lietuviai (8 prieš 5). Antrojo kėlinio pradžioje ant nubaustųjų suolelio atsisėdus Nerijui Ališauskui pirmą kartą šiame turnyre lietuviai praleido įvartį mažumoje ir atsiliko nuo varžovų. Pasižymėjo Nikita Butsenko (22:01, rez. perd. Sergejus Babynetsas, Kyrylo Zhovniras). Įpusėjus antrajam kėliniui lietuviams turint daugumą ant ledo atsidūrė ir nuo jo sunkiai kėlėsi M. Kaleinikovas, tačiau už komandos draugą netrukus saldžiausiu būdu atkeršijo Paulius Gintautas – po gražaus prasiveržimo jis tiksliu smūgiu į viršutinį vartų kampą nepaliko varžovų vartininkui jokių vilčių ir išlygino rezultatą (28:48, rez. perd. Artūras Katulis). Kėliniui artėjant prie pabaigos puikią progą susikūrė ketvirtoji puolimo grandis ir nors Ilja Četvertakui pasižymėti nepavyko, už pražangą prieš jį buvo skirtas baudinys. Jo realizuoti ėmėsi Edgaras Rybakovas, tačiau jam pergudrauti vartininko nepavyko ir rezultatas išliko lygus – 2:2. Nepaisant to, jog antrajame kėlinyje lietuviai tiesiog dominavo tiek aikštėje, tiek pagal atliktus smūgius (17 prieš 5), daugiau įvarčių pelnyta nebuvo ir prieš lemiamą kėlinį nė viena rinktinė nebuvo įgijusi persvaros.  Trečiajame kėlinyje dar kartą sublizgėjo P. Gintautas: netoli varžovų vartų apsivedęs žaidėją jis krisdamas sugebėjo nukreipti ritulį į vartus ir išvesti savo rinktinę į priekį – 3:2 (45:39, rez. perd. A. Katulis, Mindaugas Kieras). Ir toliau sustoti nesiruošę lietuviai netrukus įgijo kiekybinę persvarą, kurią lietuviams pavyko realizuoti. Galingu šūviu į viršutinį vartų kampą ketvirtą rinktinės įvartį rungtynėse pelnė Ugnius Čižas (49:00, rez. perd. N. Ališauskas, P. Gintautas). Kai likus žaisti vos penkias minutes Lietuvos rinktinės gerbėjai jau buvo pasiruošę švęsti pergalę, varžovai trečiuoju įvarčiu sugrįžo į rungtynes. Tiksliu smūgiu netikėtai M. Armalį užklupo varžovų gynėjas Denisas Petrukhno – 4:3 (55:20, rez. perd. A. Mikhnovas). Iki mačo pabaigos likus žaisti vos 46 sekundes, varžovai vartininką pakeitė šeštuoju aikštės žaidėju ir lietuvių nelaimei, tokia taktika Ukrainos rinktinei pasiteisino – po sumaišties prie lietuvių vartų pirmasis prie ritulio atsidūrė Dmytro Nimenko, kuris pasiuntė ritulį į vartus bei išlygino rezultatą (59:23, rez. perd. Vsevolad Tolstushko, A. Mikhnovas). Per paskutinę pusę minutės situacija nepasikeitė, tad Lietuvos rinktinė pirmą kartą šiose pirmenybėse buvo priversta žaisti pratęsimą. Pratęsimo metu Berndas Haakė priėmė sprendimą į aikštę įleisti vien puolėjus – Marką Kaleinikovą, Dainių Zubrų bei Arnoldą Bosą ir toks sprendimas vos po keleto sekundžių atnešė pergalę – savo šeštąjį įvartį čempionate pelnė A. Bosas (61:04, rez. perd. M. Kaleinikovas, D. Zubrus).   Geriausiu mačo žaidėju Ukrainos rinktinėje išrinktas Nikita Butsenko, Lietuvos rinktinėje tokiu pačiu prizu apdovanotas du įvarčius pelnęs ir rezultatyvų perdavimą atlikęs P. Gintautas. Lietuvos rinktinei šiose pirmenybėse beliko vienas mačas – šeštadienį 19:30 val. prieš Estiją. Šių rungtynių nugalėtojai iškovos ir aukso medalius bei kelialapį į IA divizioną. Šiandien be šio mačo dar buvo sužaisti du susitikimai: pirmose šios dienos rungtynėse Japonija po pratęsimo 3:2 įveikė Rumunijos rinktinę, o kitame mače estai 5:1 nepaliko vilčių kroatams. 