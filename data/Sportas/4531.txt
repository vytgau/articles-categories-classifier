24-erių metų lietuvis sėkmingiausiu trečiu bandymu įrankį numetė lygiai 45 metrus ir pagerino asmeninį rekordą. Pirmuo bandymu A. Skuja ietį nusviedė 41 m 71 cm, antru - 41 m 53 cm, ketvirtu - 40 m 32 cm, penktu - 41 m 15 cm, šeštu - 39 m 65 cm. Pasaulio čempionu tapo Indijos atstovas Sundaras Gurjaras (60 m 36 cm). Antrą vietą užėmė Dineshas Herathas (57 m 93 cm) iš Šri Lankos, o trečias buvo kinas Guo Chunliangas (56 m 14 cm). Šioje grupėje varžėsi devyni lengvaatlečiai. Net 5 metrais 88 centimetrais pagerinęs ankstesnį geriausią savo rezultatą A. Skuja neslėpė džiaugsmo. „Esu labai patenkintas. „Užmečiau“ 45 metrus ir beveik šešiais metrais pagerinau. Tikrai tuo džiaugiuosi. Nors ietis nėra mano stipriausia vieta, bet džiaugiuosi rezultatu“, – teigė A. Skuja. Jis Londone dar startuos disko metimo ir rutulio stūmimo varžybose. Sportininkas neslepia, kad šiuose sektoriuose jo ambicijos didesnės. „Dėl disko nežinau, nes bus daug varžovų – net apie 14. Stipriausia mano rungtis – rutulio stūmimas. Tai tikiuosi ten paimti aukštesnę vietą“, – sakė A. Skuja. Šeštadienį Londone startuos Ramūnas Verbavičius, į disko metimo sektorių žengs Mindaugas Bilius, kuris yra šios rungties parolimpinis vicečempionas. Kartu su M. Biliumi sektoriuje varžysis Donatas Dundzys. Planetos neįgaliųjų lengvosios atletikos pirmenybėse iš viso dalyvauja 10 Lietuvos sportininkų.