Turnyro lentelėje „Sūduva“ nuo persekiotojo Vilniaus „Žalgirio“ atitrūko 4 taškais. Sostinės komanda savo rungtynes ture žais antradienį su į titulą taip pat pretenduojančiais „Trakais“. „Atlantas“ niekuo nepriminė tos komandos, kurią praėjusiame ture pervažiavo titulą ginantis „Žalgiris“. Būtent svečiai pirmieji sukūrė porą momentų. Domantas Šimkus įsiveržė į baudos aikštelę, klaipėdiečiams žaibiškai grąžinus kamuolį iš užribio, bet smūgis saugui nepavyko, į vartus jis nepataikė. Netrukus savo baudos aikštelėje slystelėjo Radanfahas Abu Bakras, bet Tado Labuko smūgį pažeme atmušė vartininkui į pagalbą suskubęs Semiras Kerla. Vėliau kampinio metu galva į vartus nepataikė Nemanja Ivanovas. Sykį savo laimę iš toli pabandė Markas Beneta. Tuo tarpu „Sūduvos“ atakoms pralaužti drausmingos „Atlanto“ gynybos nesisekė. Ant kojų sirgalius pirmajame kėlinyje pakėlė į puolimą atskubėjusio S.Kerlos smūgis galva po Vaido Slavicko perdavimo. Kėlinio pabaigoje plojimų susilaukė Andro Švrljuga, pavijęs už galinės linijos beišskriejantį kamuolį ir atlikęs perdavimą link vartų, kur Paulius Janušausko smūgį pažeme Deividas Mikelionis sugavo. Antra dvikovos pusė prasidėjo suvalkiečių atakomis, jiems pavyko perkelti žaidimą į varžovų aikštės pusę. Karoliui Laukžemiui nepavyko vienu lietimu pataikyti į vartus po perdavimo iš krašto. Vėliau D.Mikelionis sugavo R.Abu Bakro smūgį galva. Sužaidus valandą, M.Benetos geras perdavimas link vartų adresatų nerado, tačiau pataikė į vartų virpstą. Nuo didesnių nemalonumų šeimininkus išgelbėjo nuošalę užfiksavęs teisėjo asistentas. Plojimais „Sūduvos“ gerbėjai pasitiko į aikštę įleistą Josipą Tadičių. Šeimininkų atakos pagyvėjo. K.Laukžemis dviejų varžovų apsuptyje sugebėjo atlikti aštrų perdavimą link laisvo legionieriaus iš Kroatijos, bet paskutiniu momentu koją kyštelėjęs Mantas Fridrikas išgelbėjo savo komandą nuo didelių nemalonumų. Marijampolės komandos entuziazmą kiek apmalšino pavojingos „Atlanto“ greitos atakos. Vienos jų metu prieš vartus galėjo išbėgti Dmitrijus Mazalevskis, bet jį pavijęs P.Janušauskas sugebėjo jį sustabdyti. Vis tik 82-ą minutę „Sūduva“ išsiveržė į priekį. Standartinės situacijos metu po dvikovos antrajame aukšte Ilja Kalpačiukas nesugebėjo tinkamai išmušti kamuolio, jis nukrito R. Abu Bakrui, kuris sukėlė ovacijų laviną stadione, pelnydamas įvartį. Per paskutines minutes „Atlantui“ pavyko surengti varžovų vartų apgultį, tačiau nuo visų bandymų perduoti kamuolį link vartų, šeimininkams pavyko apsigini, o paskutinis Davido Androniko smūgis buvo netikslus.  Marijampolės „Sūduva“ – Klaipėdos „Atlantas“ 1:0 (0:0) „Sūduva“: I. Kardumas, A. Švrljuga, A. Živanovičius, R. Abu Bakras, S. Kerla, V. Slavickas, S. Semedo (76 min. O. Verbickas), P. Janušauskas, Matulevičius, E. Veliulis (64 min. J. Tadičius), K. Laukžemis (79 min. R. Vėževičius). „Atlantas“: D. Mikelionis, M. Fridrikas, I. Kalpačiukas, M. Beneta, N. Ivanovas, M. Kaliadka, D. Šimkus (55 min. D. Kazlauskas), D. Andronikas, D. Mazalevskis, D. Germanas (79 min. A. Čofu), T. Labukas. Įvarčiai: R.Abu Bakras (82). Geltonos kortelės: O.Verbickas (87); M.Fridrikas (88). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):  Rezultatyviausi čempionato žaidėjai: D. Šernas („Žalgiris“) – 15, K. Laukžemis („Sūduva“) – 13, Elivelto („Žalgiris“) – 12, A. Paniukovas („Atlantas“) – 11 įvarčių.