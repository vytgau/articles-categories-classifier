Pirmąją varžybų dieną Rūta Meilutytė jėgas išbandė sau neįprastoje rungtyje – 50 m plaukimo peteliške rungtyje. Europos čempionate du aukso medalius iškovojusi R. Meilutytė 50 m peteliške nuplaukė per 27,50 sek. ir atrankoje užėmė antrą vietą. Ją lenkė Diana Jaruševičiūtė, distanciją įveikusi per 27,37 sek., trečia liko Dominyka Rapšytė (28,85 sek.). Šios rungties Lietuvos rekordas nuo 2014 metų priklauso R. Meilutytei (26,62 sek.). D. Jaruševičiūtė užfiksavo geriausią laiką ir plaukdama 100 m laisvuoju stiliumi (56,63 sek.). Vis dėlto Lietuvos plaukimo federacija pranešė, kad dėl blogos savijautos finale R. Meilutytė neplauks. Dar Europos čempionate ji dalyvavo ne visiškai pasveikusi. Trečiadienį ryte plaukikė turėjo temperatūros, bet išbandė savo jėgas atrankoje, o po jos, pasitarusi su treneriu, nusprendė dėl medalių nekovoti. Intriguojanti kova laukia vyrų 100 m plaukimo krūtine rungties finale. Atrankoje nugalėjo Andrius Šidlauskas (1 min. 2,01 sek.), bet jo pagrindinis varžovas Giedrius Titenis atsiliko tik 0,29 sek. Trečias liko Marius Mikalauskas (1.03,00). Du medalius prieš keletą dienų Europos čempionate Danijoje iškovojęs Danas Rapšys nesunkiai nugalėjo 200 m plaukimo laisvuoju stiliumi atrankoje – 1 min. 53,07 sek. Kopenhagoje Europos čempionu šioje rungtyje tapęs panevėžietis nuotolį įveikė beveik 13 sek. greičiau (1.40,85 min.). Finaliniai plaukimai prasidės 16 val. Lietuvos plaukimo čempionatas Anykščiuose vyks tris dienas.