„Tai bus lakmuso popierėlis, parodysiantis abiejų komandų galimybes šį sezoną“, – prieš pirmąją „Sūduvos“ ir „Žalgirio“ dvikovą sakė ilgametis Lietuvos rinktinės treneris Algimantas Liubinskas. „Pažvelgus į pirmus tris A lygos turus kol kas sunku vertinti komandų galimybes. Aišku, kad „Sūduva“ galingai startavo ir savo sudėtį dar papildė stipriais legionieriais. „Žalgirį“ nežinia kaip gali paveikti galimas techninis pralaimėjimas. Nori ar nenori, žaidėjai tą turi omenyje“, – alyga.lt sakė A. Liubinskas, šiuo metu treniruojantis Vilniaus „Vytį“. Pirmame čempionato ture „Žalgiris“ 2:0 nugalėjo „Kauno Žalgirį“, bet vėliau ši pergalė iš vilniečių buvo atimta, nes jų gretose žaidė tas rungtynes turėjęs praleisti Diego Oyarzunas. „Žalgiris“ pateikė apeliaciją, ir kol ji svarstoma, pirmame ture pasiekta pergalė vicečempionams lieka įskaityta. Visgi, jei Lietuvos futbolo federacijos (LFF) drausmės komitetas paliktų galioti ankstesnį savo sprendimą, o „Žalgiris“ trečiadienį kluptų Marijampolėje, abu sezono favoritus jau skirtų 8 taškai. Ar tai būtų pavojus titulą norintiems susigrąžinti vilniečiams? „Nedidelis pavojus. Prisiminkime, kad pernai „Žalgiris“ prieš „Sūduvą“ pirmavo 14 taškų. Tai buvo sezono viduryje. Ir ką? Žinome, kuo viskas baigėsi“, – pabrėžė A. Liubinskas. Aiškiu praėjusio sezono favoritu laikytas „Žalgiris“ šį čempionatą pasitiko jau neturėdamas tokio statuso. Vilniečių klubo gretose įvyko nemažai permainų, o prie komandos vairo stojęs Aurelijus Skarbalius vis dar – ieškojimų kelyje. A. Skarbalių gerai pažįstantis A. Liubinskas anksčiau jam dirigavo Lietuvos rinktinėje, o dabar stebi jo darbą iš šalies. „Viskam reikia laiko, bet manau, kad permainos „Žalgiryje“ bus į gerą. Aurelijus yra principingas ir atkaklus žmogus, siekiantis savo tikslo. Anksčiau Lietuvos rinktinėje A. Skarbalius buvo tikras padorumo pavyzdys ir kaip kapitonas, ir kaip žmogus už aikštės ribų. Tikiuosi, kad Vilniaus klubo vadovybė neužgoš šių trenerio savybių“, – buvusiam auklėtiniui sėkmės linkėjo A. Liubinskas. Pasak jo, vertinti realų „Žalgirio“ komandos pajėgumą kol kas sunku. Tuo metu „Sūduva“, anot pašnekovo, ne tik gerai susižaidusi, bet ir pasistiprinusi. Sūduviečių treneris Vladimiras Čeburinas 2017-aisiais sėkmę Europoje ir A lygoje prisijaukino auklėtinius versdamas kantriai dirbti ginantis ir efektyviai realizuojant kruopščiai repetuotas standartines padėtis. Varžovai žinojo šias „Sūduvos“ stiprybes, bet neutralizuoti jų niekaip negalėjo. „Kalbant apie šį atvejį, noriu pabrėžti, kad pirmaujančių komandų trenerių štabas ne tik analizuoja varžovų silpnąsias vietas, bet ir ieško galimybių savo privalumus dar labiau sustiprinti. Varžovai gali rasti įvairių priešnuodžių, sukurti gynybos planų, bet jei neturėsi tinkamo meistriškumo žaidėjų tam įvykdyti – viskas, esi silpnesnis“, – teigė A. Liubinskas. Buvęs Lietuvos rinktinės strategas sutiko su visuotine nuomone, jog šiemet iki sezono pabaigos dėl titulo vėl kovos „Sūduva“ ir „Žalgiris“, tačiau nepraleido progos pateikti pastabų LFF ir A lygos vadovams. Trenerio nuomone, būtina aukščiausią futbolo divizioną praplėsti iki 12 komandų. „Visada sakiau ir sakysiu, kad platesnė geografija naudingesnė Lietuvos futbolui. Kol kas komandos susiskirsčiusios sluoksniais. Dvi kovoja dėl pirmosios vietos, trys – dėl trečiosios, kitos – dėl išlikimo. Varžybų dalyvių kiekį padidinus iki 12, nebūtų pasmerktųjų, iš anksto numanomų autsaiderių. Ar nepritrūktų konkurencingų komandų? Neįsivaizduoju, kas be lyderių gali save vadinti profesionalais, o kitos tikrai neprapultų“, – nukirto A. Liubinskas.