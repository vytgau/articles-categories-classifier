Neoficialiais duomenimis, sutartyje numatyta prancūzo išpirkos suma siekia 1 mlrd. eurų. K. Benzema į „Real“ klubą atvyko dar 2009-aisiais, iš „Lyon“ ekipos. Nors prireikė laiko, kol įsitvirtino pagrindinėje komandos sudėtyje, pastaruoju metu prancūzas buvo vienas iš svarbių čempioniškos „Real“ sudėties sraigtelių ir užsitarnavo trenerio Zinedine'o Zidane'o pasitikėjimą. Pagal ankstesnę sutartį K. Benzema „Real“ turėjo rungtyniauti iki 2019-ųjų, tačiau papildžius sutartį šis terminas pratęstas dvejiems metams. Jeigu prancūzas Madrido klube liks iki kontrakto galiojimo pabaigos, „Real“ klubui jis bus atstovavęs 12 sezonų. Šiuo metu „Real“ komandai K. Benzema jau yra įmušęs 122 įvarčius. Vilkėdamas Madrido ekipos marškinėlius jis du kartus tapo Ispanijos čempionu, tris kartus laimėjo UEFA Čempionų lygą, du kartus – Ispanijos taurę, iškovojo daug kitų prestižinių titulų.