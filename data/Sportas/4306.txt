Vengrija neslepia savo ambicijų ateityje surengti vasaros olimpines žaidynes, tad Europos olimpinio festivalio organizavimas jiems yra pirmas žingsnis siekiant šio tikslo. Vengrai didžiuojasi savo itin sportiška šalimi ir tuo, kad pagal iki šiol iškovotų olimpinių medalių skaičių jie yra aukštoje 8-oje vietoje pasaulyje. Festivalio atidarymo dieną surengtoje spaudos konferencijoje apie tokias ambicijas kalbėjo Vengrijos olimpinio komiteto prezidentas Krisztianas Kulcsaras ir Dėro miesto meras Borkai Zsoltas. Europos olimpinių komitetų vykdantysis prezidentas Janezas Kocijancicas pripažino, kad vengrai pasižymi ne tik puikiais sportiniais pasiekimais, bet ir organizaciniais sugebėjimais, todėl jis neabejoja festivalio sėkme. J. Kocijancicas taip pat kalbėjo, kad istorija rodo, jog jaunimo festivaliai yra puiki galimybė atsiskleisti ateities talentams. Nemažai dabarties ryškiausių sporto žvaigždžių savo pirmąsias svarias tarptautines pergales pasiekė būtent tokių renginių metu. Organizatorių teigimu, Dėro festivalyje dalyvaus apie 2500 sportininkų iš 50 Europos šalių, kurie rungsis dešimties sporto šakų varžybose, o jiems talkins virš 1700 savanorių. Lietuva Europos jaunimo olimpiniuose festivaliuose dalyvauja nuo 1993 metų, 13-oje festivalių mūsų sportininkai yra iškovoję 45 medalius. Sėkmingiausias lietuviams buvo 2011 m. Europos olimpinis festivalis Trabzone (Turkija), kur pelnyta net 10 medalių. Trabzone ryškiausiai spindėjo Lietuvos plaukikai – Rūta Meilutytė iškovojo visų spalvų medalius, o Danas Rapšys pasipuošė sidabru, čempionais tapo Lietuvos krepšininkai ir lengvaatletė, prizininkais – dvi tenisininkės, gimnastas ir lengvaatletis. Prieš dvejus metus Tbilisyje vykusiame festivalyje eilė Lietuvos atstovų pateko į savo sporto šakų finalus ir pelnė nemažai ketvirtų, penktų vietų, tačiau tąsyk medalių iškovoti nepavyko. Europos jaunimo vasaros olimpinio festivalio atidarymo ceremonijoje dalyvaus ir 70 jaunųjų mūsų šalies sportininkų, lydimų savo trenerių bei misijos vadovų. Lietuvos vėliavą eisenoje neš rinktinės vėliavnešys krepšininkas Laurynas Vaištaras.