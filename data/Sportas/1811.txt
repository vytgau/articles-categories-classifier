A. Casillasą Garcią Ispaniją iškeisti į kur kas atšiauresniais orais išsiskiriančią šalį paskatino meilė lietuvei. Ir nors pora pasuko skirtingais keliais, ispano ryšys su Lietuva liko. Daugiau kaip penkerius metus bendradarbiaudamas su Lietuvos triatlono federacija, A. Casillasas Garcia ne šiaip sau garsina mūsų šalies vardą tarptautinėse triatlono varžybose – jis yra pirmasis sportininkas, kuris Lietuvos trispalvę įtraukė į Europos suaugusiųjų pirmenybių ir pasaulio taurės varžybų protokolus. Vis tik vienas didžiausių A. Casillaso Garcios tikslų – įgijus Lietuvos pilietybę, išbandyti jėgas Tokijo olimpinėse žaidynėse. „Kaip ir praėjusiais metais, taip ir šiemet itin svarbu daug ir sunkiai dirbti, kad galėčiau parodyti savo geriausius rezultatus. Norėdamas gauti kelialapį į olimpines žaidynes, turėsiu varžytis rungtynėse visame pasaulyje ir patekti bent į „Top 70“. Ne mažiau menka užduotis kartu su Olimpiniu komitetu kuo greičiau sutvarkyti ir visus reikiamus dokumentus dėl Lietuvos pilietybės įgijimo. Be to, mokausi lietuvių kalbą. Suprantu ir gebu skaityti beveik viską, tačiau kalbėti sekasi sunkiau, lietuvių kalba iš tiesų nelengva“, – sakė naujoje treniruočių bazėje ir su nauju treneriu 2018 metais Ispanijoje besidarbuosiantis sportininkas. Pasak A. Casillaso Garcios, 2017 metų sezonas buvo palankus ir leido pasiekti svarių rezultatų. Žiemą aktyviai treniravęsis Madrido sporto centre, pavasarį jis jau varžėsi Ispanijai priklausančioje Gran Kanarijoje, o vėliau – Portugalijoje vykusiose „Continental Cup“ triatlono (1,5 km plaukimo, 40 km važiavimo dviračiu ir 10 km bėgimo) rungtynėse. „Abejose varžybose sekėsi išties neblogai. Ir nors vienose jų patyriau avariją, mano plaukimo rezultatai, lyginant su ankstesniais metais, buvo kur kas geresni“, – pasiekimais dalijosi A. Casillasas Garcia. Praėjusiais metais triatlonininkas taip pat jėgas išbandė Europos, pasaulio taurės varžybose ir daugelyje varžybų Maroke, Italijoje, Ispanijoje, Austrijoje, Kazachstane ir kitose šalyse. „Pavyzdžiui, Ispanijoje vykusiose komandinėse „Championship Team Time Trial“ ir „Team Relay“ varžybose puikiai pasirodėme drauge su Segovijos triatlono klubu, o svarbiausiose Ispanijos sprinto varžybose pavyko užimti net penktąją vietą. Tuo tarpu Madrido ir Kaljario „World Cup“ varžybose pasiekiau itin gerų plaukimo rezultatų, tačiau koją kišo kitos dvi rungtys. Kaljaryje gerai pasirodžiau net tik plaukime, bet ir bėgime, vis tik varžybų metu įvykęs masinis susidūrimas turėjo neigiamos įtakos galutiniams mano rezultatams“, – pasakojo A. Casillasas Garcia. Find all the surprises that Baltic Countries offer, but be sure to have the best guides @BalticToursCom All in https://t.co/Vm686XQSEM 😉 pic.twitter.com/y8jzGmu6GY — Alberto Casillas (@alcasber) October 24, 2017  Vienomis svarbiausių praėjusių metų varžybų ispanas laiko ir pasirodymą Europos triatlono elito čempionate Austrijoje. „Šis čempionatas man itin reikšmingas ne tik tuo, kad pirmą kartą pavyko įveikti visą šių varžybų standartinę distanciją, bet ir suteikta galimybe jame atstovauti Lietuvai. Džiaugiuosi, kad tapau pirmuoju Lietuvos triatlonininku, įveikusiu Europos elito čempionato rungtis“, – sakė jis. Ir nors itin aukštomis praėjusių metų prizinėmis vietomis bei pozicijomis Lietuvos vardą garsinantis triatlonininkas pasigirti negali, A. Casillasas Garcia pabrėžė, kad dauguma 2017 metų sezono pasirodymų jis yra patenkintas. „Nepaisant galutinių varžybų rezultatų, kurie dėl patirtų avaringų situacijų iš esmės neatspindi mano pasiruošimo ir tikrojo pasirodymo rungtyse, daugumą užsibrėžtų asmeninių tikslų pernai pavyko įgyvendinti“, – teigė Tokijo olimpinėms žaidynėms besiruošiantis sportininkas. Pernai, kaip ir kasmet, A. Casillasas Garcia neaplenkė ir mūsų šalies. Lietuvos pilietybę siekiantis įgyti sportininkas praėjusią vasarą taip pat dalyvavo Lietuvoje vykusiame triatlono čempionate. „Nors ir gimiau svetur, tačiau su Lietuva mane sieja ypatingas ryšys. Čia turiu begalę draugų, palaikau šiltus santykius su Lietuvos triatlono federacija ir jaučiuosi lyg būčiau lietuviškos šeimos dalis. Didžiuojuosi turėdamas galimybę atstovauti Lietuvai ir garsinti šios šalies vardą pasaulyje, – sakė ispanas. – Pavyzdžiui, prieš pora metų dalyvaudamas Baltijos triatlono čempionate užėmiau pirmąją vietą ir mačiau, kaip federacijos prezidentas verkė iš laimės. Tai buvo nuostabus jausmas, kurio niekada nesu pajutęs būdamas Ispanijoje, joje niekas dėl manęs nėra braukęs laimės ašarų. Tokie dalykai priverčia susimąstyti. Jaučiu, kad Lietuvoje man gera, kad šioje šalyje yra mano vieta po saule“.