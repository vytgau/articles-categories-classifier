„Man United“ dominavo pirmame kėlinyje, tačiau savo pranašumo nepavertė įvarčiais: svečiai apsigynė nuo visų „Raudonųjų velnių“ išpuolių. „Sevilla“ ekipa pirmame kėlinyje rimtesnio pavojaus Davido De Gea ginamiems vartams nekėlė. Tačiau po pertraukos būtent „Sevilla“ sukūrė pirmą gerą progą: į baudos aikštelę įsiveržė Joaquinas Correa, tačiau paskutinę akimirką jam iš po kojų kamuolį išmušė patyręs gynėjas Ashley Youngas. Iškart po minutės pavojingai link tolimojo vartų kampo smūgiavo Jesse Lingardas. Atakavo „Man United“, tačiau įvarčių sąskaitą šioje kovoje atidarė svečiai. Po keitimo aikštėje 72 min. pasirodęs prancūzas Wissam Ben Yedderis prapliupo įvarčiais: puolėjas pasižymėjo 74 ir 78 minutėmis ir pasiuntė šeimininkus į gilų nokdauną. „Man United“ viltis gaivino 84 min. Romelu Lukaku, tačiau tai buvo viskas, ką pavyko aštuntfinalyje nuveikti Anglijos klubui. Rezultatai „Manchester United“ 1 – 2 „Sevilla“ (pirmasis mačas 0 – 0) 74 min. [0:1] Wissam Ben Yedder 78 min. [0:2] Wissam Ben Yedder 84 min. [1:2] Romelu Lukaku  Kitame mače tarp „Roma“ ir „Šachtar“ pirmame kėlinyje viršų paėmė baimė suklysti: abi ekipos labai pavojingų progų neturėjo, kelios aštresnės atakos – tai buvo viskas, ką pavyko šeimininkams sukurti per pirmą kėlinį. Tapo aišku, kad antrame kėlinyje šeimininkai turės kur kas drąsiau atakuoti, jei nori pralaužti svečių iš Ukrainos gynybą. Tačiau antroje mačo pusėje ilgai įvarčio laukti nereikėjo: 52 min. nuošalės išvengęs Edinas Džeko pabėgo nuo gynėjų ir vienu lietimu kamuolį pasiuntė vartininkui Andrejui Piatovui tarp kojų. Svečiams iš Ukrainos reikėjo bent vieno įvarčio, tačiau jų situaciją apsunkino 79 min. teisėjo parodyta raudona kortelė Ivanui Ordecui už paskutinės vilties pražangą. Net ir likę mažumoje „Šachtar“ futbolininkai mačo pabaigoje bandė surengti varžovų vartų šturmą, tačiau „Roma“ gynyba neklydo. Italijos klubas pasiekė minimalią pergalę namuose ir dėl svečiuose pelnyto įvarčio žengė į kitą etapą. „Roma“ 1 – 0 Donecko „Šachtar“ (pirmasis mačas 1 – 2) 52 min. [1:0] Edinas Džeko 79 min. – raudona kortelė Ivanui Ordecui („Šachtar“)