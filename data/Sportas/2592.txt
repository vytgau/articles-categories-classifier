Po septynerių metų pertraukos į Lietuvos rinktinę grįžtantis T. Kumeliauskas su pertraukomis tris sezonus žaidė Suomijos aukščiausioje lygoje ir buvo vienas geriausių šalies puolėjų. Dėl traumų pristabdęs karjerą, T. Kumeliauskas prieš mėnesį grįžo ant ledo ir veržiasi į aikštelę. „Tikiuosi būti naudingas komandai ir padėsiu siekti aukščiausio tikslo turnyre Klaipėdoje“,– trumpai apie savo pasirengimą žaisti rinktinėje sakė T. Kumeliauskas, kuris uostamiestyje žais kartu su broliu, Rumunijoje rungtyniaujančiu Donatu Kumeliausku. Puolėjas T. Kumeliauskas bus dar vienas Lietuvos rinktinės „koziris“ Klaipėdoje. Komandoje žais tokios žvaigždės, kaip Rygos „Dinamo“ gynėjas Nerijus Ališauskas, vartininkas Mantas Armalis. Komandoje netrūks ir jaunųjų šalies ledo ritulio talentų. Turnyras Klaipėdoje įvyks lapkričio 10 – 12 dienomis. Trijų Baltijos šalių ledo ritulio federacijos prieš metus sutarė kartu rengti trijų etapų ledo ritulio turnyrą, kuris vyktų visose trijose valstybėse. „CROWNS Baltijos iššūkio taurės“ nugalėtojas bus paskelbtas kitų metų vasarį Latvijoje. Ketvirtoji, organizatorių nuožiūra pakviesta komanda varžosi dėl etapo taurės ir apdovanojimų, tačiau galutinėje įskaitoje ketvirtosios komandos rezultatai neskaičiuojami.