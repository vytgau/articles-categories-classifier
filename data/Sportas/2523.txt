Ketvirtą kartą iš eilės pasaulio pirmenybėse dalyvaus Šveicarijos rinktinė, kuri išsaugojo išvykoje pasiektą rezultatą. Šveicarai namuose su Šiaurės Airijos futbolininkais sužaidė 0:0, todėl jiems užteko pirmosiose rungtynėse svečiuose iškovotos pergalės 1:0. Vienintelį ir lemtingą įvartį šioje atrankos poroje pelnė kontroversišką 11 metrų baudinį pirmajame mače realizavęs Ricardo Rodriguezas. Atsakomosiose rungtynėse komandos žaidė gerokai atviresnį žaidimą, tačiau įvarčių tai negarantavo. Geriausias progas pasižymėti turėjo R. Rodriguezas, Xherdanas Shaqiri ir Stevenas Zuberas. Kitose rungtynėse įvarčių taip pat neprireikė. Namuose darbą atlikę kroatai išvykoje su graikais sužaidė 0:0. Zlatko Daličiaus auklėtiniai pirmosiose rungtynėse triumfavo net 4:1, o atsakomajame mače susikoncentravo į gynybą – pirmąjį smūgį į vartų plotą graikai galėjo atlikti tik 86-ąją susitikimo minutę.