„Energija“ nuo pat rungtynių pradžios perėmė iniciatyvą ir nuolat spaudė svečius iš Rokiškio. Trečią susitikimo minutę prasižengė rokiškėnas Kasparas Šutas, tačiau kiekybinės persvaros šeimininkams išnaudoti nepavyko. Visgi antruoju mėginu tikslas buvo pasiektas: Tautvydas Urbonas sėdo ant nubaustųjų žaidėjų suolelio, o perdavimo iš Dominyko Škadausko sulaukęs Dalius Vaiciukevičius (14:28) atliko gražų ir stiprų smūgį bei išvedė „Energiją“ į priekį – 1:0. Antrojo kėlinio pradžioje tiek „Energija“, tiek „Rokiškis“ neišvengė baudos minučių, tačiau kiekybinę persvarą išnaudoti pavyko tik šeimininkams – šio sezono įvarčių sąskaitą atsidarė Aurimas Gaidauskas (25:24). Netrukus puikią ataką surengė Lukas Jonuška, Danielius Nomanovas ir Deividas Kazlauskas (29:47), kurio įvartis padidino šeimininkų pranašumą iki trijų – 3:0. Visgi kėlinio pabaigoje „Rokiškiui“ pavyko pramušti „Energijos“ vartininką Aurimą Uscilą. Gražiu ir stipriu smūgiu įvartį pelnė Saulius Limontas (37:30). Trečio kėlinio pradžioje „Rokiškiui“ dar pavyko šiek tiek atsilaikyti, tačiau tada prasidėjo įvarčių šou – net tris pelnė D. Kazlauskas (46:03, 50:26, 57:30), o po kartą pasižymėjo Lukas Jonuška (47:48), Paulius Rumševičius (56:51) ir Artūras Katulis (58:59). Visas rungtynes „Energijos“ vartus gynė A. Uscila, o „Rokiškio“ – Domantas Butkus. Elektrėniečiai atliko 64 metimus („Rokiškis“ – 12) bei surinko mažiau baudos minučių (12 prieš 16). Kitas rungtynes „Energija“ žais jau Baltarusijos aukščiausioje lygoje. Stipriausia šalies ekipa sekmadienį ir pirmadienį Žlobine susitiks su vietos „Metallurg-2“ komanda. Didelį susidomėjimą kėlė dvikova Vilniuje, kur pastiprėjęs vietos „Geležinio vilko“ jaunimas priėmė Kauno „Kaunas Hockey“ ekipą. Po intriguojančios kovos pergalę 4:2 (1:0, 1:1, 2:1) išsivežė kauniečiai. Naujai suburtam klubui įvartį šioje dvikovoje pelnė po sunkių dviejų traumų atsigavęs ir ant ledo grįžęs asociacijos „Hockey Lietuva“ prezidentas Petras Nausėda, kuris dar ir atliko rezultatyvų perdavimą pirmajam rungtynių įvarčiui. Vilniečiai trečiojo kėlinio pradžioje buvo priartėję iki 2:3, tačiau koją pakišo 2 minučių pašalinimas iš aikštelės rungtynių pabaigoje, o tokią dovaną išnaudojo patyręs Dovydas Streckis (56:50). „Geležinis vilkas“ į varžovų vartus metė 35 kartus, varžovai – 32. Abi komandos dar kartą tarpusavyje susitiks šeštadienį 17.00 val. Kaune.