Ispanijoje daugumai komandų sužaidus po 10 rungtynių „Real“ savo sąskaitoje turi tik 20 taškų ir užima trečiąją vietą. Madrido klubas nuo pirmaujančios „Barcelonos“ atsilieka 8, o nuo antrąją vietą užimančios „Valencia“ ekipos – 4 taškais. Per 10 sužaistų rungtynių čempionų titulą ginantys madridiečiai laimėjo 6 kartus, 2 kartus susitikimą baigė lygiosiomis ir 2 kartus suklupo. Kad Zinedine'o Zidane'o treniruojama ekipa yra įsmukusi į duobę, patvirtina ir pastarojo savaitgalio rezultatas Katalonijoje, kur „Real“ 1:2 sensacingai pralaimėjo čempionato debiutantams „Girona“ futbolininkams. Taip nutrūko rekordinė „Real“ išvykose iš eilės (13) laimėtų Ispanijos čempionato rungtynių serija.  Paskutinį kartą „Real“ vos 20 taškų po 10 mačų turėjo minėtame 2012-2013 m. sezone, o pirmavusi „Barcelona“ tuo metu, kaip ir dabar, turėjo 8 taškais daugiau. Apskritai Madrido klubas tame čempionate finišavo antras, nuo čempione tapusios Tito Vilanovos treniruotos „Barcelonos“ atsilikęs 15 taškų. „Tai buvo blogiausias futbolo sezonas mano karjeroje“, – pavasarį pareiškė J. Mourinho, netrukus palikęs „Real“ stratego postą. 2006-2007 m. sezone Fabio Capello treniruotas „Real“ klubas po 10 rungtynių taip pat turėjo vos 20 taškų, bet lydere buvusi „Barcelona“ buvo surinkusi vos 23. Madridiečiams tąsyk pavyko likviduoti deficitą ir laimėti čempionatą. Visgi vienas statistinis skaičius Z. Zidane'ui ir kompanijai turėtų kelti nemažai nerimo: Madridas niekada nebuvo tapęs čempionu, kai turnyro lentelėje pirmaujančiai komandai buvo pavykę atitrūkti 8 taškais. Lyginant su praėjusiu sezonu kritusi pagrindinių žaidėjų – ypač gynėjų – sportinė forma, traumų lavina (susižeidę yra Keyloras Navasas, Garethas Bale'as, Dani Carvajalis ir Mateo Kovačičius), prastas progų realizavimas ir visai tai lydinti vidinė nervinė įtampa, anot Ispanijos žiniasklaidos, yra pagrindinės „Real“ nuopuolio priežastys. Tuo metu antroje turnyro lentelės vietoje įsitaisiusi „Valencia“ taip sėkmingai sezono dar nebuvo pradėjusi niekada. Iš 10 pirmųjų rungtynių Valensijos komanda laimėjo 7 ir trejas sužaidė lygiosiomis. Iki šiol geriausias Valensijos rezultatas po 10 turų buvo 23 taškai, kuriuos komanda surinko 2014-2015 m. sezone (4-oji galutinė vieta), 2008-2009 m. sezone (6-oji vieta) ir 2003-2004 m. sezone (laimėtas čempionatas ir Ispanijos taurė). Net du Marcelino Garcia Toralio vadovaujamos komandos žaidėjai patenka tarp penkių geriausių čempionato snaiperių. Simone Zaza su 8 įvarčiais tarp rezultatyviausių žaidėjų yra antras, o Rodrigo (6 įvarčiai) dalijasi 4-5 vietas su Antonio Sanabria iš Sevilijos „Real Betis“. Snaiperių sąrašo viršūnėje yra čempionate pirmaujančios „Barcelonos“ puolėjas Lionelis Messi, jau įmušęs 12 kartų. Rezultatyviausi „Real“ futbolininkai Ispanijos čempionate šiuo metu yra po 3 įvarčius pelnę Isco ir Marco Asensio. With 2 games left to play on Monday this is how the table looks in #LaLigaSantander 🔥 pic.twitter.com/dAkcxQY7Vp— LaLiga (@LaLigaEN) October 29, 2017