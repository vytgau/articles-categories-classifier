100 m plaukimo krūtine finalas amerikietėms klostėsi it pagal Holivudo scenarijų. Ne tik L. King, kuri tapo nugalėtoja užfiksavusi naują pasaulio rekordą (1 min. 4,13 sek.), bet ir jos tautietei Katie Meili. Pastaroji gerino savo pačios asmeninį rekordą ir pelnė sidabrą, netikėtai palikdama rusei Julijai Jefimovai bronzą, o R. Meilutytei – ketvirtą vietą. Po tokio dvigubo triumfo plaukimo krūtine specialistes gyrė ir ryškiausia JAV rinktinės žvaigždė Katie Ledecky, Budapešte iškovojusi jau tris aukso medalius. „Visi galvojome, kad šios dvi merginos tai gali. Lilly pasitikėjimas savimi įspūdingas, jis persiduoda visai mūsų komandai. O Katie prieš finalą sakiau, kad ji yra puikioje situacijoje: niekas apie ją daug nekalba, nėra spaudimo. Ir ji tuo pasinaudojo. Ši dviguba pergalė – įkvėpimas visai komandai“, – kalbėjo K. Ledecky, kuri pati yra trijų pasaulio rekordų autorė. 100 m plaukimo krūtine rekordą JAV rinktinė susigrąžino po ketverių metų pertraukos – prieš R. Meilutytę jis priklausė Jessicai Hardy, dar anksčiau – Rebeccai Soni. Dabar visuose rungties protokoluose bus įrašyta L. King pavardė. Kai R. Meilutytė pastarąjį kartą gerino pasaulio rekordą, jos bendraamžė iš JAV į finišą kapanojosi per 1 min. 9,59 sek. Mergina iš Evansvilio (Indianos valstija) tuomet dar negalėjo svajoti apie kiekvieną jos grybšnį akylai ir triukšmingai sekančią 15 tūkst. sirgalių auditoriją „Duna“ arenoje – 2013-aisiais ji treniruodavosi mokyklos baseine vienu metu su dar 35 plaukikais. Bet laikai pasikeitė – L. King yra naujoji plaukimo krūtine sprinto karalienė, finale drąsiai pakėlusi išvakarėse jai J. Jefimovos sviestą pirštinę ir perėmusi iš rusės pasaulio čempionės titulą.  – Kodėl geriausiai plaukiate tada, kai spaudimas – pats didžiausias? – po finalo paklausėme amerikietės – Nežinau. Jei atvirai, po to, kai J. Jefimova vos nepagerino pasaulio rekordo, prieš finalą aš labai nervinausi. Bet aš mėgstu spaudimą, mėgstu varžytis. Pavyzdžiui, man patinka išeiti iš rūbinės prie baseino, kai aplink šėlsta tūkstantinė auditorija. Todėl ir sportuoju. – Kaip apibūdintumėte dabartinius savo santykius su J. Jefimova? – Po finišo finale mes tikrai gražiau bendravome nei praeityje. Mes – varžovės, nelabai viena kitą mėgstame, esame nemažai pasakiusios viena kitos atžvilgiu. Bet kiekvieną kartą, kai mes varžomės kartu, plaukimas bus greitas. – Kokias mintis išliejote tuo stipriu rankos dūžiu į vandenį, kuomet pamatėte švieslentėje rezultatus? – Juk pagerinau pirmą pasaulio rekordą savo gyvenime, galėjau ir pasitrankyti (juokiasi – DELFI). Nujaučiau, kad rekordas artėja. Toks buvo mano tikslas nuo praėjusios olimpiados. Laukiau to, tikėjausi, bet vis tiek buvo taip nuostabu jį pagerinti. Labai emocinga akimirka.