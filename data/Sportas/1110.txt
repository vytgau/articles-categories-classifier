Moterų finale nuo pat rungtynių pradžios į priekį išsiveržė Kauno rajono komanda. Įpusėjus pirmajam kėliniui HC „Garliava-Cascada“ pirmavo 11:8, o pasibaigus pirmajam kėliniui jų pranašumas siekė 4 įvarčius (18:14). Antrajame kėlinyje didžiąją dalį laiko vis dar pirmavo Garliavos merginos. Sužaidus 10 minučių antrame kėlinyje „ACME-Žalgiris“ atsiliko 6 įvarčiais (23:17), tačiau nuo tos minutės kaunietės pradėjo tirpdyti varžovių persvarą. Ir nors iki paskutiniųjų susitikimo minučių priekyje buvo garliavietės, tačiau pačioje rungtynių pabaigoje Dovilė Ilčiukaitė išlygino rezultatą (28:28), o vėliau lemiamu metimu ir išplėšė pergalę savo ekipai (29:28). Kauno „ACME-Žalgiris“ klubui tai buvo jau septintoji LRF taurė iš eilės. Vakar vykusiuose pusfinaliuose Kauno „ACME-Žalgiris“ įveikė Alytaus SRC „Margirį- LJR“, o Kauno raj. HC „Garliava-Cascada“ nugalėjo „Eglę-Šviesą-SM Taurą“. Kauno „ACME-Žalgiris“: Inesa Verbovik 8, Dovilė Ilčiukaitė 5, Gerda Trušytė, Audinga Kniubaitė, Martyna Vaitkutė po 3 įvarčius. Kauno raj. HC „Garliava-Cascada“: Laima Bernatavičiūtė 7, Evelina Dževerekaitė ir Kamilė Bušaitė po 6, Greta Rinkevičiūtė 3 įvarčiai.  Didžiajame vyrų taurės finale intrigos taipogi netrūko. Jame susitiko šį sezoną stabilaus Lietuvos rankinio lygoje žaidžiančios Kauno „Granito-Kario“ ir Klaipėdos „Dragūno“ ekipos. Nuo rungtynių pradžios aikštėje vyravo lygi ir atkakli kova, o pirmaujanti komanda keitėsi net kelis kartus. Klaipėdos „Dragūną“ pirmajame kėlinyje į priekį vedė Gintaras Cibulskis, o „Granito-Kario“ ekipoje žibėjo Vaidas Drevinskas. Sužaidus 30 rungtynių minučių rezultatas buvo lygus 16:16. Per daug vaizdas aikštėje nesikeitė ir po pertraukos. Nei viena iš komandų viso antro kėlinio metu nesugebėjo susikurti solidesnės persvaros, o pirmaujanti ekipa kito net kelis kartus. Vis tik, puikiai „Granito – Kario“ vartus gynęs Lukas Gurskis nubaudė „Dragūną“ dar ir pataikydamas 4 metimus į tuščius varžovų vartus per visą aikštę ir taip nusvėrė pergalę savo komandai. Susitikimą Kauno „Granito-Kario“ ekipa laimėjo rezultatu 36:33, o Lukas Gurskis buvo išrinktas ir naudingiausiu savo ekipos žaidėju. Kauno „Granitas-Karys“ LRF taurės varžybose triumfavęs buvo prieš du metus, kuomet finalinis ketvertas vyko Klaipėdoje, o „Dragūnas“ laimėjo pernai – Garliavoje. Kauno „Granitas-Karys“: Vaidas Drevinskas 12, Mindaugas Urbonas 9, Modestas Štarolis 5, Lukas Gurskis 4, Tadas Bučinskas 3 įvarčiai. Klaipėdos „Dragūnas“: Gintaras Cibulskis ir Žanas Gabrielius Virbauskas po 9, Karolis Bliuvas 5, Laurynas Palevičius 4, Lukas Vanagas 3 įvarčiai.