Net tris įvarčius nugalėtojams pelnė Lenkijos futbolo superžvaigždė Robertas Lewandowskis Jis pasižymėjo 18 min. 25 min. Ir 64 min. 29-erių metų puolėjas tapo visų laikų rezultatyviausiu Lenkijos rinktinės žaidėju – dabar savo sąskaitoje jis turi jau 50 įvarčių. Rezultatyviausių sąraše į antrąją vietą jis nustūmė Lenkijos futbolo legendą Wlodzimierzą Lubanskį, kuris per savo karjerą šalies rinktinėje (1963-1980) įmušė 48 įvarčius. Dar po įvartį šiame mače lenkams pelnė Kamilis Grosickis (2 min.), Jakubas Blaszcykowskis (58 min.) ir Rafalas Wolskis (89 min.) Armėnų gretose pasižymėjo Hovhannesas Hambardzumyanas (39 min.). Po šios pergalės E grupėje pirmaujanti Lenkija savo sąskaitoje turi 22 taškus ir antroje vietoje esančią Juodkalnijos rinktinę lenkia net 6 taškais. Tokia pačia taškų persvara lenkai pirmauja ir prieš trečioje vietoje esančius danus. Tiesa, juokdalniečiams ir danams dar liko sužaisti dvejas rungtynes, o lenkams – tik vienas. Ketvirtadienio vakarą Juodkalnija namie priims Daniją, o sekmadienį Lenkijoje šios dvi komandos žais tarpusavyje. Kad iškovotų tiesioginį kelialapį į pirmenybes Rusijoje, Lenkijos futbolininkams reikia, kad juodkalniečiai per likusias dvejas rungtynes prarastų bent vieną tašką, arba tai padarytų Danijos rinktinė, kuri taip pat vis dar turi teorinių šansų grupėje užimti pirmąją vietą. Taigi, lenkams kelialapį į pasaulio čempionatą iš karto garantuotų Juodkalnijos ir Danijos lygiosios.