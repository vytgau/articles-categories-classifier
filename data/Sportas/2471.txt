„Skvošas Lietuvoje jau subūrė stiprią profesionalų bendruomenę, kuri kasmet sparčiai auga, tad išsaugoti geriausių žaidėjų vardus čempionate senbuviams tampa vis sunkiau. Šiemet tikimės itin didelės konkurencijos“, – sako Lietuvos skvošo asociacijos valdybos narys Karolis Kuklys. Turnyre dalyvaus praėjusių metų finalininkai: čempiono titulą ginantis Martynas Pempė ir Mantas Kočiūnas. Geriausios Lietuvos Lietuvos skvošo žaidėjos vardą bandys apginti Irena Jakimovič. Žurnalas „Forbes“ skvošą yra pripažinęs pačiu sveikiausiu sportu. Skaičiuojama, kad per vieną valandą skvošo žaidėjas sudegina 600-1000 kalorijų. 187 metus skaičiuojančią sporto šaką kaip aktyvaus laisvalaikio praleidimo būdą renkasi vis daugiau žmonių visoje Lietuvoje. Skvošo aikšteles jau galima rasti Vilniuje, Kaune, Klaipėdoje, Šiauliuose bei Druskininkuose. „Skvošas – itin naudinga fizinė veikla vaikams. Tikimės, jog augantis sporto populiarumas paskatins tėvus leisti vaikus treniruotis nuo mažens, taip užtikrinant itin gerą jų fizinę būklę augant bei rengiant ateities Lietuvos skvošo čempionus“, – teigia K. Kuklys. Turnyre bus varžomasi OPEN, WOMAN, M1, M2 ir Masters 45+ grupėse. Daugiau informacijos galima rasti oficialiame Lietuvos skvošo asociacijos puslapyje.