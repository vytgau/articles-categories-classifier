Trečią vietą Ukrainos čempionate po 19 turų užimanti „Vorskla“ rungtynėse su „Žalgiriu“ pasirinko gynybinę taktiką ir savo šansų ieškojo kontratakose. Poltavos ekipos žaidėjai taip pat pasižymėjo kietu, fizine jėga ir smulkiomis pražangomis pagrįstu žaidimu, tad visas 90 minučių aikštėje vyko vyriška kova, kartais į paviršių išsiverždavo ir karštų emocijų purslai. „Žalgirio“ treneriai nuo pirmų minučių metė į kovą vartininką Džiugą Bartkų, gynėjus Rolandą Baravyką, Liną Klimavičių, Diego Oyarzuną, Donovaną Slijngardą, saugus Slavko Blagojevičių, Tomašą Šimkovičių, Serge'ą Nyuiadzi, Jeremy Manzorro, Marquinhos bei puolėją Tomašą Malecą. Pastarasis jau pačioje rungtynių pradžioje galėjo pasižymėti, tačiau po S. Nyuiadzi perdavimo į baudos aikštelę nepataikė į vartus. Žalgiriečiai tęsė atakas, bet 11-ąją min. buvo priversti traukti kamuolį iš savo vartų tinklo. „Vorskla“ futbolininkai savo baudos aikštelės prieigose nutraukė Marquinhos reidą, surengė greitą kontrataką ir Aleksandras Kobakhidze antru bandymu pramušė „Žalgirio“ vartų sargą. Po įvarčio žaidimas dar labiau pagyvėjo. Po gražios kombinacijos pavojingai į varžovų vartus smūgiavo Marquinhos, stipriu, bet netiksliu šūviu atsakė ir ukrainiečiai. Komandos keitėsi antpuoliais ir 18 min. po J. Manzorro reido bei perdavimo į baudos aikštelę S. Nyuiadzi vienu lietimu nukreipė kamuolį į varžovų vartus. Pirmame kėlinyje abiejų komandų futbolininkai aktyviai dalyvavo puolamuosiuose veiksmuose. 25 min. po R. Baravyko perdavimo dar kartą arti tikslo buvo T. Malecas, vėliau individualiu prasiveržimu sužibėjo Marquinhos, bet „Vorskla“ vartininkas su jo smūgiu susidorojo. 42-ąją min. pernelyg į ataką įsitraukę žalgiriečiai buvo nubausti. Dar vieną greitą varžovų kontrataką tiksliu smūgiu užbaigė nuo žalgiriečių pabėgęs Pavelas Rebenokas. Tuoj pat įvarčiu atsakyti galėjo ir žalgiriečiai, bet puikiai atsidengęs T. Šimkovičius iš kelių metrų smūgiavo šalia vartų. Antrame kėlinyje žalgiriečiai ir toliau kontroliavo kamuolį, vis daugiau laiko praleisdami varžovų aikštės pusėje. Savo ruožtu, „Vorskla“ tradiciškai atsakinėjo kontrišpuoliais. Kelis kartus nuo nemalonumų komandą gelbėjo D. Bartkus, kartą į vartus skriejusį kamuolį blokavo D. Slijngardas. Kėlinio viduryje prasidėję keitimai šiek tiek sutrikdė „Žalgirio“ žaidimo ritmą. Pabaigoje žalgiriečiai prispaudė varžovus prie jų vartų, pavojingai baudos aikštelėje manevravo po keitimo žaidęs Danielis Romanovskis, progą pasižymėti turėjo ir antro puolėjo pozicijoje žaidęs Mamadou Mbodjis, tačiau visi žalgiriečių smūgiai skriejo pro šalį. Abiem komandoms tai buvo paskutinis kontrolinis testas Turkijoje. „Žalgiris“ per aštuonias dienas sužaidė trejas rungtynes, bet pergalės skonio taip ir nepajuto. Sekmadienį žalgiriečiai grįš į Lietuvą ir pasirengimą naujam sezonui užbaigs Vilniuje.