Pašto ženklų serijoje „XXIII žiemos olimpinės žaidynės“ yra įamžintos dvi sporto šakos – akmenslydis ir greitasis čiuožimas trumpuoju taku. Šių pašto ženklų su 0,84 Eur ir 0,94 Eur nominaliąja verte išspausdinta po 30 tūkst. egzempliorių. Pašto ženklus sukūrė dailininkė Jekaterina Budrytė. Kartu su pašto ženklais apyvartoje pasirodys ir pirmosios dienos vokas. Penktadienį pašto korespondencija, apmokama naujuoju pašto ženklu, Vilniaus centriniame pašte bus antspauduojama pirmosios dienos datos spaudu. Akmenslydis (kerlingas) – komandinis olimpinis žiemos sportas, atsiradęs XVI a. Škotijoje. Jis populiariausias Kanadoje, Jungtinėse Valstijose, Norvegijoje, Švedijoje. Žaidimo esmė: stačiakampėje ledo aikštelėje leisti akmenis ledu slysti taip, kad šie atsidurtų kuo arčiau nupiešto taikinio. 2002 m. įkurta Lietuvos kerlingo asociacija atvėrė šios sporto šakos mėgėjams galimybę dalyvauti įvairiuose tarptautiniuose turnyruose. Greitasis čiuožimas trumpuoju taku – olimpinė sporto šaka, viena iš greitojo čiuožimo rūšių. 2014 m. olimpiadoje Sočyje Lietuvai atstovavo Agnė Sereikaitė. Ji yra pirmoji mūsų šalies šios sporto šakos atstovė olimpinėse žaidynėse. Lietuvos rinktinės kandidatė dėl traumos, patirtos per kvalifikacines varžybas Seule, XXIII žiemos olimpinėse žaidynėse nedalyvaus. Žiemos olimpinės žaidynės kas ketverius metus rengiamos nuo 1924-ųjų. Pirmosios surengtos Monblano Šamoni gyvenvietėje, Prancūzijoje. Tuomet daugiau nei 200 sportininkų iš 16 valstybių varžėsi šešių sporto šakų – greitojo čiuožimo, slidinėjimo, šiaurės dvikovės, šuolių su slidėmis, akmenslydžio ir ledrogių sporto (bobslėjaus) varžybose. XXIII žiemos olimpinės žaidynės vyks 2018 m. vasario 9-25 dienomis Pjongčango kurorte, Pietų Korėjoje. Per metus Lietuvos paštas išleidžia 25-27 pašto ženklus.