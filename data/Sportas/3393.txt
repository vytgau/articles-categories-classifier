Sudėtingas, bet pergalingas finišas Ypač įdomiai ir dramatiškai klostėsi varžybos prestižinėje „Runabout Pro Stock“ klasėje. „Varžybos susiklostė įdomiai, tačiau svarbiausia geras galutinis rezultatas. Po pirmųjų dviejų etapų Birštone ir Elektrėnuose dar niekas nebuvo aišku, nors prieš artimiausią varžovą lenką Alaną Kolodziejeką pirmavau 69 taškais. Įdomu, kad lenkas žadėjo nestartuoti Kaune, tačiau jis starte stovėjo šalia manęs. Lenkai yra labai stiprūs varžovai, o aplenkti jų Lietuvos čempionate dar niekam nėra pavykę“, - teigė komandos „Automotospindesys“ lenktynininkas Mindaugas Jačiauskas. Pirmajame iš trijų plaukimų kaunietis finišavo antras, tačiau antrajame plaukime prasidėjo techninės problemos. Kauno mariose šeštadienį buvo gana didelės bangos, o tai pilotams ir technikai yra sudėtingas iššūkis. „Tiesiog sulūžo variklis, bet dar spėjau finišuoti. Jau plaukdamas mechanikams pranešiau, kad lauktų manęs – mechanikai ant kranto jau laukė su įrankiais. Šiaip ne taip finišavau, tačiau paaiškėjo, kad gedimas kur kas rimtesnis, nei manėme – dingo kompresija. Atrodo, kad buvome pasiruošę, tačiau variklis neatlaikė. Gerai, kad antrajame plaukime jau buvau įveikiamas reikiamą kiekį ratų ir finišavau paskutinėje vietoje. Paskutinis plaukimas buvo jau tik formalumas, nes jau buvau užsitikrinęs pirmąją vietą. Tačiau nusprendžiau lenktyniauti su skolinta technika, nes tai leidžia reglamentas. Galbūt visas savaitgalis atrodė gana blankiai, tačiau svarbiausia galutinis rezultatas“, - teigė M. Jačiauskas. Galutinėje įskaitoje po trijų etapų M. Jačiauskas surinko 481 tašką. Lenko A. Kolodziejeko sąskaitoje – 419 taškų. Trečias bendroje įskaitoje liko Tomas Gurkšnys (380 tšk.). „Iki šio niekaip nepavykdavo aplenkti Lenkijos ir Rusijos sportininkų, todėl finišuodavau antras arba trečias. Čempionu dar nebuvo tekę tapti“, - džiaugėsi M. Jačiauskas. Nusitaikė į tarptautines varžybas Šiemet M. Jačiauskas varžėsi Pasaulio čempionate ir užėmė aukštą 6-ą vietą. Kitais metais Lietuvos čempionas tikisi šį, geriausią Lietuvos istorijoje rezultatą, dar labiau pagerinti. „Pagrindinis mūsų tikslas yra UIM pasaulio čempionatas. Šiemet užėmėme šeštąją vietą, todėl norime kilti aukščiau. Be to, UIM organizuos Europos čempionatą, kurį sudarys du arba trys etapai. Tai mano pagrindinis tikslas yra ruoštis pačiam ir ruošti techniką šioms varžyboms. Jau dabar galvojame apie tai“, - pasakoja M. Jačiauskas. Kitame sezone „Automotospindesys“ ekipa greičiausiai startuos ir su naujais motociklais. „Senąjį motociklą greičiausiai paliksime treniruotėms bei ieškosime naujo. Su nauja technika dalyvausime kitų metų čempionatuose“, - teigia M. Jačiauskas.