Meksikos rinktinės kapitonu net keturiuose pasaulio čempionatuose buvęs R. Marquezas yra vienas iš 22 fizinių asmenų, kuriems Iždo departamentas paskelbė sankcijas dėl ryšių su Gvadalacharos narkotikų karteliu, kontroliuojamu verslininko Raulio Floreso Hernandezo. Šiame „juodajame sąraše“ taip pat yra 43 juridiniai asmenys. Iždo departamentas nurodė, kad R. Marquezą ir R. F. Hernandezą sieja „ilgalaikiai ryšiai“, futbolininkas veikė kaip kartelio „nominalus vadovas“ ir laikė jo lėšas. R. F. Hernandezui kovą Vašingtone ir Kalifornijoje buvo pareikšti kaltinimai dėl prekybos kokainu. Pasak Iždo departamento, jis daug metų sugebėjo likti nepastebėtas, nes veikė bendradarbiaudamas su didesnio Sinaloa narkotikų kartelio ir Chalisko naujos kartos kartelio (Cartel de Jalisco Nueva Generacion) lyderiais. R. Marquezas savanoriškai atvyko į Meksikos teisingumo ministeriją ir paneigė bet kokius savo ryšius su narkotikų karteliu. „Kategoriškai neigiu bet kokio pobūdžio ryšius su minima organizacija ir minimais įvykiais“, – rašoma futbolo žvaigždės išplatintame pareiškime. Iždo departamento Užsienio lėšų kontrolės biuro, užtikrinančio sankcijų įgyvendinimą, vadovas Johnas Smithas sakė, kad R. F. Hernandezas „veikė ne vieną dešimtmetį, nes palaikė ryšius su kitais karteliais ir naudojo finansinius statytinius, kad galėtų slapta investuoti iš narkotikų prekybos gaunamas neteisėtas pajamas.“ „Juodajame sąraše“ yra ir R. F. Hernandezas, jo šeimos nariai ir verslo partneriai, taip pat lotynų muzikos „Grammy“ laureatas dainininkas Julionas Alvarezas. Įtraukimas į „juodąjį sąrašą“ reiškia, kad įšaldomas bet koks JAV jurisdikcijoje esantis to asmens turtas, o JAV fiziniams ar juridiniams asmenims draudžiama turėti su juo verslo ryšių. Meksikos valdžia savo ruožtu ėmėsi veiksmų areštuoti šalies viduje esantį turtą, siejamą su tuo narkotikų karteliu. JAV pareigūnai nurodė, kad R. F. Hernandezas kontroliuoja vienus lošimo namus, kelis restoranus, barus, krovinių gabenimo įmonę ir muzikos leidybos kompanija. Dauguma jų yra Chalisko valstijoje. Meksikos futbolo pasaulis – priblokštas JAV Iždo departamento paskelbta žinia sukrėtė Meksikos futbolo pasaulį, kur R. Marquezas, vadinamas tiesiog Rafa, sulaukęs 38-erių metų yra gyva legenda. Savo pirmas rungtynes nacionalinės ekipos sudėtyje jis sužaidė 1997 metų vasarį. 2003 metais Rafa prisijungė prie futbolo klubo „Barcelona“, o 2006-ais tapo pirmu žaidėju iš Meksikos, laimėjusiu UEFA Čempionų lygos finalą, kuriame jo komanda įveikė Londono komandą „Arsenal“. Jis yra vienintelis pasaulio futbolininkas, buvęs savo šalies nacionalinės ekipos kapitonu net keturiuose pasaulio čempionatuose. Meksikos futbolo federacija JAV kaltinimų R. Marquezui nekomentavo. „Niekada nepriklausiau nė vienai iš minimų organizacijų“, – sakė futbolininkas žurnalistams. – Tai, kas dabar vyksta, yra sunkiausias mačas per visą mano profesionalaus futbolininko karjerą, ir stengsiuosi, kad viskas kiek įmanoma greičiau išaiškėtų.“ Europoje R. Marquezas taip pat žaidė „AS Monaco“ (Prancūzija) ir „Hellas Verona“ (Italija) klubuose. Nuo sausio Rafa vėl atstovauja savo gimtajam „Atlas Guadalajara“ klubui Meksikoje. Čia įsikūręs ir R. F. Hernandeso narkotikų kartelis. JAV Iždo departamento pranešime nenurodoma, ką konkrečiai darė R. Marquezas R. F. Hernandezo interesais. Tačiau „juodajame sąraše“ taip pat yra Mauricio Heredia Horneris, vadovaujantis futbolininko labdaros fondui. Dainininkas J. Alvarezas interviu televizijai atmetė kaltinimus ryšiais su narkotikų karteliu. „Nieko nenutiko. Tiesiog turiu išsiaiškinti, iš kur tie kaltinimai. Visą save atiduodu muzikai. Ačiū Dievui, man nereikia daryti tokių dalykų, kokiais jie mane kaltina“, – sakė jis. Atlikėjas pridūrė, kad R. Marquezas yra jo geras bičiulis. „Ar galite patikėti, kad jam reikėtų daryti tokius dalykus?“ – sakė J. Alvarezas.