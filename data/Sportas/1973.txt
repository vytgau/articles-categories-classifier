Po pirmojo kėlinio 0:2 atsilikusius „raudonuosius velnius“ po pertraukos išgelbėjo du Jesse Lingardo įvarčiai. Tačiau lygiosios reiškia 12 taškų skirtumą turnyro lentelėje iki „Premier“ lygos lyderio „Manchester City“ klubo. „Antrus metus stengiamės suformuoti komandą, kuri, kaip žinote, nėra pati geriausia pasaulyje, – BBC kalbėjo J. Mourinho. – „Manchester City“ negailėjo gynėjams tokių pinigų, kokie paprastai mokami puolėjams“. 2016 metų gegužę prie „Manchester United“ vairo stojęs portugalas supurtė futbolo rinką, kai pasirašė 100 mln. eurų sutartį su Pauliu Pogba, 34 mln. eurų – su gynėju Ericu Bailly ir 30 mln. – su saugu Henrikhu Mkhitaryanu. Šiais metais milžiniškos sumos skirtos Romelu Lukaku (84 mln.), gynėjui Victorui Lindelofui (35 mln.) ir saugui Nemanjai Matičiui (45 mln. eurų). „To neužtenka. Kaina dideliems klubams yra skirtinga nei kitoms komandoms. Istorija garsėjantys klubai išties yra baudžiami futbolo rinkoje už tą istoriją, – kalbėjo treneris. – Vaikinai daro, ką gali ir jie daro teisingai“. Paklaustas, ar 8 taškai per pastarąsias penkias rungtynes užtenka tokiam klubui kaip „Manchester United“, J. Mourinho atsakė: „Manote „Milan“ nėra pakankamai didelis? Galvojate, kad Madrido „Real“ nėra pakankamai didelis? Žinau, kas yra didelis klubas. Didelis klubas ir didelė komanda yra skirtingi dalykai“. Jis kalbėjo, kad jei imtume „Premier“ lygą, tai tokios komandos kaip „Tottenham Hotspur“ neturi atsakomybės ir spaudimo laimėti čempionatą. „Taip pat „Arsenal“, „Chelsea“ ir kiti. Jie neprivalo laimėti „Premier“ lygos. Kai kalbate apie futbolo klubus, kalbate apie tų klubų istoriją“, – teigė J. Mourinho.