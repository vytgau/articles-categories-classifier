Šį sezoną M. Salah Anglijos „Premier“ lygoje jau pelnė 17 įvarčių, praėjusiais metais jis po ilgos pertraukos padėjo Egipto rinktinei prasibrauti į Rusijoje vyksiantį pasaulio čempionatą. Afrikos futbolo konfederacijos organizuotuose rinkimuose M. Salah pralenkė savo komandos draugą „Liverpool“ gretose, Senegalo rinktinės krašto saugą Sadio Mane. Trečią vietą užėmė Dortmundo „Borussia“ komandoje rungtyniaujantis Gabono puolėjas Pierre-Emerickas Aubameyangas. M. Salah geriausiu Afrikos futbolininku išrinktas pirmą kartą. „Skiriu šį apdovanojimą visiems vaikams Afrikoje ir Egipte. Noriu jiems pasakyti, kad jie niekada nenustotų svajoti, niekada nenustotų tikėti“, – teigė M. Salah, kuris prieš persikeldamas į Liverpulį atstovavo „Roma“ ekipai. Anksčiau M. Salah žaidė „Basel“, Londono „Chelsea“ ir Florencijos „Fiorentinos“ gretose.