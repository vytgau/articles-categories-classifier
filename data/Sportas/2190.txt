Antrus metus Lietuvos sporto federacijų sąjungos (LSFS) rengiamuose apdovanojimuose bus įvertinti „Metų sporto iniciatyva“, „Metų sporto miestas“, „Metų sporto infrastruktūros objektas“, „Metų žiniasklaidos priemonė“, „Metų sporto komunikacija“, „Metų sporto renginys“, „Metų sporto federacija“. Tarp nominacijų – ir apdovanojimas „Už viso gyvenimo nuopelnus“. Išreikšti savo nuomonę apie tai, kas labiausiai vertas apdovanojimų, organizatoriai kviečiai ir šalies visuomenę – atiduoti savo balsą galima iki gruodžio 10 d. DELFI portale. Visuomenės nuomonė lems 25 proc. galutinių rezultatų. Likusius 75 proc. balsų skirs speciali Lietuvos sporto vadybos apdovanojimų komisija, sudaryta iš LSFS viceprezidento Romo Vitkausko, LSFS generalinės sekretorės Agnės Vanagienės, Sporto vadybos asociacijos įkūrėjo Tomo Karpavičiaus, Lietuvos tautinio olimpinio komiteto atstovo Algimanto Gudiškio, advokatų profesinės bendrijos „IUSTUM“ advokato Laimono Pivoro, Lietuvos sportinių šokių federacijos garbės prezidento Česlovo Norvaišos ir Lietuvos sporto žurnalistų federacijos prezidento Tautvydo Vencevičiaus. A. Vanagienės teigimu, visuomenės balsavimo rezultatai nuolat kinta – aršiausiai konkuruoja „Metų sporto federacija“ pretenduojančios tapti lengvosios atletikos ir irklavimo federacijos. „Viskas keičiasi, atsiranda vis daugiau iniciatyvių, sporto labui dirbančių žmonių, sporto federacijos darosi vis labiau savarankiškos ir kuriančios. Į sporto federacijų veiklą įsitraukia vis daugiau jaunų žmonių, tad tikiu, jog pasikeitimai, kurie jau dabar yra dideli, bus dar didesni. Keičiasi visas pasaulis, tad ir mes negalime atsilikti. Pas mus įprasta, jog kai viskas labai gerai ir sportininkai laimi – visi džiaugiasi, bet kai tik sportininkui nepasiseka – kaltos lieka federacijos. Tačiau tam, kad sportininkai turėtų galimybes kažko siekti ir pasiekti, kažkas turi jiems padėti, organizuoti renginius ir varžybas. Džiugu, kad Lietuvoje pradėti teikti tokie apdovanojimai – kiekvienam žmogui smagu būti įvertintam ir sulaukti padėkos“, - sako Lietuvos lengvosios atletikos federacijos generalinė sekretorė Nijolė Medvedeva. N. Medvedevai pritaria ir Lietuvos šiuolaikinės penkiakovės federacijos, pretenduojančios tapti ne tik metų sporto federacija, bet ir pelnyti geriausio renginio apdovanojimą už 2017 m. vasarą Vilniuje surengtą šiuolaikinės penkiakovės pasaulio taurės finalą, generalinis sekretorius Viačeslavas Kalininas. „Reikia gerbti ne tik sportinininkus, svarbu nepamiršti ir trenerių bei sporto federacijų vadovų. Ypač – federacijų prezidentų, dirbančių iš entuziasmo ir be atlygio, deja, neretai jie lieka nustumti į šoną ir pamirštama jiems padėkoti“, - teigia V. Kalininas. Šiemet Lietuvos sporto vadybos apdovanojimuose sulaukta 72 paraiškų, tarp kurių didžiausia konkurencija išsiskyrė trys nominacijos – „Metų sporto renginio“, „Metų sporto federacija“ ir „Metų sporto iniciatyva“. Komisijos sprendimu tapti „Metų sporto iniciatyva“ pretenduoja Pasaulio sporto vadybos asociacijos mokslinė konferencija „Global Issues and New Ideas in Sport Management“, vykusi Kaune, pirmąkart surengta „LTeam konferencija“ ir 100 dienų bėgimu nuo Dakaro iki Vilniaus Lietuvos nepriklausomybės atkūrimo šimtmetį paminėti pasiryžęs bėgikas Aidas Ardzijauskas. Dėl geriausio metų sporto renginio titulo varžosi Europos lengvosios atletikos asociacijos kongresas, Pasaulio orientavimosi sporto kalnų dviračiais čempionatas ir šiuolaikinės penkiakovės Pasaulio taurės finalas. Geriausia metų sporto federacija Lietuvoje gali tapti Lietuvos lengvosios atletikos, Lietuvos šiuolaikinės penkiakovės arba Lietuvos irklavimo federacija. Metų sporto titulas šiemet gali atitekti Jonavai, Kaunui arba Šiauliams, geriausio metų sporto infrastruktūros objektu gali tapti „Royal“ vaikų bokso klubas Vilniuje, Jonavos sporto arena arba Vilniuje esanti „Fanų stadionas“. Pelnyti apdovanojimą už geriausią sporto komunikaciją pretenduoja Lietuvos krepšinio lyga, Pasaulio orientavimosi sporto kalnų dviračiais čempionatas, vykęs Vilniuje ir aštuntus metus rengiamas „Velomaratonas“. Lietuvos metų sporto vadybininku pretenduoja tapti S.Dariaus ir S.Girėno sporto centro direktorius Giedrius Bielskus, Varėnos sporto centro Sportinės veiklos projektų vadovas Rolandas Markinas ir Kauno „Žalgirio“ generalinis direktorius Paulius Motiejūnas. Kam atiteks apdovanojimas už viso gyvenimo nuopelnus paaiškės tik gruodžio 14 d. vyksiančios Lietuvos sporto vadybos apdovanojimų ceremonijos metu – šį apdovanojimą skirs komisijos nariai. 