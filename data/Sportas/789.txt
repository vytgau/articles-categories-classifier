Lietuvos rinktinės pagrindą sudarė iki 22 metų boksininkai, kurie ruošiasi Europos U-22 čempionatui. Kovo 24 dieną prasidėsiančiose Europos pirmenybėse dalyvaus septyni lietuviai. „Europos U-22 čempionatas atgaivintas pernai po ilgos pertraukos. Tai labai reikalingos varžybos, nes jaunimui tai yra kaip tramplinas į suaugusiųjų boksą. Pernai Europos čempionate dalyvavo keturi lietuviai, šiais metais vyksta septyni. Nors kai kurie mūsų boksininkai yra dvidešimtmečiai ir jaunesni už būsimus varžovus, tačiau su jais siejame mūsų bokso ateitį ir dalyvavimas Europos čempionate jiems bus puiki patirtis“, – sako Lietuvos rinktinės treneris V. Bružas. Kovo 24-balandžio 2 dienomis Rumunijoje vyksiančiame Europos čempionate kovos Artūras Zinkovskis, Gilvinas Lukošiūnas, Sigitas Stončius, Saimonas Banys, Vytautas Balsys, Ąžuolas Zubė ir Tomas Olberkis. Lenkijoje vykusiame susitikime, pergales iškovojo trys būsimi Europos čempionato dalyviai. Svorio kategorijoje iki 56 kg Artūras Zinkovskis taškais 0:3 pralaimėjo Maciejui Jožwikui. Svorio kategorijoje iki 60 kg vyko dvi kovos. Jose lietuviai ir lenkai pasidalijo po pergalę. Renatas Dužinas 0:3 pralaimėjo Adrianui Kowaliui, o Edgaras Skurdelis 2:1 įveikė Dominiką Palaką. Svorio kategorijoje iki 64 kg Sigitas Stončius 0:3 pralaimėjo Karoliui Kowaliui. Svorio kategorijoje iki 69 kg Saimonas Banys 2:1 nugalėjo Filipą Wachalą, o Aleksandras Mironovas 0:3 pralaimėjo Lukašui Zygulai. Svorio kategorijoje iki 75 kg Vytautas Balsys taškais 2:1 įveikė Mateušą Goinskį, o Kristupas Ivanauskas 0:3 pralaimėjo Rafalui Perczynskiui. Svorio kategorijoje iki 81 kg Ąžuolas Zubė taškais 0:3 turėjo pripažinti Jakubo Kasprzako pranašumą. Iki 91 kg Tomas Olberkis 2:1 nugalėjo Michalą Soczynskį. Tarpvalstybiniame susitikime teisėjavo ir lietuviai Rolandas Mačanskis ir Arnoldas Mackevičius. Po susitikimo Lenkijoje, Lietuvos boksininkai kovo 14-21 dienomis išvyks į treniruočių stovyklą Baltarusijoje.