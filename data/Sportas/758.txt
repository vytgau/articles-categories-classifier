Šalies čempionų titulą ginantys Marijampolės „Sūduvos“ futbolininkai namuose 4:2 (4:1) nugalėjo Jonavos „Jonavą“ ir įsirašė trečią pergalę iš eilės. Įdomu, kad svečiai pasižymėjo pirmieji ir paskutiniai, o šeimininkai visus savo keturis įvarčius pelnė per mažiau nei pusvalandį – nuo 18 iki 45 minutės. Du kartus tikslus buvo Karolis Laukžemis (18 ir 35 min.), po vieną – Josipas Tadičius ir Semiras Kerla (38 ir 45 min.). Abiejų įvarčių jonaviečių gretose autorius – gynėjas Arūnas Klimavičius, abusyk (11 ir 56 min.) kroatą Ivaną Kardumą nuginklavęs po standartinių padėčių. Pagaliau pirmą oficialią pergalę iškovojo ir Vilniaus „Žalgiris“, kuris sostinėje 4:0 (2:0) sutriuškino A lygos debiutantę Palangos „Palangą“. Dublį atliko slovakas Tomaš Malecas (15 ir 55 min.), po kartą kamuolį į varžovų vartus pasiuntė Marquinhosas (33 min.) ir Tomaš Šimkovičius (90+1 min.). Nuo rungtynių pradžios „Žalgirio“ futbolininkai valdė iniciatyvą ir nuolat atakavo varžovų vartus. Svečiai iš Palangos surengė tik vieną kitą aštresnį išpuolį. „Sūduva“ su 9 taškais yra vienvaldžiai A lygos lyderiai, o „Žalgiris“ su 4 taškais šoktelėjo į trečią vietą. 