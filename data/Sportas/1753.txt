Beveik visi rungtynių įvarčiai buvo pelnyti pirmame kėlinyje. Ketvirtą kėlinio minutę „Kaunas Hockey“ žaidėjas Petras Nausėda sėdo ant nubaustųjų žaidėjų suolelio, o Andrius Židkovas (5:34, rez. perd. Eimantas Noreika) išnaudojo kiekybinę persvarą ir išvedė „Baltiją“ į priekį – 1:0. Visgi persvaros svečiams ilgai išlaikyti nepavyko ir jau po minutės Dovydas Streckis (6:39, rez. perd. Dmitrijus Babičius) rezultatą išlygino (1:1). Netrukus taisykles pažeidė A. Židkovas, tačiau kauniečiai ne tik nepasinaudojo vieno žaidėjo pranašumu, tačiau Ilja Lašinas pats sėdo ant nubaustųjų žaidėjų suolelio, o 10 baudos minučių užsidirbo ir P. Nausėda. Keturiese prieš keturis žaidusi „Baltija“ po Michailo Jevstignejevo (9:09, rez. perd. E. Noreika) tikslaus smūgio vėl susigrąžino minimalų pranašumą, o dar po septynių minučių Romanas Šalajevas (16:36, rez. perd. A. Židkovas ir M. Jevstignejevas) skirtumą padvigubino – 3:1. Pačioje kėlinio pabaigoje Kauno klubo deficitą iki minimumo sumažino Dmitrijus Prokopenkovas (19:29, rez. perd. D.Beliakovas ir I.Lašinas). Vėliau komandos per 38 sužaistas minutes pasižymėjo tik baudos minutėmis, tačiau likus žaisti 1 min. 53 sek. rezultatą išlyginti pavyko Dmitrijui Beliakovui (58:07, rez. perd. D.Prokopenkovas ir I.Lašinas) ir komandos žaidė pratęsimą. Jame suspindėjo E.Noreika (63:04, rez. perd. Michailas Jevstignejevas), kurio įvartis padovanojo „Baltijai“ sunkią pergalę. Visas rungtynes „Baltijos“ vartus gynė Maksimas Ponomarenko, o „Kaunas Hockey“ – Lukas Jakšys. Klaipėdiečiai atliko 33 (17, 8, 7, 1) smūgius į vartus, tuo tarpu kauniečiai – 30 (6, 8, 14, 2). Tai buvo jau antrosios šių komandų tarpusavio rungtynės. Sezonui tik prasidėjus „Baltija“ namuose kauniečiams pralaimėjo 3:5.   Kitas rungtynes „Baltija“ žais sausio 13-ą dieną Elektrėnuose su vietos „Energija“, o „Kaunas Hockey“ tą pačią dieną susikaus su „Rokiškiu“.