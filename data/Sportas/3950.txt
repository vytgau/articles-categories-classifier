„Labai geras jausmas grįžti čia po penkerių metų pertraukos, kai startavau Londono olimpinėse žaidynėse. Tiek stadionas, tiek atmosfera ir danga yra kažkas tokio. Tik geriausi prisiminimai“, – kalbėjo 192 cm aukštį antru bandymu įveikusi ir taip finalo duris ketvirtadienį sau atvėrusi 25 metų Lietuvos lengvosios atletikos žvaigždė. „Aišku, vertinant tai, kad prieš pusantro mėnesio dar nelabai galėjau vaikščioti, toks pasiekimas – labai geras. Esu labai patenkinta. Pirmas žingsnis žengtas ir labai užtikrintai“, – tvirtino ji. Paklausta, kiek to rezervo ji dar turi, A. Palšytė tikino būtų galėjusi pažaboti ir 194 cm aukštį, tačiau to daryti, laimei, neprireikė. Labiausiai šuolininkę į aukštį ir dar vieną mūsų šalies viltį džiugino savijauta: „Kol kas nieko neskauda. Tiesa, nežinau, kaip bus po valandos, kai ims stingti raumenys. Įvykdžiau planą „minimum“, o gal ir „maksimum“. Man to labai reikėjo, kad galėčiau morališkai reabilituotis“. A. Palšytė nė kiek neabejojo, kad finalo favoritė bus po neutralia vėliava Londone besivaržanti rusų žvaigždė Marija Lasickienė. Čempionės titulą ginanti sezono lyderė laimėjo visas 15 varžybų iki šiol. „Nėra ką pridurti. Patys matote. Ji su didžiuliu pykčiu grįžo į sektorių, turi daug rezervo, o dėl kitų vietų viskas spręsis finale, – komentavo lietuvė. – Kitos favoritėmis laikomos atletės šiek tiek klibėjo šiandien. Kai kurios nepateko, turinčios gerus rezultatus. Viskas prasidės iš naujo, į finalą visos ateina su naujomis mintimis ir jėgomis“. Pasaulio čempionato moterų šuolių į aukštį finalo dalyvės: Penktadienis šuolininkėms bus laisva diena, ją A. Palšytė išnaudos poilsiui, minčių nukreipimui. „Tačiau reikės galvoti ir apie finalą, susidėlioti laikus, planą, pasitarti su trenere, kineziterapeutu, psichologe. Komandinis darbas bus kuo geriau mane paruošti finalui“, – tvirtino ji. Šuolių į aukštį finalas vyks šeštadienį 21.05 val. Lietuvos laiku.  Pasaulio čempionatuose kol kas A. Palšytė nesugebėjo pakilti aukščiau 12-os vietos. 2013 metais Maskvoje ji buvo 12-a, o 2015 metais Pekine – 14-a. Pasaulio rekordas nuo 1987 metų priklauso Bulgarijos atstovei Stefkai Kostadinovai – 209 cm.