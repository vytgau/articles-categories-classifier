Po dviejų metų pertraukos, Lietuvos nacionalinėje rinktinėje matysime visus geriausius mūsų šalies vartininkus, kurių priešakyje bus pastaruosius du metus į rinktinę atvykti negalėjęs Mantas Armalis. Rygos „Dinamo“ (Latvija) ekipoje sezoną praleidęs žaidėjas į nacionalinę ekipą atvyksta įgijęs ne tik Kontinentinės ledo ritulio lygos (KHL) lygos patirties, kurioje šiemet sužaidė 12 mačų, tačiau ir praėjusį sezoną sužaidęs 24 mačus antroje pagal pajėgumą Amerikos lygoje – AHL. Be M. Armalio į rinktinės kandidatų sąrašą įtraukti dar keturi vartininkai, tarp kurių ir jau puikiai mūsų šalies gerbėjams užsirekomendavę šios pozicijos žaidėjai bei perspektyviausi vartininkai. Vienas jų: pastaruosius du metus rinktinės pagrindiniu vartininku buvęs Artūras Pavliukovas. Klaipėdiškis praėjusią vasarą sudalyvavo Šiaurės Amerikos Nacionalinės ledo ritulio lygos (NHL) klubo „Vegas Golden Knights“ stovykloje, o po sezono Amerikoje į Lietuvą grįžo patobulėjęs ir su mintimis apie artėjančią rinktinės stovyklą. „Pats einu čiuožti bei lankausi salėje kiekvieną dieną. Mano tikslai iš rinktinės stovyklos yra įgauti daugiau patirties, pasimokyti iš mūsų rinktinės lyderių, patobulėti bei kiek tik įmanoma padėti mūsų šalies rinktinei“, – prieš čempionatą kalbėjo A. Pavliukovas. Rinktinėje bus ir Lietuvos čempionate metus praleidęs Simas Baltrūnas. Vilniaus „Hockey Punks“ komandoje vartus gynęs žaidėjas su savo klubu nenukeliavo iki Lietuvos pirmenybių finalo, tačiau jau pernai įrodęs, kad nepasimeta ir įmestas į kovas pasaulio čempionate, jis į rinktinę vyks pakovoti dėl vienos iš dviejų vietų sudėtyje. Kiti du rinktinės sąraše esantys vartininkai: Elvinas Karla ir Laurynas Lubys, dar gruodį užėmė Lietuvos jaunimo iki 20 metų vartininkų postus, o dabar jau bandys įrodyti savo vertę ir Lietuvos rinktinėje. E. Karla metus pradėjo Amerikoje, tačiau anksti pasibaigus sezonui jis sugrįžo į gimtinę ir padėjo Elektrėnų „Energijai“ iškovoti Lietuvos čempionų titulą, o jo kolega ir toliau patirties sėmėsi Suomijoje. Kaip ir jo kolega, 17-metis L. Lubys sezoną užbaigė taip pat aukšta nata: puikiu žaidimu vartuose jis padėjo savo ekipai išsikovoti vietą aukščiausioje Suomijos jaunimo lygoje. Nors iki pirmenybių starto dar liko trys savaitės, jau dabar akivaizdu, jog rinktinės vartų priežiūra patikėta saugioms rankoms. Pasaulio čempionato IB diviziono kovose Kauno „Žalgirio“ arenoje balandžio 22 -28 dienomis Lietuvos rinktinė dėl teisės žaisti IA divizione paeiliui kausis su Kroatijos, Rumunijos, Japonijos, Ukrainos ir Estijos rinktinėmis.