Pasaulio čempione tapo publikos numylėtinė britė Olivia Breen, nušokusi 4 metrus 81 centimetrą. 2015 metų pasaulio vicečempionė R. Adomaitienė po starto prisipažino šiek tiek nusivylusi, bet džiaugėsi, kad iš sektoriaus išėjo savo kojomis. Klaipėdietė šiemet buvo persekiota traumų, o rimčiau sportuoti pradėjo tik birželį. Lengvaatletė neslėpė, kad gydytojai jai uždraudę dalyvauti varžybose. „Neklausiau daktarų ir rizikavau. Ačiū Dievui, koja dar ir dabar eina. Gerai, kad nesibaigė žiauria trauma. Gerai, kad koja po šuolių liko tokia, kokia buvo. Aš ją sektoriuje nelabai jaučiau. Lyg yra koja, bet trūksta joje stangrumo ir stinga atsispyrimo“, – atskleidė R. Adomaitienė. Tituluota lengvaatletė dar prieš kelionę į Londoną atskleidė, kad pasirengimas šioms planetos pirmenybėms buvo kaip niekada sunkus, suteikęs daug skausmo ir kainavęs nervų. Vis dėlto geležinę valią Londone pademonstravusi R. Adomaitienė sustoti kol kas neketina. „Nebūčiau sportavusi visą gyvenimą, jeigu būtų neverta. Sportavau nuo mažens ir niekada negalvojau, ar verta tai daryti. Čia yra mano gyvenimo būdas ir jis toks išliks, jeigu sveikata leis. Norėčiau toliau sportuoti. Šią akimirką apie ateitį negalvoju. Dabar man yra užplaukusi liūdesio gaida. O kaip bus toliau – nežinau“, – mintimis apie ateitį dalinosi R. Adomaitienė.