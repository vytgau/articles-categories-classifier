Jis įtariamas vartojęs draudžiamą preparatą meldoniumą. A. Krušelnickis olimpinę bronzą akmenslydžio mišrių porų varžybose iškovojo kartu su žmona Anastasija Bryzgalova. Nuomonė: kofeinas turi stipresnį poveikį Meldoniumas garsiai ir dažnai imtas linksniuoti 2016-ųjų pradžioje, kuomet metai sporto pasaulyje prasidėjo garsiais dopingo skandalais, o jų centre dažniausiai buvo minimas būtent meldoniumo (mildronato) pavadinimas. 2016-aisiais meldoniumo buvo aptikta pagrindinės Rūtos Meilutytės varžovės Rusijos plaukikės Julijos Jefimovos, teniso superžvaigždės rusės Marijos Šarapovos ir dar daugiau nei šimto sportininkų mėginiuose. Lietuvos olimpinės rinktinės vyriausiasis gydytojas Dalius Barkauskas tuo metu teigė, kad meldoniumo klausimas šiek tiek diskutuotinas. „Tai – rekreacinis preparatas. Tipinio dopingo preparato ypatybių jis turi ne tiek ir daug. Sakyčiau, kad stipresnis dopingo preparatas yra kofeinas. Bet kadangi toks sprendimas jau buvo priimtas, visi jam turi paklusti.“ Meldoniumas ilgą laiką nebuvo laikomas dopingu, bet nuo 2016-ųjų sausio 1-osios Pasaulinės antidopingo agentūros (WADA) įtrauktas į draudžiamų preparatų sąrašą. Apie tai buvo paskelbta dar 2015 m. rugsėjį. Beveik visi 2016-ųjų pradžioje nusižengę sportininkai – iš Rytų Europos. Tiesa, WADA paskelbė, jog iki 2016 m. kovo 1 d. įkliuvę sportininkai, kurių mėginyje rasta mažiau nei 1 mikrogramas mildronato, nebus baudžiami. Kas tas meldoniumas? Meldoniumas (arba mildronatas) – struktūrinis karnitino pirmtako gamabutirobetaino (GBB) analogas, skirtas lengvam lėtiniam širdies nepakankamumui papildomai gydyti. Meldoniumas plečia kraujagysles, aktyvina anaerobinę glikolizę, stimuliuoja ATP gamybą ir transportavimą, atkuria deguonies patekimo į ląstelę ir jo sunaudojimo pusiausvyrą ir taip apsaugo ląsteles nuo pažeidimų. Preparatas padeda apsaugoti širdį. Esant lėtiniam staziniam širdies veiklos nepakankamumui, vaistas padidina miokardo kontraktiliškumą, padeda organizmui išlaikyti fizinį krūvį ir greitai pasiruošti naujiems krūviams. Mildronato kūrėju laikomas latvių mokslininkas biochemijos profesorius Ivaras Kalvinis. Jis sukurtas dar 1975 metais. Patys vaistai pradėti gaminti 1984-aisiais. Preparatas – vienas labiausiai eksportuojamų Latvijos produktų. Meldoniumo kūrėjas profesorius I. Kalvinis įsitikinęs, kad atsisakius meldoniumo bus tik blogiau. Jis tvirtino, kad preparatas – apsidraudimas sportininkams, dėl fizinio krūvio balansuojantiems ant žmogiškųjų galimybių ribos. „Ar bus blogiau, ar ne – spekuliacijos. Kita vertus, tai yra puikus preparatas pagyvenusiems žmonėms, padedantis palaikyti širdies funkcines galimybes. Ar jis labai didintų darbingumą? Ne“, – aiškina Lietuvos olimpiečių vyriausiasis gydytojas. D. Barkauskas pats ne kartą yra skyręs mildronatą pagyvenusiems žmonėms, turintiems problemų dėl širdies, bet norintiems judėti. Pasaulis stebisi Tačiau kaip meldoniumas galėjo padėti akmenslydininkui, kai šioje sporto šakoje, rodos, nėra ypatingų fizinių krūvių? Juk neretai akmenslydis vadinamas šachmatais ant ledo. Rusijos akmenslydžio federacijos prezidentas Dmitrijus Sviščiovas patvirtino, kad akmenslydžio rinktinė paskutinį kartą buvo patikrinta sausio 22 dieną, prieš pat skrydį į Pietų Korėją. Visi testai buvo neigiami. „Aš jį pažįstu daugybę metų. Tik kvailas žmogus prieš olimpines žaidynes gali vartoti draudžiamas medžiagas. Tai labai keista istorija, kelianti daugybę klausimų“, – kalbėjo Rusijos akmenslydžio federacijos vadovas. Nuostabos neslėpė šias žaidynes praleidusi Sočio olimpiados bronzos medalio laimėtoja, akmenslydininkė britė Eve Muirhead. „Tai visiška kvailystė. Ką tu turi padaryti akmenslydyje, kad būtum geresnis sportininkas? Tikrai ne dopingo vartojimas. Tai sukčiavimas. Kai išgirsti, kad tavo sporto šakoje yra teigiamas dopingo testas, labai nuvilia. Po visko, kas nutiko Sočyje, tu tikiesi, kad jie gavo geras pamokas, tačiau, deja, ne“, – teigė atletė. BBC akmenslydžio komentatorius pridūrė, kad ši žinia yra tikras šokas. „Akmenslydis nėra ta sporto šaka, kuri asocijuotųsi su dopingo vartojimu. Tai ne fizine jėga paremtas žaidimas, ypač mišrių komandų akistatos. Taip, jie stiprina kūną sporto salėse, bet šios sporto šakos pagrindas yra koncentracija“, – tvirtino BBC žurnalistas. Anot BBC, pirmadienį A. Krušelnickis paliko olimpinį Pjongčango sportininkų kaimelį ir išvyko į Seulą, kur tiriamas jo dopingo testo B mėginys. „Švarių“ atletų gretose Primename, kad A. Krušelnickis buvo vienas iš 168 „švariais“ pripažintų rusų atletų, kuriems buvo leista rungtyniausi olimpiadoje su neutralia vėliava po tikslinių patikrinimų programos, vykdytos kelis mėnesius. A. Krušelnickio byla yra jau antras dopingo skandalas, sukrėtęs Pjongčango žaidynes. Pirmąjį sukėlė japonų greitojo čiuožimo trumpuoju taku atstovas Kei Saito (Kei Saitas), kurio organizme buvo aptikta draudžiamo diuretiko.