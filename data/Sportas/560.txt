„Kol kas man viskas labai patinka. Turėjau padaryti žingsnį į priekį, pasirinkau Maskvos „Dinamo“ ir šiuo metu esu laimingas“, – sako F. Černychas. – Viskas yra aukščiausiame lygyje, aš tik turiu treniruotis ir žaisti. Man svarbiausia buvo, kad treneris manęs norėtų, o ne skautas ar klubo direktorius. Po pokalbio su treneriu supratau, kad jis tiki manimi, aš atvažiuoju ne ant suolo sėdėti, o gausiu savo šansą“. Tiesa, Lietuvos ir užsienio žiniasklaida mirgėjo pranešimais, kad dukart iš eilės geriausias metų Lietuvos futbolininkas patrauks į vakarus. „Girdėjau tiek iš klubo, tiek iš žiniasklaidos apie man rodomą dėmesį. Klubai atsiųsdavo užklausimą apie mano kainą... Aš nesu kvailas žmogus ir jeigu būtų buvęs konkretus pasiūlymas iš Anglijos ar Italijos, būčiau pasirinkęs šias šalis, nes noriu pabandyti ir ne kiekvienas gauna tokį šansą. Tačiau gyvenime yra konkretūs pasiūlymai ir yra domėjimasis“, – taip kalba F. Černychas. Dabar F. Černychas kartu su Lietuvos rinktine stovyklauja Gruzijoje ir sužais dvejas kontrolines rungtynes su Gruzijos ir Armėnijos nacionalinėmis komandomis. „Nuotaikos kaip visada geros, malonu sutikti „chebrą“, pakalbėti, pasijuokti ir dar sužaisti rungtynes. Motyvacijos mes visada turime, kiekvienas nori išeiti į aikštę ir kovoti už Lietuvą“, – tikina rinktinės kapitonas. Išsamus ir atviras F. Černycho interviu apie žaidimą Rusijoje, pokalbius su treneriais, Lietuvos rinktinę ir, žinoma, prognozė kas taps Lenkijos čempionais: Priminsime, kad kovo 24 d. Lietuva 17 val. susitiks su Gruzijos rinktine, o po trijų dienų vyks į Jerevaną ir surems ginklus su Armėnija. Šis mačas prasidės 18 val. Lietuvos laiku. Abejas rungtynes transliuos TV6 televizija.  