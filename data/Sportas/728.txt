42-ejų vilnietis per vienerius metus bandys įveikti 100 taip vadinamų „Ironman“ triatlono distancijų, tokiu būdu paminėti Lietuvos šimtmetį ir pasveikinti šalį su 101-uoju gimtadieniu. Reiktų priminti, kad „Ironman“ triatlono distanciją sudaro 3,8 km plaukimas, 180 km važiavimas dviračiu ir 42 km bėgimas. Jei pavyks įgyvendinti užsibrėžtus tikslus, vilniečio pavardė atsidurtų pasaulio Gineso rekordų knygoje pagal per metus įveiktų šio triatlono distancijos varžybų skaičių. Dabar toks rekordas priklauso 46-erių prancūzui Ludoviciui Chorgnon, kuris per kalendorinius metus yra įveikęs 44 „Ironman’us“. Startavo vasario 16-ąją Dabar A. Kočetkovas per savaitę įveikia po dvi tokias „geležinio žmogaus“ distancijas ir tą daro savaitgaliais – šeštadieniais ir sekmadieniais. Maža to, įveikdamas triatlonus vyras užsibrėžė šimtui pasaulio labdaros organizacijų surinkti milijoną dolerių. Triatlonininko iššūkis startavo tą dieną, kai Lietuva šventė Nepriklausomybės šimtmetį – vasario 16-osios savaitgalį. Savaime suprantama, dėl žiemiškų orų pirmuosius „Ironman'us“ Aleksandras buvo priverstas įveikti sporto klube. Plaukė baseine, 25 metrų takelyje, pedalus mynė sporto salėje, o maratoną (42 km) įveikė ant bėgtakio. „Idėja kilo spontaniškai, bendraujant su draugais, kalbėjome apie Lietuvą, politiką, patriotizmą ir nacionalizmą. Buvo 2016-ųjų vidurys, svarstėme, kaip reikėtų 2018-aisiais paminėti Lietuvos Nepriklausomybės šimtmetį. Išgerti 100 bokalų alaus? Vargu, ar prasminga ir nežinau, ar sveikata atlaikytų. Įveikti vieną „Iroman’ą“ būtų per paprasta“, – pokalbį pradėjo A. Kočetkovas, kuris triatlono sporto šakoje nėra naujokas. Savo pirmąją „geležinio žmogaus“ distanciją įveikė 2012-aisiais. Jis – aktyvus Lietuvos triatlono bendruomenės narys, profesionalus teisėjas bei federacijos viceprezidentas. Anot jo, kone lemtingu faktoriumi tapo pokalbis su žmona apie gyvenimą. „Ji užsiminė, kad reikia gyvenime daryti tai, kas tau labiausiai patinka, kas geriausiai sekasi. Aš jos paklausiau, kas, jos manymu, man geriausiai gyvenime sekasi? Ji ilgai nesvarsčiusi sako – dalyvauti „Ironman“ triatlono varžybose. Ne darbas, ne verslas, be šeima, bet būtent dalyvavimas triatlono varžybose. Tai buvo dar viena pasėta sėklytė mano galvoje svarstant apie šimtmečio paminėjimą“, – apie idėjos pradžią kalbėjo A. Kočetkovas. Rinks ladbarą 2017-ųjų vasarį Aleksandras jau žinojo ką ir kaip tiksliai turėtų daryti, norėdamas per metus įveikti 100 „Ironman“ triatlonų. Patyrusiam atletui jau vienas „Ironman“ triatlono nuotolis yra didžiulis iššūkis, nekalbant apie šimtą tokių per metus, tačiau A. Kočetkovą labiausiai neramina ne abejonės dėl fizinių jėgų ir sveikatos. „Labiausiai šioje vietoje ramybės neduoda finansinė šio iššūkio pusė. Šis projektas nėra vien asmeninė ambicija kažkur nuvažiuoti, sudalyvauti, įveikti 100 „Ironman’ų“ vardan Lietuvos. Tikslas yra surinkti vieną milijoną dolerių labdaros organizacijoms visame pasaulyje. Noriu kuo labiau paviešinti šį tikslą ir surinkti milijoną. Tai šiuo metu mane labiausiai ir jaudina. Taip, fizinis krūvis milžiniškas, gali visko nutikti, galiu gauti traumą ir panašiai, nuo šito nesu apsaugotas ir apdraustas. Tikiuosi, kad jei bus tinkamas poilsis, subalansuota mityba, paruoštas kūnas, tikiu, kad galiu išvengti sveikatos problemų ir fiziškai galėsiu įveikti 100 „Ironman’ų“. Tačiau būtent finansinė šio projekto pusė yra sudėtingiausias reikalas“, – teigė triatlonininkas. Anot jo, milžinišką fizinį krūvį padės įveikti tinkamas poilsis, subalansuota mityba ir paruoštas kūnas. Varžysis visame pasaulyje Ramybės nedavė ir logistinė šio projekto dalis. Esmė tame, kad pasaulyje per metus nėra tiek „Ironman“ triatlono varžybų, kiek A. Kočetkovas yra suplanavęs įveikti. Pirmus keturis įveikė sporto klube, dabar A. Kočetkovas yra Ispanijoje su būriu lietuvių, kurie prižiūrimi legendinio triatlonininko Vidmanto Urbono, ruošiasi naujam sezonui. Per tris savaitgalius Ispanijoje atletas turėtų įveikti dar 6 „Ironman’us“ ir į Lietuvą grįžti sąskaitoje turėdamas 10 iš 100-to užsibrėžtų ultratriatlonų. Treniruočių pobūdžio kilometrus metų eigoje keis oficialiose varžybose liejamas prakaitas. Oficialūs startai būtini siekiant Gineso rekordo, nes skaičiuojami tik varžybose įveikti triatlonai. Sporto klubuose ar savarankiškai įveikti „Ironman“ nuotoliai nugula jo oficialioje atleto paskyroje, į kurią patenka įveikti plaukimo, dviračio ir bėgimo rezultatai. Prieš, per ir po startų Aleksandras „Facebook“ socialiniame tinkle mielai dalinasi įspūdžiais, emocijomis ir savijauta.   Norėdamas sutaupyti startiniams mokesčiams, šiemet atletas specialiai pasirūpino „Ironman“ profesionalo licencija. „Tai man leis gauti daugiau dėmesio iš varžybų organizatorių. Mėgėjo statusu jiems esu visiškai neįdomus, privalėčiau visur susimokėti įprastus starto mokesčius. Tai per metus kainuotų apie 25 tūkstančius eurų. Pagalvojau, kad šioje vietoje galiu sutaupyti turėdamas „PRO“ licenciją. Tai mane įpareigos startuoti su stipriausiais pasaulio triatlonininkais ir distanciją įveikti greičiau, nei planavau. Jei tai nėra bloga diena, jei nėra traumos ar techninio gedimo, profesionalai paprastai finišuoja greičiau, nei per 10 valandų. Man tikrai bus ką veikti. Be to, kiekviena trasa skirtinga, varžybos vyks skirtingu metu, dalis jų vyks vasarą vyraujant karštam orui, skirsis trasų reljefas. Bet „PRO“ licencija man leis sutaupyti nemažai pinigų“, – įsitikinęs A. Kočetkovas. Tačiau kita bėda ta, kad oficialių „Ironman“ startų, kuriuose lietuvis gali startuoti su profesionalo licencija, pasaulyje yra apie 20. Kitus oficialius triatlonus „medžios“ ultra varžybose, kuriose turės per 10 dienų įveiktų 10 „Ironman’ų“: kasdien – vis po naują distanciją. Tad Aleksandro kalendoriuje – dvejos tokio pobūdžio varžybos Šveicarijoje ir Naujajame Orleane. Įveikus jas, jau 20 „Ironman’ų“ jo sąskaitoje. Taip pat jo planuose keturi „Challenge Family“ ultratriatlono etapai Taivane, Venecijoje (Italija), Almerės mieste (Nyderlandai) ir Madride (Ispanija). Be to, dar yra dvejos varžybos po 5 „Ironman’us“ „Epick five“ serijos startuose. Tačiau šioje vietoje A. Kočetkovas turi paskubėti su starto mokesčiais: varžybos vyks Havajuose ir Kanadoje, o vien starto mokesčiai siekia 10 tūkstančių dolerių. Nepigus reikalas, o verslą turintį atletą remia kelios kompanijos, prisidedančios prie įvairių išlaidų. Šiuo metu Aleksandro kalendoriuje yra beveik 60 oficialių „Ironman“ startų. „Rekordą turėčiau pasiekti. Svarbiausia dabar išlaikyti tą tempą: per savaitgalį – po du „Ironman“ nuotolius. Po Ispanijos turėčiau būti pasiekęs kritinį tašką, po kurio organizmas jau bus įpratęs prie tokio jau jam įprasto režimo. Organizmas po savaitgalio jau ruošis naujam krūviui, žinos, kad penkias dienas galės ilsėtis, kaupti energiją, o savaitgalį laukia nauja dviejų „Ironman’ų“ porcija“, – šypsojosi A. Kočetkovas. Šeima supranta Aleksandrui nebuvo paprasta priimti šį metų triatlono iššūkį. Namuose žmona ir dvejų metų dukrytė. „Šie metai paaukoti triatlonui, šeima dėl to kentės, tačiau ji puikiai supranta vardan ko visa tai daroma. Turiu mažą dukrytę, noriu matyti kaip ji auga, tačiau prisižadėjau atlikti šitą misiją ir turiu tą padaryti. Bus sunku, ilgą laiką jos nematysiu. Išsiskyrimo ilgesį palengvina šiuolaikinės technologijos – „Skype“, „Facebook“. Būnant toli nuo šeimos šiomis technologijomis galima pigiai ir ilgai bendrauti, tad nuo šeimynos nenutolsiu dalyvaudamas užsienyje vyksiančiose varžybose“, – vylėsi A. Kočetkovas. „Kitas dalykas, laikas bėga, aš ne jaunėju. Nesinori to daryti 50-ies metų, laukti kol Lietuvai bus 110 metų, nes man reikės padaryti 110 Ironmanų (šypsosi). Geriau padaryti 100 ar 101 ir galbūt užbaigti triatlonininko karjerą“, – teigė A. Kočetkovas.