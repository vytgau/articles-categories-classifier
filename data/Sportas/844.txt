Nuo rungtynių pradžios marijampoliečiai tvirtai perėmė iniciatyvą ir atakavo svečių vartus. Realią progą „Sūduva“ sukūrė 20 minutę, kai kamuolį baudos aikštelėje gavo Gersonas Acevedo. Bet apsisukdamas čilietis į vartus smūgiavo netiksliai. Po poros minučių Karolio Laukžemio spirtas kamuolys pralėkė šalia virpsto. „Palangos“ komandai pirmame kėlinyje daugiausiai teko gintis, o bandymai atakuoti greitai baigdavosi po netikslių perdavimų. 34 minutę po gražios kombinacjos čempionai buvo arti įvarčio. G. Acevedo atliko perdavimą Ovidijui Verbickui, šis vienu lietimu numetė kamuolį Andro Švrljugai, bet kroatas pataikė į virpstą. Šeimininkai varžovų vartų konstrukciją kliudė ir besibaigiant kėliniui – tuomet prancūzo Alassanie N'Diaye galva smūgiuotas kamuolys atsimušė į skersinį. „Sūduva“ savo pranašumą įrodė po pertraukos. 49 minutę po Andro Švrljugos pakelto kampinio prie „Palangos“ vartų kilo sumaištis, pasibaigusi serbo Aleksandro Živanovičiaus įvarčiu galva iš kelių metrų atstumo. Po dviejų minučių Ovidijus Verbickas galingai smūgiavo į vartus ir nors Palangos komandos vartininkas Antonas Cvetkovas kamuolį sugavo, tą padarė jau už vartų linijos – 2:0. Net po dviejų įvarčių „Sūduvos“ komanda turėjo daug galimybių padidinti persvarą – savomis progomis nepasinaudojo Josipas Tadičius, A. N'Diaye, o Vaidas Slavickas dar kartą pataikė į skersinį. Jau per teisėjo pridėtą laiką už žaidimą ranka baudos aikštelėje į palangiškių vartus buvo skirtas 11 m baudinys. Tačiau A. Švrljugos smūgį atrėmė vartininkas A. Cvetkovas, padėdamas savo komandai išvengti dar didesnio pralaimėjimo. Rungtynių statistika Marijampolės „Sūduva“ – „Palanga“ 2:0 (0:0). Įvarčiai: A. Živanovičius (49), O. Verbickas (51). Geltonos kortelės: A. Živanovičius (45+1); B. Goupy (45+1), V. Kaborda (71), R. Šveikauskas (89). „Sūduva“: I. Kardumas, V. Slavickas, A. Jankauskas, S. Kerla, A. Švrljuga, A. Živanovičius, A. N'Diaye, O. Verbickas, G. Acevedo (73 min. P. Leimonas), K. Laukžemis (67 min. R. Vėževičius), J. Tadičius (81 min. R. Cicilia). „Palanga“: A. Cvetkovas, M. Bagužis, W. Dioufas, B. Goupy (64 min. G. Juška), J. Raziūnas (77 min. M. Radžiukynas), R. Šveikauskas, V. Furdui, V. Kaborda, Y. Moyo, D. Norvilas, Sim. Urbys (70 min. Sig. Urbys). „Sūduva“ savo sąskaitoje turi dvi pergales, „Palangai“ tai buvo pirmoji nesėkmė. Praėjusiame ture lygos naujokai lygiosiomis 1:1 išsiskyrė su „Jonava“. Pirmame II turo susitikime Kaune „Trakai“ 4:1 (1:0) nepaliko vilčių „Kauno Žalgiriui“.