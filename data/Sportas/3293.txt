Lietuvos čempionių puolamąją grandį papildė patyrusi 29 -erių metų Čilės rinktinės puolėja Maria Jose Rojas Pino, kuri jau iš pat pradžių naujosioms komandos draugėms atskleidė, jog į ją galima kreiptis tiesiog „Cote“. 152 cm ūgio nedidukė puolėja Čilės nacionalinės moterų futbolo rinktinės marškinėlius vilki nuo 2010 -ųjų metų, o pastarąjį sezoną rungtyniavo Australijoje, kur tapo rezultatyviausia čempionato žaidėja pelnydama 34 įvarčius. Per savo karjerą M.J. Rojas Pino taip pat yra žaidusi Vokietijoje bei Jungtinėse Amerikos Valstijose (JAV), o netrukus futbolininkės lauks ir dar viena nauja patirtis – UEFA moterų Čempionių lygos varžybos. Kaip teigė pati žaidėja, ji šio šanso laukė jau ne vienerius metus, tačiau tam tikros aplinkybės vis sutrukdydavo debiutuoti elitiniame Senojo žemyno moterų futbolo turnyre. Įdomu tai, kad M.J. Rojas Pino vilkėdama „Gintros-Universiteto“ aprangą taps pirmąja Čilės rinktinės nare debiutavusia UEFA moterų Čempionių lygoje. – Vos išlipus iš lėktuvo pasitiko žvarbus, lietingas oras. Buvai nemaloniai nustebinta, ar iš anksto žinojai, kad su savimi verta pasiimti šiltesnių drabužių? – Žinojau, kad čia tikrai nebus karšta, bet pripažinsiu tokių oro sąlygų nesitikėjau. Kalbėjausi su klubo vadovais, jie buvo įspėję, kad Lietuvoje artėja šalčiausias sezono periodas, tačiau mintimis buvau susikoncentravusi į kitus dalykus. Dabar jau aišku, kad šiltesnių drabužių teks paieškoti ir jūsų prekybos centruose (šypsosi). – Esi patyrusi žaidėja, ne vienerius metus atstovauji nacionalinei Čilės moterų futbolo rinktinei, save išbandei rungtyniaudama ir įvairiuose pasaulio kontinentuose – Europoje, Jungtinėse Amerikos Valstijose, Australijoje. Kas buvo pagrindinis masalas atvykti rungtyniauti į Šiaulius? – Žinoma, pagrindinis motyvas atvykti čia buvo tai, kad „Gintra-Universitetas“ varžosi UEFA moterų Čempionių lygoje ir turi ambicingų tikslų žengti tolyn. Sezonas Australijoje jau baigėsi, galėjau tiesiog ilsėtis ir laukti naujų ilgalaikių pasiūlymų, tačiau sulaukusi susidomėjimo iš „Gintros-Universiteto“ labai apsidžiaugiau, nes tai puiki galimybė tapti komandos dalimi, kuri varžosi UEFA Čempionių lygoje. Esu sujaudinta galimybės būti čia ir debiutuoti šiame turnyre, nes kadaise apie tai tik svajojau. Ačiū komandai, kuri man suteikė šią galimybę ir tikiuosi būti naudinga. Galiu prižadėti, kad darysiu viską ką moku geriausiai tam, kad kartu pasiektumėme teigiamą rezultatą. – Tapsi pirmąja Čilės rinktinės nare, kuri debiutuos elitiniame Europos turnyre. Ką tau tai reiškia? – Jausmas tiesiog nepakartojamas. Čilės rinktinės treneris labai džiaugiasi manimi, kaip ir komandos draugės, kurios paskatino neatsisakyti šio pasiūlymo, nes tokios galimybės pasitaiko ne kiekvieną dieną. Tikiuosi, kad pasirodysiu kaip įmanoma geriau ir padėsiu komandai peržengti šešioliktfinalio barjerą, nes tai yra svarbiausia. – Kokias savo žaidimo savybės išskirtum kaip pagrindinius ginklus aikštėje? – Greitis, koordinacija, kamuolio kontrolė ir sugebėjimas atsirasti tinkamu metu tinkamoje vietoje bei pelnyti įvartį. Puolėjo vertinimo kriterijai pakankamai paprasti – jeigu esi rezultatyvus, vadinasi savo darbą aikštėje atlieki tinkamai. Būtent šia taisykle ir vadovaujuosi (juokiasi). Primename, kad spalio 4 -ąją 18 val. Šiaulių „Gintra-Universitetas“ UEFA moterų Čempionių lygos pirmose šešioliktfinalio rungtynėse Šiaulių miesto savivaldybės centriniame stadione stos į kovą su Šveicarijos čempione Ciuricho „Zurich Fraeun“.