„UFC 223” turnyre Brukline šeštadienį R. Namajunas vienbalsiu teisėjų sprendimu 49-46, 49-46, 49-46 nugalėjo lenkę Joanną Jedrzejczyk. Atkaklioje kovoje R. Namajunas pasižymėjo tikslesniais smūgiais į galvą, o jos varžovė daugiausiai žalos Lietuvių kilmės kovotojai darė smūgiais kojomis.  Sutalžyta J. Jedrzejczyk po kovos šventė su Lenkijos vėliava, bet išgirdusi teisėjų sprendimą turėjo skaudžiai nusivilti. Lenkijos kovotoja siekė revanšo už lapkritį patirtą pralaimėjimą „UFC 117” turnyre, kurio metu R. Namajunas varžovę nokautavo ir atėmė iš jos čempionės diržą.  „Šį kartą nebuvau tokia techniška, kaip praėjusį kartą, o Joanna dabar tikrai kovėsi geriau. Bet kokiu atveju, aš tiesiog geresnė”, – po triumfo sakė lietuvių kilmės kovotoja. Čempionės diržą R. Namajunas gynė pirmą kartą. Ji tapo vos antrąja kovotoja UFC istorijoje, kuriai moterų minimalaus svorio kategorijos titulo gynyba susiklostė sėkmingai. R.Namajunas per savo karjerą profesionalų ringe yra iškovojusi 8 pergales ir patyrusi 3 pralaimėjimus. J.Jedrzejczyk savo sąskaitoje turi 14 pergalių ir 2 pralaimėjimus, abu patirtus prieš R.Namajunas.  Pagrindinėje turnyro kovoje rusas Khabibas Nurmagomedovas nugalėjo Alą Iaquinta, kuris šioje kovoje pakeitė dėl sveikatos problemų pasitraukusį Maxą Holloway. K. Nurmagomedovas iškovojo čempiono diržą, kuris buvo atimtas iš 17 mėnesių UFC ringe nesikaunančio Conoro McGregoro. Apie atimtą titulą sužinojęs airis šią savaitę surengė išpuolį prieš UFC kovotojus vežusį autobusą ir buvo suimtas. 