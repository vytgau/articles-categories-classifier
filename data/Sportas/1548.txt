Daugiausiai medalių – septynis – iškovojo Nyderlandų rinktinė. Portugalijos rinktinė ir Nyderlandų komanda „Beat“ pelnė po keturis medalius. Varžybose Minske dalyvavo 244 dviratininkai iš 44 komandų ir 35 šalių. Etapo medalių lentelėje pirmą vietą užėmė Nyderlandų rinktinė, iškovojusi keturis aukso, du sidabro ir vieną bronzos medalį. Lietuvos rinktinė – 11-a. Medalius pelnė 22 komandų atstovai. Iš viso išdalinta 17 medalių komplektų. Šeštadienį sidabro medalį moterų sprinte iškovojo Simona Krupeckaitė, o sekmadienį ji su Migle Marozaite komandų sprinte taip pat pelnė sidabrą. Tai – aukščiausias lietuvių pasiekimas pasaulio taurės varžybose šioje rungtyje nuo 2012 metų. Lietuvos dviratininkės, atrankoje užėmusios ketvirtą vietą, pirmajame etape 0,725 sek. pranoko lenkes Marleną Karwacką bei Urszulą Los, o finale 0,177 sek. nusileido vokietėms Paulinei Grabosch ir Emmai Hinzei. Kovoje dėl bronzos Pietų Korėjos atstovės 0,393 sek. pranoko Kinijos dviratininkes. Bendrojoje pasaulio taurės varžybų komandų sprinto įskaitoje Lietuvos atstovės (1175 tšk.) užėmė septintą vietą. Pirmoje vietoje – Vokietijos dviratininkės (2000 tšk.). Klasifikuota 21 komanda. S. Krupeckaitė su Gintare Gaivenyte pasaulio taurės varžybų etape Pekine (Kinija) prieš šešerius metus iškovojo taip pat sidabrą. S. Krupeckaitė ir M. Marozaitė užpernai Europos čempionate pelnė bronzą, o pirmuosiuose dviejuose šio sezono pasaulio taurės etapuose užėmė ketvirtą ir penktą vietas. Vyrų sprinto rungtyje puikiai pasirodęs Vasilijus Lendelis pasidabino sidabro medaliu. Tai – trečiasis 22 metų Lietuvos dviratininko medalis pasaulio taurės varžybose. V. Lendelis (2-as atrankoje) aštuntfinalyje įveikė rusą Aleksejų Tkačiovą (18), ketvirtfinalyje 2-0 nugalėjo Pietų Korėjos atstovą Chaebin Im (10), pusfinalyje taip pat 2-0 įveikė lenką Mateuszą Rudyką (3), o finale 0-2 pralaimėjo Rio de Žaneiro olimpinių žaidynių keirino rungties vicečempionui Nyderlandų dviratininkui Matthijsui Buchliui (1). Kovoje dėl bronzos olandas Theo Bos (13) 2-0 nugalėjo M. Rudyką. Svajūnas Jonauskas (14) tarp 23 dalyvių liko 14-as. Svajūnas šešioliktfinalyje įveikė rusą Aleksandrą Šarapovą (19), o aštuntfinalyje pralaimėjo M. Rudykui. Galutinėje pasaulio taurės varžybų sprinto įskaitoje V. Lendelis (1230 tšk.) užėmė ketvirtą vietą. Jis nuo trečią vietą užėmusio brito Lewiso Olivos atsiliko tik penkiais taškais. Pirmoje vietoje – M. Rudyk (1600 tšk.), o antroje – ukrainietis Andrij Vynokurov (1265 tšk.). S. Jonauskas (221 tšk.) tarp 66 klasifikuotų dviratininkų liko 36-as. V. Lendelis pernai gruodį Santjage (Čilė) sprinto rungtyje iškovojo auksą, o užpernai lapkritį Glazge (Didžioji Britanija) keirino rungtyje pelnė sidabrą. Moterų keirino rungtyje (16 dalyvių) M. Marozaitė užėmė 10-ą vietą. Miglė pirmojo etapo pirmajame važiavime finišavo paskutinė, šešta, o antrajame paguodos važiavime buvo antra tarp penkių dalyvių ir pateko į pusfinalį. Jo antrajame važiavime Lietuvos dviratininkė buvo priešpaskutinė, šešta, o B finale (dėl 7-12 vietų) finišavo ketvirta. Aukso medalį iškovojo belgė Nicky Degrendele. Paskutiniajame pasaulio taurės etape Lietuvos rinktinei dar atstovavo Olivija Baleišytė. Ji daugiakovėje užėmė penktą, o skreče – šeštą vietas. Minske vykusiose varžybose dirbo treneriai Dmitrij Leopold, Anatolijus Novikovas ir Eglė Zablockytė. Galutinėje pasaulio taurės varžybų įskaitoje Lietuvos rinktinė (8846 tšk.) tarp 65 komandų klasifikuota 17-a. Pirmoje vietoje – Vokietija (23418,5 tšk.), antroje – Prancūzija (20463,5 tšk.), o trečioje – Italija (19546 tšk.). Vasario 28 - kovo 4 dienomis Apeldorne (Nyderlandai) vyks pasaulio dviračių treko čempionatas.