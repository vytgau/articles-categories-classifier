Nacionalinės komandos strategas iš Vokietijos Berndas Haake leido tituluotajam naujokui pradėti rungtynes pirmame penkete kartu su ekipos kapitonu Dainiumi Zubrumi. Vėliau veteranas, baigęs profesionalo karjerą dar 2010 metais, rungtyniavo tik epizodiškai ir nuo atsarginių suolo stebėjo, kaip jo tautiečiai 3:0 įveikė Kroatiją. „Visų pirma, gerai tai, kad laimėjome. Gerai žaidėme, nors prieš rungtynes tikrai buvo jaudulio. Pats žaidžiau nedaug, bet tikrai esu patenkintas. Vis dėlto jau ne tas amžius. Manau, padėsiu komandai, kaip galėsiu. Svarbiausia, kad laimėjome“, – sakė vyriausias visų laikų pirmo diviziono dalyvis. Nors aikštėje „vaiduoklis Kasparas“ „vaidenosi“ nedaug, sugebėjimas susirinkti dėmesį už jos ribų niekur nedingo. Paklaustas apie jausmus du kartus – prieš dvikovą ir nugalėtojų garbei jai pasibaigus – klausantis himno, D. Kasparaitis šmaikščiai papasakojo, kaip atsikirto jį patraukti per dantį bandžiusiam 25-erių rinktinės puolėjui Pijui Rulevičiui. „Aš himną žinau nuo 1991 metų, kai Lietuva tapo laisva. Kuomet grojo himną, Rulevičius manęs paklausė: ar tu bent žodį žinai? Aš dar paklausiau, kada jis gimęs. Ir atsakiau, kad himną išmokau anksčiau nei jis išvydo šį pasaulį“, – šypsojosi gynėjas. Visų spalvų olimpinius medalius su Rusijos komanda praeityje iškovojusį rinktinės debiutantą po dvikovos pagyrė kapitonas D. Zubrus. „Darių kamuoja nedidelės traumos, dėl kurių jam reikia pasisaugoti. Šiandien rungtynių eiga buvo tokia, kad greitai susikrovėme persvarą, jis galėjo truputį atsipalaiduoti. Šiaip ar taip, jam rungtynės, kaip pačios pirmos, buvo visai neblogos. Darius turėtų būti patenkintas savo žaidimu“, – sakė D. Zubrus. Tuo metu B. Haake nekonkretizavo, kokį vaidmenį yra numatęs vyriausiam žaidėjui per likusią turnyro savaitę. DELFI paklaustas, ar ateityje D. Kasparaičio žaidimo laikas turėtų augti, vokietis tiesaus atsakymo nedavė. „Turime septynis gynėjus, jų rotacija šiandien buvo gera. Matysime, kaip Dariui toliau seksis įsilieti į žaidimą“, – kalbėjo Lietuvos rinktinės strategas.  Įvarčius lietuviams sekmadienį pelnė geriausiu dvikovos žaidėju pripažintas Tadas Kumeliauskas, Emilijus Krakauskas ir Ilja Četvertakas. Lietuvos rinktinės vartininkas Mantas Armalis atrėmė visus 26 oponentų metimus, šeimininkai atliko 33 smūgius. Pirmame kėlinyje lietuvius kiek varžė startinis jaudulys, bet kuo toliau, tuo akivaizdesnis buvo jų pranašumas prieš kroatus, kuriems prognozuojama kova dėl išlikimo grupėje. O į aukštesnį pogrupį nusitaikiusių Lietuvos ledo ritulininkų ambicijas pirmasis skaičiais švieslentėje išreiškė T. Kumeliauskas, išnaudojęs kiekybinę persvarą likus vos 6 sek. iki pirmo kėlinio pabaigos. Rezultatyvius perdavimus atliko Mindaugas Kieras ir Danielius Bogdziulis. Po pertraukos sužaidus dvi minutes persvarą padvigubino E. Krakauskas, pasižymėjęs po Domanto Čypo ir Pauliaus Gintauto perdavimų. O 35-ą min. M. Kiero ir Edgaro Rybakovo perdavimų sulaukęs I. Četvertakas užgesino paskutinę intrigą. Nors kroatai priešinosi, bet daug kontrargumentų nepateikė – antrame kėlinyje lietuviai sugebėjo atsilaikyti daugiau nei minutę net varžovams turint dvigubą kiekybinę persvarą. Tiesa, komandos kapitonas po mačo pabrėžė, kad pergalė nebuvo lengva. „Kroatijos komanda pastaruoju metu mums visada būna problematiška. O dar pirmos rungtynės – kai kurie jauni žaidėjai galbūt tiek žiūrovų iki šiol net nebuvo matę. Vyručiai gerai palakstė, manau, nusipelnėme pergalės. Nors dar reikės žiūrėti vaizdo įrašą ir pataisyti nedideles klaidas, kurių pasitaikė“, – komentavo D. Zubrus. Lietuvos rinktinei 39-erių puolėjas, taip pat jau atsisveikinęs su profesionaliu ledo rituliu, paskutinį kartą atstovavo 2014 metais Vilniuje vykusiame analogiškame turnyre, kuriame su komanda užėmė trečią vietą. „Kiek pamenu, Vilniuje iš pradžių į areną rinkosi truputį mažiau žiūrovų nei buvo šįkart. Labai malonu tiek jų matyti, palaikymas tikrai jaučiasi ir suteikia mums jėgų. Tikiuosi, kad varžyboms įsibėgėjus tribūnos dar pasipildys“, – sakė D. Zubrus. Po pirmos dienos Kaune vykstančių varžybų šeimininkai dalinasi pirmą vietą su ukrainiečiais. Pirmą kartą ledo ritulį išvydusi „Žalgirio“ arena nebuvo sausakimša, bet triukšminga – apie 13 tūkst. vietų turinčiose tribūnose susirinko 6 tūkst. sirgalių. Tarp jų buvo ir kelios dešimtys Lietuvoje dislokuotame tarptautiniame NATO batalione tarnaujančių Kroatijos karių. Čempionatą turėjo atidaryti Tarptautinės ledo ritulio federacijos (IIHF) prezidentas Rene Faselis. Bet pirmasis aukščiausio IIHF vadovo vizitas Lietuvoje po 22 metų pertraukos neįvyko – 68-erių šveicaras negalėjo atvykti dėl šeimyninių aplinkybių. Kitose sekmadienio rungtynėse Estija netikėtai atėmė tašką iš Japonijos – pretendentai į medalius laimėjo tik po pratęsimo 2:1, o Ukraina 3:0 pranoko Rumuniją. Pastaroji bus lietuvių varžovė pirmadienį, mačas vėl prasidės 19.30 val. Pastaruosius ketverius metus iš eilės Lietuvos rinktinė pirmo diviziono B grupėje, kurioje varžomasi dėl 23-28 vietų pasaulyje, užimdavo trečią poziciją. Į aukštesnę A grupę lietuviams pakilti dar nepavyko. „Žalgirio“ arena yra didžiausia per visą istoriją, priėmusi planetos ledo ritulio čempionato pirmo diviziono varžybas. 2014 ir 2009 metais pastarosios vyko Vilniuje, „Siemens“ arenoje, o 2004 metais IIB pogrupio kovas stebėjo Elektrėnai. 