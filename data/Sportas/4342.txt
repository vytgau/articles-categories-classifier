Skendo neviltyje „Visus pralaimėjimus Europos turnyruose labai sunku priimti. Nes mums šis nuotykis trunka tik dvi savaites, o visą likusį laiką mes jam sunkiai ruošiamės“, – pareiškė Valdas Dambrauskas. „Žalgirio“ vyriausiojo trenerio žodžiai ir veido išraiška iškart po rungtynių Bulgarijoje su Razgrado „Ludogorec“, kuomet susimąstęs specialistas ilgam pritūpė ant stadiono vejos, geriausiai perteikia pajėgiausio šalies klubo pastarųjų metų realijas. Lietuvoje „Žalgiris“ lygiavertės konkurencijos nebesutinka, todėl, norėdamas toliau augti, privalo stiebtis į Europą. Bet žengti pirmą žingsnį vilniečiams beprotiškai sunku, kai kelią kaskart pastoja žymiai turtingesni priešininkai. Arčiausiai tikslo komanda buvo praėjusiais metais, kuomet tik paskutinę rungtynių minutę praleistas įvartis antrame Čempionų lygos atrankos etape sutrukdė perlipti „Astana“ (Kazachstanas) klubo barjerą. „Nežinau, ar įmanoma su tuo susitaikyti. Jau tiek metų bandome, ir štai kuo baigėsi. O kas dabar, laukti dar metus? Atsibodo, neįsivaizduojate, kaip tai sunku“, – tuomet keliaujant iš Astanos atgal į Vilnių nesuvaidintos nevilties kupinu balsu DELFI guodėsi vienas „Žalgirio“ senbuvių. Prabėgo dar metai, ir žalgiriečiai namo grįžo tokiomis pačiomis nuotaikomis. Ar dar prastesnėmis. Keturis sezonus iš eilės UEFA turnyrų grupių etapuose žaidusią „Ludogorec“ lietuviai namuose įveikė 2:1, o išvykoje pirmo kėlinio pabaigoje pirmavo 1:0. Tačiau kai savo oficialų sezoną tik šį mėnesį pradėję Bulgarijos čempionai pagaliau įsižaidė, bet kokios viltys žlugo: keturis įvarčius be atsako įmušusi Razgrado ekipa triumfavo bendru rezultatu 5:3. „Žalgiris“ užbaigė savo dvisavaitinį nuotykį ir pradėjo metus truksiantį pasiruošimą. Trūkt už vadžių, vėl iš pradžių. Ar ne apie tokį užburtą ratą kažkada dainavo Marijonas Mikutavičius, raginęs nenuleisti galvos, net jei nesiseka devynis kartus iš eilės? Bet „Žalgiriui“ galbūt pakaks ir keturių nesėkmių – iš akligatvio vilniečius turėtų išvaduoti UEFA reforma. Naudingos naujovės Dabartinė UEFA klubų turnyrų sistema buvo itin neparanki Lietuvos čempionams – pralaimėjimas antrame Čempionų lygos atrankos etape reikšdavo momentinę tarptautinio sezono pabaigą. Sostinės ekipos sirgaliams belikdavo ironizuoti, jog jų numylėtiniams apsimokėtų užleisti sostą vietiniame fronte ir bandyti laimę Europos lygos kvalifikacijoje, kurioje šiemet jau du barjerus įveikė tiek „Trakai“, tiek Marijampolės „Sūduva“. Kitame sezone tokios dilemos nebeliks – nacionalinių pirmenybių nugalėtojai, iškritę iš Čempionų lygos bet kuriame atrankos etape, tęs pasirodymą antrame pagal rangą turnyre. Tai reiškia, kad „Žalgirio“ laukia mažiausiai ketverios rungtynės Europoje. Žinoma, tik tuo atveju, jei V. Dambrausko auklėtiniai rudenį penktą kartą iš eilės taps šalies čempionais. Be to, tikimybė Čempionų lygoje sutikti savo svorio kategorijos priešininką žalgiriečiams turėtų gerokai išaugti. Vilniaus ekipa jau šiemet balansavo ties skirstytų komandų krepšelio Čempionų lygos burtuose riba. Į dvi dalis varžybų dalyviai padalinami atsižvelgiant į UEFA klubų koeficientų lentelę. Tarp 34 konkurentų „Žalgirio“ reitingas buvo 19-as – tereikėjo būti dviem laipteliais aukščiau, ir Lietuvos atstovai būtų patekę į stipresniųjų krepšelį. Ką tai reiškia, geriausiai iliustruoja faktas, jog šiemet antrame Čempionų lygos atrankos etape iš 17-os porų buvo tik viena, kurioje pergalę šventė autsaideriai iš neskirstytųjų krepšelio. Skopjės „Vardar“ (Makedonija) bendru santykiu 4:2 eliminavo „Malmo“ (Švedija). Tiesa, žalgiriečių viltis jau šiais metais patekti tarp skirstytų komandų buvo labiau teorinė – tam reikėjo virtinės netikėtumų kitų šalių nacionaliniuose čempionatuose. Tačiau po metų žaidimo taisyklės jau bus kitokios ir palankesnės lietuviams. Velnias slypi koeficientuose UEFA nusprendė nuo 2018 metų reformuoti klubų koeficientų sistemą. Pagal viešai paskelbtas permainų gaires, pagrindinis skirtumas bus pranykstanti bendro šalių reitingo įtaka individualių klubų koeficientams. Iki šiol kiekvieno klubo koeficientą sudarydavo per paskutinius penkerius metus UEFA turnyruose surinktų taškų suma, prie kurios būdavo pridedama 20 proc. atitinkamos valstybės koeficiento. Savo ruožtu, pastarasis sudaromas sudedant visų šalies klubų per penkmetį pelnytus taškus. Už pergalę Čempionų ar Europos lygų atrankoje skiriamas taškas, už lygiąsias – pusė. Tuomet taškai padalijami iš UEFA turnyruose dalyvavusių šalies komandų skaičiaus. Lietuviams galėtų būti apmaudu, kad koeficientų sistemos pertvarka atliekama tada, kai Lietuvos klubų pasirodymas Europos arenoje yra derlingiausias nuo pat 2008-2009 metų sezono. Klaipėdos „Atlantas“ (0 tšk.), „Žalgiris“ (0,25 tšk.), „Sūduva“ (0,625 tšk.) ir „Trakai“ (0,75 tšk.) kartu į šalies aruodą jau atnešė 1,625 taško ir tai dar gali būti ne pabaiga. Palyginimui, pernai lietuviški klubai „išstenėjo“ vos 0,5 taško. Bet būtent dėl vargano kraičio ankstesniais metais bendras Lietuvos reitingas tebėra toks menkas, kad sprendimas atriboti klubų ir šalių koeficientus „Žalgiriui“ duoda daugiau naudos nei žalos – vilniečiai praranda kur kas mažiau nei jų konkurentai iš pajėgesnių valstybių. Preliminariame 2017/2018 metų sezono UEFA klubų reitinge, sudarytame jau pagal naują tvarką, „Žalgiris“ iš 249-os vietos šovė į 163-ią. Jeigu antro Čempionų lygos etapo burtai būtų traukiami atsižvelgiant į šią lentelę, Lietuvos čempionai patektų tarp skirstytų komandų. Žinoma, dalis klubų šiemet dar gerins savo pozicijas rinkdami taškus UEFA turnyruose, per metus gali pasikeisti ir ne vienas nacionalinių pirmenybių čempionas – nepajudinamas nėra ir pats „Žalgiris“. Tad preliminari klubų reitingų lentelė tik bendrais bruožais signalizuoja apie augančią tikimybę lietuviams kitais metais Čempionų lygoje į kompaniją gauti mažesnio kalibro oponentus nei iki šiol. Patenkinti tuo, ką gauna 2018-2021 metų UEFA klubų varžybų ciklas atneš ir daugiau pokyčių. Čempionų lygos atranką sudarys nebe keturi, o penki etapai – Lietuvos čempionams teks startuoti nuo antrojo. Europos lygoje taip pat atsiras papildomas preliminarus kvalifikacijos etapas. Būtent jame su Gibraltaro, San Marino ir kitų autsaiderių klubais kitą vasarą teks murkdytis bronziniams A lygos prizininkams, mat UEFA šalių koeficientų lentelėje 2016/2017 metų sezone į 48 vietą nukritusią Lietuvą aplenkė Estija, Armėnija ir Šiaurės Airija. Šalies vicečempionai ir LFF taurės laimėtojai į kovą Europos lygoje stos taip pat kaip iki šiol. UEFA reformas galima vertinti įvairiai. Viena vertus, padidėjęs atrankos etapų skaičius ir nacionaliniams čempionams garantuotas antrasis šansas Europos lygoje lems kiek didesnes pajamas klubams iš tokių šalių kaip Lietuva. Iš kitos pusės, patekti į Čempionų lygą bus tik sunkiau. Kaulą mažoms valstybėms numetusi UEFA galingiesiems atgnybo dar sultingesnius kepsnio gabalus. Kitame sezone Ispanija, Vokietija, Anglija ir Italija turės po keturias garantuotas vietas Čempionų lygos grupių varžybose. Iki šiol keturių UEFA šalių reitingo lyderių ketvirtosios komandos turėdavo brautis į pagrindinį turnyrą per atrankos sietą. Apie tai, ką UEFA pertvarka reiškia Lietuvai, kas laukia po metų ir kokią reakciją sukėlė šio atrankos ciklo atomazga, DELFI kalbėjosi su „Žalgirio“ sporto direktoriumi Mindaugu Nikoličiumi. – Kaip įvertintumėte komandos pasirodymą dvikovose su „Ludogorec“? – Kol kas labai sunku tai padaryti. Nesikalbėjau su treneriu ir žaidėjais, nespėjau peržiūrėti vaizdo įrašų, paanalizuoti rungtynių. Žinoma, širdį labai skauda. Galima sakyti, kad po trijų kėlinių viską turėjome savo rankose. O paskutiniame kėlinyje komanda subyrėjo. Kas, kodėl – dabar negaliu pasakyti. Faktas, kad žaidėme su labai stipriais varžovais, įmušėme jiems tris įvarčius ir vis tiek pralaimėjome. – Praėjusią žiemą komplektuojant „Žalgirį“ stengėtės išsaugoti kuo didesnį ekipos branduolį. Ar toliau laikysitės tokios politikos? – Iš pradžių reikia padaryti labai didelę analizę. Yra nemažai žaidėjų, kurių sutartys baigiasi po sezono. Bus pokalbių su futbolininkais, su treneriais. Bet apie tai kalbėti anksti. Dabar turime labai aiškius tikslus – reikia laimėti LFF taurę ir apginti čempionų titulus. Ties tuo ir dirbsime. – Kaip situaciją keičia nacionaliniams čempionams užtikrinta galimybė iškritus iš Čempionų lygos pratęsti sezoną Europos lygoje? – Prieš galvojant apie kitų metų Čempionų lygą, mums dar reikia laimėti A lygą. Bet, be abejo, aš manau, kad tai – didelis privalumas. Nors mes tikimės, kad ir Čempionų lygoje galime žaisti pergalingai, turi išaušti ir mūsų valanda. Rugpjūčio 7 d. Maskvoje vyks Europos klubų asociacijos vadovų susitikimas, kuriame bus plačiau pristatyta reforma. Jos principai aiškūs, bet ne visos detalės – tiek finansinės, tiek sportinės. Yra kalbų, kad klubų koeficientai bus skaičiuojami atsižvelgiant nebe į penkerių, o į dešimties metų rezultatus. „Žalgiriui“ tai būtų nenaudinga, nes mes Europos turnyruose žaidžiame tik šešerius metus. Tad aiškumo dar nėra. – Sutinkate, kad UEFA pataikauja didžiosioms šalims, dar labiau sustiprindama jų pozicijas Čempionų lygoje? – UEFA pristatytas trejų metų varžybų modelis yra pereinamasis. Dabartinius pataisymus galima pavadinti kosmetiniais, nes nuo 2021 metų viskas turėtų keistis dar labiau. Į kurią pusę, nežinau, tai bus nuspręsta per artimiausius metus. Laukia daug diskusijų ir derybų. Bet reikia suprasti, kad Čempionų lygos vertę kuria didžiosios šalys ir didieji klubai. Jie generuoja pajamas, jų dėka mažieji klubai gauna UEFA dotacijas. Kas moka pinigus, tas ir užsako muziką. – Bet pernai UEFA prezidentu išrinktas slovėnas Aleksanderis Čeferinas iš pradžių braižė kitokį ateities futbolo Europoje paveikslą. – Mes jį pamatysime 2021 metais. Niekas negali pasakyti, kaip keisis UEFA turnyrai. Kol kas priimti tik tarpiniai sprendimai. Šiaip ar taip, mes turime būti laimingi dėl to, ką gauname iš UEFA.