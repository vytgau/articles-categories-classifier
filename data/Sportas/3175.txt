Vido Bičiulaičio ir Mariaus Palionio treniruojamos Lietuvos rinktinės gretose kovojo devyni boksininkai. Europos čempionato staigmena tapo lietuvis Aleksandras Trofimčiukas. Vos pirmi metai jaunių gretose kovojantis penkiolikmetis visaginietis nužygiavo iki finalo ir tapo Europos vicečempionu. Svorio kategorijos iki 70 kg pirmoje kovoje A. Trofimčiukas 4:1 įveikė čeką Dominiką Gloserį, ketvirtfinalyje prieš lietuvį 5:0 neatsilaikė slovakas Lukas Ferneza, o pusfinalyje A. Trofimčiukas įtikinamai, vieningu teisėjų sprendimu 5:0 nugalėjo tribūnų aktyviai palaikomą varžybų šeimininką Stoilą Stanojevą. Finalinėje kovoje dėl aukso medalio A. Trofimčiukas tik po labai atkaklios kovos taškais 1:4 (29:28, 28:29, 28:29, 28:29, 27:30) pralaimėjo rusui Ilja Bogaturevui. Dar vieną medalį Lietuvai iškovojo Romanas Kudriavecas. Svorio kategorijos iki 63 kg aštuntfinalyje kauniečiui įskaityta pergalė be kovos prieš rumuną Tiberiu Ionutą. Ketvirtfinalyje R. Kudriavecas jau antro raundo pradžioje nokautavo moldavą Viugarą Allahverdijevą. Pusfinalyje R. Kudriavecas taškais 0:5 pralaimėjo Europos vicečempionu tapusiam bulgarui Emirdžanui Mehmenui. Svorio kategorijos iki 46 kg pirmoje kovoje kaunietis Airidas Staniūnas 0:5 pralaimėjo Europos čempionato prizininku tapusiam rumunui Taviui Dobre. Svorio kategorijoje iki 52 kg kaunietis Nedas Gudomskas 0:5 pralaimėjo Adrianui Bucsai iš Moldovos. Svorio kategorijoje iki 54 kg Kauno rajono atstovas Linas Lukoševičius po atkaklios kovos taškais 2:3 nusileido latviui Arturui Ivanovui. Svorio kategorijoje iki 57 kg kaunietis Erikas Laurikietis pirmoje kovoje vieningu teisėjų sprendimu 5:0 nugalėjo italą Samuele Grilli. Aštuntfinalio kovoje lietuvis 0:5 turėjo pripažinti bronzos medalį laimėjusio rumuno Andrejaus Tobosaru Cosmino pranašumą. Svorio kategorija iki 60 kg kaunietis Vitas Karosas taškais 1:4 pralaimėjo Kosovo atstovui Drionui Thaciui. Svorio kategorijoje iki 66 kg kaunietis Gelmius Adomkevičius pirmoje kovoje 0:5 pralaimėjo iki Europos čempionato finalo nužygiavusiam ir sidabro medalį laimėjusiam bulgarui Nikolajui Zafirovui. Galutinėje rikiuotėje G. Adomkevičius užėmė 9 vietą. Svorio kategorijoje iki 75 kg pasvalietis Aras Dudėnas pirmoje kovoje 0:5 pralaimėjo Europos vicečempionu tapusiam kroatui Gabrieliui Veocičiui ir liko 9-oje vietoje. Europos čempionate teisėjavo lietuvis Gintaras Šniukšta. Jam buvo patikėta viena finalo ir trys pusfinalių kovos. Du medalius – sidabro ir bronzos iškovojusi Lietuvos rinktinė komandinėje įskaitoje užėmė 8 vietą. Daugiausia medalių laimėjo Rusijos boksininkai – 7 aukso ir 2 bronzos. Šeimininkų bulgarų sąskaitoje – net 10 medalių: 2 aukso, 6 sidabro ir 2 bronzos. Trečią vietą užėmė Ukraina: 2 aukso ir 4 bronzos. Iš viso medalius laimėjo 17 valstybių atstovai.