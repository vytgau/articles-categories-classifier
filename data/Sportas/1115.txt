Lietuvis pirmame ugnies ruože gulėdamas padarė dvi klaidas, o antrame neklydo ir pakilo iki 25-os vietos. Deja, T. Kaukėnas šaudydamas stovėdamas nepataikė iš pradžių du kartus, o tada vieną. Tomas finiše tik pusę sekundės nusileido prancūzui Quentinui Fillonui Maillet ir buvo 30-as (38 min. 58 sek.). Nugalėjo prancūzas Martinas Fourcade'as, tik fotofiniše įveikęs vokietį Simoną Schemppą (abu – po 35:47,3). Trečias liniją kirto norvegas Emilis Hegle Svendsenas (+11,2 sek.).  T. Kaukėnas tarp 30 stipriausių šios olimpiados biatlonininkų pateko dėl galingo savo pasirodymo pirmose dviejose rungtyse – 10 km sprinte (17 vieta) ir 12,5 km persekiojimo lenktynėse (13 vieta). Tuo metu 20 km asmeninėse lenktynėse Tomas šaudydamas suklydo net šešis kartus ir liko 78-as. T. Kaukėnas kartu su Vytautu Strolia, Natalija Kočergina ir Diana Rasimovičiūte antradienį dar dalyvaus mišrioje estafetėje.