Teisininkas pareiškė, kad toks TOK sprendimas, priimtas nepaisant dviejų nustatytų Rusijos sportininkų dopingo vartojimo atvejų per Pjongčango žiemos olimpines žaidynes, yra „silpnumas blogio akivaizdoje“. J. Waldenas atstovauja G. Rodčenkovui, kuris anksčiau buvo Maskvos antidopingo laboratorijos, prižiūrėjusios tikrinimą per 2014 metų Sočio olimpiadą, direktorius. 2016 metų gegužę buvęs RUSADA vadovas davė interviu JAV laikraščiui „The New York Times“, kuriame papasakojo apie sudėtingą dopingo schemą dešimtims Rusijos sportininkų per 2014 metų žiemos olimpiadą Rusijos Juodosios jūros kurorte Sočyje. Skandalingoje Pasaulinės antidopingo agentūros (WADA) nepriklausomos komisijos ataskaitoje, kuri buvo paskelbta 2016 metų lapkritį, sakoma, kad G. Rodčenkovas pripažino prieš auditą „tyčia sunaikinęs“ 1 417 mėginių. Būtent G. Rodčenkovas atskleidė daugiausia faktų apie valstybės kontroliuotą dopingo programą, dėl kurios Tarptautinis olimpinis komitetas diskvalifikavo Rusiją iš praėjusį mėnesį Pjongčange vykusios žiemos olimpiados. Šiuo metu jis gyvena ir slapstosi Jungtinėse Valstijose; be kita ko, G. Rodčenkovas baiminasi ir dėl savo gyvybės. J. Waldenas pareiškė, kad TOK prezidentas Thomas Bachas ir olimpinis judėjimas „elgiasi su Rusija ir į jos akivaizdžius agresijos aktus reaguoja bailiai ir (siekdamas ją) nuraminti“. „Silpnumas blogio akivaizdoje neduoda jokių gerų rezultatų, – sakė jis. – Tai, ką Rusija padarė Sočyje, buvo blogis, nukreiptas į olimpiadą ir „švarius“ atletus. Jos reakcija nuo to laiko – melas, kaltinimai, grasinimai ir kerštas – yra platesnė blogio forma.“ TOK gruodį uždraudė Rusijos atletams dalyvauti 2018-ųjų žiemos olimpiadoje, o 168-iems patikrinimą išlaikiusiems „švariems“ sportininkams buvo leista dalyvauti Pjongčango žaidynėse su neutralia „Olimpinio sportininko iš Rusijos“ vėliava. Jie privalėjo laikytis griežtų reikalavimų: buvo draudžiama demonstruoti šalies vėliavą, vilkėti nacionalinių spalvų rūbus, šioje olimpiadoje taip pat neskambėjo ir Rusijos himnas Th. Bachas yra sakęs, kad pagrindinė sąlyga Rusijos teisėms atstatyti buvo teigiami dopingo testų rezultatai per olimpines žaidynes. Tačiau Rusijos siekiui sugrįžti žalos sukliudė Pjongčange pagauti du dopingą vartoję rusų atletai: akmenslydininkas Aleksandras Krušelnickis ir bobslėjininkė Nadežda Sergejeva. Tačiau trečiadienį TOK paskelbė, kad visi kiti testai buvo neigiami, tad Rusijai atsivėrė kelias grįžti į olimpinį judėjimą. Rusija nuolat neigia, kad vykdo valstybinę dopingo programą, tačiau sutiko su TOK finansinėmis sankcijoms – praėjusią savaitę sumokėjo 15 mln. JAV dolerių Tarptautiniam olimpiniam komitetui.