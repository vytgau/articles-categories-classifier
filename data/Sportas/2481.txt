Įdomu, kad šį sezoną „Sūduva“ savo aikštėje „Jonavos“ dar nebuvo įveikusi – ankstesnės dvikovos baigėsi lygiosiomis (3:3 ir 1:1). Pastaruoju metu pakiliai rungtyniavę jonaviečiai žadėjo pateikti dar vieną netikėtumą. Visgi šioms kalboms nebuvo lemta išsipildyti ir trečiadienio vakarą „Sūduvos“ futbolininkai pasiekė pergalę. Nuo rungtynių pradžios iniciatyvą perėmę šeimininkai iš karto perkėlė žaidimą į varžovų aikštės pusę. Vartų apgultis truko apie dešimt minučių, bet „Jonava“ šią atakų bangą atrėmė. Vis dėlto, 14 minutę „Sūduva“ išsiveržė į priekį sau būdingu stiliumi po standartinės situacijos. Andro Švrljuga pakėlė kampinį, o laiku ir vietoje atsidūręs Semiras Kerla kyštelėjo galvą ir pelnė jau 9-ąjį savo įvartį čempionate. Po kelių minučių bosnis vėl atsidūrė atakos smaigalyje, bet šį kartą galva mušė virš skersinio.  Sužaidus 25 minutes, „Sūduva“ padvigubino savo persvarą po gražios kombinacijos. Povilas Leimonas atliko perdavimą A. Švrljugai, šis galva numetė kamuolį Josipui Tadičiui ir kroatas nesunkiai pergudravo „Jonavos“ vartininką Tadą Simaitį – 2:0. Marijampolės komandos puolimui daug aštrumo suteikė po traumos į aikštę sugrįžęs saugas Jeremy Manzorro. Prancūzas nuolat rezgė „Sūduvos“ atakas ir pats kelis kartus pavojingai smūgiavo į vartus. Nepaisant aiškaus „Sūduvos“ pozicinio pranašumo pirmame kėlinyje įvarčių daugiau nebuvo pelnyta. Antras kėlinys prasidėjo panašiai, kaip ir pirmas – sūduviečių spaudimu ir atakomis. Aikštės krašte kamuolį iš Luka Peričiaus atėmęs J. Tadičius pats sau susikūrė galimybę, tačiau smūgiavo pro šalį. O netrukus Ernesto Veliulio smūgiuotą kamuolį į kampinį nukreipė gynėjai. Nors „Sūduva“ trečio įvarčio nepelnė, kurį laiką tvirtai kontroliavo iniciatyvą. Tuo metu šeimininkų vartininkui Ivanui Kardumui ilgai teko nuobodžiauti savo valdose. Vis tik „Jonavos“ futbolininkams pavyko atgaivinti intrigą, kai 75 minutę po kampinio tiksliai smūgiavo be priežiūros paliktas Klaudijus Upstas (2:1). Tokia įvykių seka išjudino Marijampolės stadiono publiką ir privertė susiimti „Sūduvos“ futbolininkus. Vladimirui Čeburinui pakeitus J. Manzorro, jiems buvo sunku susigrąžinti iniciatyvą. Vis tik „Sūduva“ persvarą išlaikė ir laimėjo rungtynes rezultatu 2:1.