Grupės etape Lietuvos regbininkai 39:7 nugalėjo Lenkijos regbio-7 čempionato prizininkę Gniezno „Tytan“ ekipą, 12:7 palaužė Latvijos čempioną Rygos „Miesnieki“ klubą ir 66:0 nepasigailėjo Poznanės „Rugby Club-2“ (Lenkija) komandos. Pusfinalyje naujo trenerio iš PAR Sabelo Kolanisi treniruojami lietuviai 33:5 sutriuškino „Livonia“ (Latvija) ekipą, o „Miesnieki“ klubas kiek netikėtai 26:19 pranoko Lenkijos čempionę Poznanės „Rugby Club“ komandą. Finale Lietuvos regbininkai Rygos ekipai nepaliko jokių vilčių ir šventė pergalę 24:0. Šiose rungtynėse lietuviai įrodė, kad dominavimas turnyre buvo visiškai pelnytas ir varžovai neturėjo jokių prošvaisčių. „Šis turnyras buvo pirmas, kuomet galėjome pasižiūrėti, kaip atrodo mūsų komanda rungtynių metu. Didesnio pasipriešinimo mūsų sudėtis Lenkijoje nesulaukė. Kaip aš sakau, vyrai sulošė antra pavara. Mūsų tikslas buvo pasižiūrėti, ar komanda sugeba reaguoti į trenerio žaidimo strategiją ir ją įvykdyti aikštėje. Taip pat galėjome įvertinti esamą žaidėjų fizinę formą, o regbininkai galėjo pademonstruoti savo sugebėjimus. Komanda puikiai išpildė visą puolimo ir gynybos strategiją, rungtynių metu lengvai keitė agresyvią gynybą į pasyvią bei agresyvų puolimą – į taktinį“, – pasakojo vienas Lietuvos rinktinės trenerių Tomas Zibolis. Pasak trenerio, kiek prasčiau atrodė išsimetimai iš užribio bei grumtynės, bet tai buvo dėl to, kad žaidėjams buvo leista improvizuoti. „Po šio turnyro pradeda aiškėti pagrindinė sudėtis, kurią dar turėtų papildyti keletas užsienyje žaidžiančių regbininkų. Pastarieji turės progą savo sugebėjimus pademonstruoti kitame turnyre. Laukia sunkus ir ilgas pasiruošimas, kuris pareikalaus iš sportininkų 100 proc. atsidavimo ir pasitikėjimo vieni kitais“, – pabrėžė T. Zibolis. Kitą savaitgalį Lietuvos regbio-7 rinktinės kandidatai treniruosis Šiauliuose, o artimiausias turnyras vyks gegužės pradžioje Lenkijoje. Lietuvos rinktinė šiemet sieks sugrįžti į elitinį Europos čempionato divizioną „Grand Prix“. Antrojo pagal pajėgumą – „Trophy“ – diviziono turnyro pirmasis etapas birželio pradžioje vyks Kroatijoje, o antrasis – birželio 30-liepos 1 dienomis Šiauliuose.