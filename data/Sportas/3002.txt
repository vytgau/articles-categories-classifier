Jaunimą testavęs Garethas Southgate'as pirmame kėlinyje turėjo gana neramiai stebėti įvykius aikštėje – gynyboje neužsidarę lietuviai atliko net 6 smūgius. Tai vienu daugiau nei svečiai iš Anglijos. Visgi prieš pertrauką priekyje buvo būtent Anglijos futbolininkai. 27-ą minutę, bandydamas perimti kamuolį, Ovidijus Verbickas baudos aikštelėje pargriovė Dele Alli – teisėjas paskyrė 11 metrų baudinį, kurį sėkmingai realizavo Harry Kane'as. Po pertraukos E. Jankausko kariauna ir toliau žaidė drąsiai bei turėjo ne vieną puikią progą nuginkluoti galingąją Anglijos komandą. Visgi to padaryti mūsiškiams nepavyko, bet tuo pačiu jie sugebėjo per antrą kėlinį savo vartus išlaikyti sausus. Rezultatas: Lietuva 0 – 1 Anglija 28' [0 – 1] Harry Kane (iš 11 metrų baudinio) Lietuvos rinktinės starto sudėtis: Ernestas Šetkus, Linas Klimavičius, Artūras Žulpa, Edvinas Girdvainis, Valdemaras Borovskijus, Vytautas Andriuškevičius, Darvydas Šernas (76' Deivydas Matulevičius), Arvydas Novikovas, Vykintas Slivka (90+1' Karolis Chvedukas), Ovidijus Verbickas ir Fiodoras Černychas. Anglijos rinktinės starto sudėtis: Jackas Butlandas, Harry Maguire'as, Johnas Stonesas, Michaelas Keane'as, Kieranas Trippieras, Harry Winksas, Jordanas Hendersonas, Aaronas Cresswellas, Dele Alli (81' Jesse Lingard), Marcusas Rashfordas (72' Daniel Sturridge) ir Harry Kane'as. Statistika: Smūgiai: Lietuva 8 – 12 Anglija Smūgiai į vartų plotą: Lietuva 2 – 4 Anglija Kampiniai: Lietuva 3 – 10 Anglija Nuošalės: Lietuva 2 – 1 Anglija Kamuolio kontrolė: Lietuva 32 proc. – 68 proc. Anglija Atlikti perdavimai: Lietuva 206 – 649 Anglija Geltonos kortelės: Lietuva 1 – 0 Anglija Pražangos: Lietuva 8 – 9 Anglija   Per pirmus tris kvalifikacinių varžybų turus lietuviai iškovojo net 5 taškus, tačiau vėliau sekė net 5 pralaimėjimai iš eilės, o duobę dar labiau pagilino ketvirtadienį išvykoje tik lygiosiomis 1:1 sužaistos rungtynės su Maltos komanda. Atrankos ciklą mūsiškiai užbaigė savo kraityje turėdami 1 pergalę, 3 lygiąsias ir 6 pralaimėjimus. Tuo metu Anglijos futbolininkai jau į Vilnių atvyko užsitikrinę pirmąją F grupės vietą ir į kišenę įsidėję bilietą į pasaulio čempionatą, o per 10 mačų taip ir nepatyrė nesėkmės kartėlio – laimėjo 8, du baigė lygiosiomis. Pirmoje tarpusavio akistatoje Londono „Wembley“ stadione E. Jankausko auklėtiniai prieš Anglijos žvaigždes neatsilaikė 0:2. Antrą vietą F grupėje užėmė Slovakijos futbolininkai, paskutiniame mače 3:0 įveikę Maltą. Šį pasiekimą slovakams garantavo škotų lygiosios 2:2 Slovėnijoje. F grupės turnyro lentelė: Europos atrankos zonoje iš viso varžosi 54 rinktinės, suskirstytos į devynias grupes. Tiesioginius kelialapius į 2018 metais Rusijoje vyksiantį pasaulio čempionatą iškovos tik grupių nugalėtojos, o 8 geriausios antrąsias vietas užėmusios komandos atkrintamosiose varžybose susigrums dėl likusių keturių bilietų.