Šį sezoną „Žalgiris“ A lygoje buvo pralaimėjęs tik Utenos „Uteniui“ ir „Kauno Žalgiriui“. Po paskutinės nesėkmės Kaune žalgiriečiai A lygoje iškovojo septynias pergales, penkis kartus sužaidė lygiosiomis ir tvirtai laikėsi turnyro lentelės viršūnėje. Bet susitikime su „Trakais“ nepralaimėtų rungtynių serija nutrūko. Analizuodamas paskutinę dvikovą su principiniais varžovais „Žalgirio“ vyriausias treneris V. Dambrauskas pripažino, kad didžiausia problema tapo elementarios klaidos ir prasta progų realizacija. „Labai silpnai pradėjome rungtynes, pirmas 15-20 minučių niekaip negalėjome pagauti ritmo, atidavėme labai daug lengvų kamuolių, klydome perduodami kamuolį. Antrame kėlinyje bandėme grįžti į žaidimą, bet „Trakai“ didelėmis pajėgomis pasitikdavo mus savo aikštės pusėje, o ne prie mūsų baudos aikštelės, kaip buvo pirmame kėlinyje. Ir kontratakavo, o tai daryti jie tikrai moka. Iš tiesų, žaidimą keičia įvarčiai. „Trakai“ pirmame kėlinyje išnaudojo bene vienintelę savo progą, pirmu smūgiu į vartų stačiakampį pelnė įvartį. Mes savo progų neišnaudojome. Turėjome 11 metrų baudinį pirmame kėlinyje, turėjome dar kelias labai geras progas antrame. Bet kai nesugebi įmušti, tai nieko geresnio ir nenusipelnai“, – konstatavo trečią sezoną pajėgiausių Lietuvos futbolo klubą treniruojantis specialistas.  Po 27 rungtynių 58 taškus turintis „Žalgiris“ ir toliau pirmauja A lygoje. 51 tašką turintys „Trakai“ pakilo į antrą vietą, tačiau geresnes galimybes išbandyti daugkartinių čempionų charakterio tvirtumą turi Marijampolės „Sūduva“. 25 rungtynes sužaidusi Marijampolės komanda savo sąskaitoje turi 50 taškų bei du papildomus mačus su „Kauno Žagiriu“ ir „Jonava“. Be to, paskutinėse A lygos ketvirto rato rungtynėse „Sūduva“ savo aikštėje susitiks su „Žalgiriu“. Tai gali būti tiesioginių pretendentų į pirmą vietą akistata. „Čempionate mums liko vos 6 rungtynės, taškų persvara yra minimali ir kova dėl pirmos vietos prasideda iš naujo. Spalio 22 dieną Marijampolėje bus labai svarbios rungtynės. Tikiu savo komanda. Turime išlikti pozityvūs, vieningi, nekaltinti vienas kitų dėl klaidų. Kol kas viskas yra mūsų rankose ir mes turime dirbti vieningai, kad tas atotrūkis išliktų. Manau, kad mes esame pajėgūs tai padaryti. Juk tai yra ta pati komanda, kuri sezono viduryje turėjo solidžią persvarą, ilgą pergalių seriją, sėkmingai žaidė ir tarptautinėje arenoje. Tikiu, kad būsime tokia komanda, kuri priremta prie sienos parodys savo gerąsias savybes, charakterį ir padarys tai, ką ir turi padaryti“, – pareiškė V. Dambrauskas.