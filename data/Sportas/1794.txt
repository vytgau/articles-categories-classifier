„Energijai“ 2018-ieji metai prasidėjo puikiai: ji ne tik du kartus įveikė „Geležinį vilką“, tačiau ir šventė dvi pergales Baltarusijos aukščiausioje lygoje ir kol kas šiais kalendoriniais metais nėra patyrusi nei vieno pralaimėjimo. Nugalėtojams keturis įvarčius pelnė Povilas Verenis, po vieną – Deividas Kazlauskas, Dovydas Kulevičius, Laisvydas Kudrevičius, Rolandas Aliukonis, Artiomas Sidorovas ir Mauras Baltrukonis. Vilniaus komandoje pasižymėjo Deividas Četvertakas, Dominykas Bisturys ir Edvinas Boroška. Šiame sezone „Energija“ ir „Geležinis vilkas“ jau buvo susitikę dar du kartus: spalio pabaigoje elektrėniečiai pergalę šventė 7:1, o prieš penkias dienas vykusiose rungtynėse laimėjo 11:7. „Energija“ per 11 reguliariojo sezono rungtynių yra iškovojusi 10 pergalių (30 tšk.) ir užtikrintai pirmauja čempionate, tuo tarpu „Geležinis vilkas“ per 12 mačų iškovojo dvi pergales (6 tšk.) ir tarp šešių komandų rikiuojasi penktoje pozicijoje. Artimiausi „Energijos“ persekiotojai yra „Kaunas Hockey“ ledo ritulininkai, tačiau jie per 11 rungtynių yra iškovoję dešimčia taškų mažiau. Kitas rungtynes „Energija“ žais namuose sausio 13-ą dieną prieš Klaipėdos „Baltiją“, tuo tarpu „Geležinis vilkas“ sausio 21-ą dieną su „Baltija“ susitiks Klaipėdoje.