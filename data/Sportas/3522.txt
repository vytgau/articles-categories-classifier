Rezultatyviausiai Trakų komandoje žaidęs puolėjas išvyko į makedonų „Vardar“ ekipą. Šis klubas nusprendė stiprintis po to, kai sensacingai pateko į UEFA Europos lygos grupių etapą. Už kokią sumą parduotas M. Maksimovas, kol kas nėra skelbiama, tačiau ketvirtadienį 21-erių futbolininkas jau oficialiai pristatytas savo naujoje komandoje. A lygoje šį sezoną M. Maksimovas per 16 mačų įmušė 10 įvarčių. Dėmesio iš užsienio jis sulaukė po tiesiog nuostabaus pasirodymo Europos lygos atrankos turnyre, kai per šešis mačus sugebėjo pasižymėti net 7 kartus. M. Maksimovas į Makedoniją išvyko negavęs „Trakų“ leidimo „Trakai“ informuoja, kad viešojoje erdvėje pasirodžiusi informacija, kad Maksimas Maksimovas sudarė sportinės veiklos sutartį su Makedonijoje registruotu futbolo klubu FK „Vardar“ neatitinka tikrovės. „Trakai“ pareiškia, kad M. Maksimovas vis dar yra „Trakų“ žaidėjas, nes sudaryta sportinės veiklos sutartis nėra nei pasibaigusi, nei nutraukta. Lietuvos vicečempionai nėra gavę jokio oficialaus Maksimo Maksimovo ar jo atstovų pareiškimo, kuriame būtų pažymėta, kad sportinės veiklos sutartis būtų nutraukiama kokiu nors teisėtu pagrindu ar būdu. Susitarimo dėl sutarties nutraukimo šalys taip pat nėra sudariusios. „Trakai“ ir „Vardar“ nėra sudarę jokios sutarties dėl M. Maksimovo perėjimo, taip pat „Trakai“ jokia forma nėra gavę jokio „Vardar“ pasiūlymo dėl futbolininko perėjimo sutarties sudarymo. „Trakų“ klubas apie M. Maksimovo išvykimą iš Lietuvos nebuvo informuotas, tuo sukeldamas nuostabą ir nusivylimą. Klubo vadovai spėja, kad ši operacija įvykdyta tiesiog suklaidinus M. Maksimovą. Šiuos futbolininko ir „Vardar“ veiksmus „Trakai“ skųs FIFA. Klubui atstovaujantys advokatų kontoros Primus sporto teisės specialistai Marius Devyžis ir Martynas Kalvelis neabejoja, kad tiek M. Maksimovas, tiek „Vardar“ gali sulaukti itin sudėtingų finansinių bei sportinių padarinių. OFFICIAL: Max joins Vardar. Transfer fee is undisclosed. pic.twitter.com/sWAl1TqxSF— Lithuanian Football (@LTUFootball) August 31, 2017 