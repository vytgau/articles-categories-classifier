„Nauji žaidėjai turi dideles ambicijas. Puikiai jaučiu jų kovingą nusiteikimą. Labai sunkiai dirbame ir turime puikią progą pakelti „Utenio“žaidimą į aukštesnį lygmenį“, – cituoajamas „Utenio“ treneris Davidas Campana iš Ispanijos. Prieš pat perėjimų lango pabaigą „Utenį“ paliko Valentinas Jeriomenko. Visaginietis šį sezoną Utenos ekipos garbę gynė 14-oje rungtynių. Saugas papildys kitą A lygos komandą „Trakus“. Per A lygos pertrauką iš esmės pasikeitusios Utenos komandos branduolį D.Campana lipdo daugiausia iš savo tėvynainių ir kelių kitų šalių žaidėjų. Artimiausias rezervas pagrindinei ekipai ugdomas „Utenio B“ ekipoje, rungtyniaujančioje šalies I lygos pirmenybėse. Dalis naujokų meistriškumo paslapčių mokėsi žinomų klubų akademijose arba jaunimo komandose – „Barcelona“, Madrido „Atletico“, „Malaga“, „Sevilla“, Pamplonos „Osasuna“ (visi – Ispanija), „Metz“ (Prancūzija). Kovas A lygoje, kurioje šiuo metu užima penktąją vietą, „Utenis“ atnaujins liepos 23 d. namuose rungtynėmis su Marijampolės „Sūduva“. Mačo pradžia – 18 val. Utenosutenis.lt kviečia susipažinti su naujaisiais „Utenio“ klubo nariais. Jose Antonias Ruzas Rabadanas – atakuojantis saugas, visą savo karjerą rungtyniavęs Ispanijoje. 24 metų amžiaus futbolininkas į Uteną atvyko iš Alchesiraso „Algeciras CF“ klubo. Šį futbolininką Ispanijoje vadina Pato. Alberto Lopezas Medelas – aštuoniolikmetis atakuojantis saugas iš Esteponos miesto Ispanijoje. Iki šiol profesionaliame klube nėra rungtyniavęs. Šį futbolininką Ispanijoje vadina Tete. Borja Aizpunas Mendizabalis – dvidešimtmetis gynėjas iš Ispanijos. Šis futbolininkas yra žinomo Ispanijos klubo Pamplonos „Osasuna“, praėjusį sezoną žaidusio aukščiausiame šios šalies divizione, sistemos auklėtinis. Rickis Ricardas Vacas Rojasas – arba tiesiog Riky – 22-ejų metų saugas. Futbolininkas turi Bolivijos ir Ispanijos pilietybes. Riky yra žaidęs aukščiausioje Bolivijos lygoje, o į Uteną atvyksta iš CD „Segorbe“ ekipos. Pablas Navas Alorsas – vienas labiausiai patyrusių „Utenio“ naujokų. 25-erių ispanas yra žaidęs FC „Barcelona“ jaunimo komandoje, Madrido „Atletico“ dublerių gretose. Į „Utenį“ ispanas persikėlė iš CD „Palencia“ ekipos. Hectoras Pano Marreras – dar vienas „Utenio“ naujokas iš Ispanijos. Jis rungtyniauja vidurio gynėjo pozicijoje. 24 metų futbolininkas į Uteną atvyko iš CD „Torrevieja“ ekipos. Hectoras Ispanijos futbolo gerbėjams yra žinomas kaip Tato. Asieras Goni Yanizas – 24 metų saugas, iki šiol žaidęs tik CD „Iruna“ ekipoje. Iš šios ekipos į Uteną atvyko ir kitas futbolininkas – B. Mendizabalis. Pablas Alejandras Rocas Gonzalezas – prieš mėnesį 18-ąjį gimtadienį šventęs saugas jungiasi prie „Utenio“. P. Roca yra CF „Malaga“, rungtyniaujančio pajėgiausioje Ispanijos „Primera“ lygoje, akademijos auklėtinis. Būtent iš šios akademijos jaunių komandos futbolininkas ir atvyksta į Uteną. Ikeras Berruezas Lizarbe – 21 metų gynėjas, dar vienas „Osasuna“ akademijos auklėtinis. Į Uteną gynėjas keliasi iš „Real Oviedo Vetusta“ ekipos. Carlosas Carrasco Llorensas – 24 m. amžiaus universalus futbolininkas, galintis žaisti saugo ir gynėjo pozicijose. Į „Utenį“ žaidėjas keliasi iš Chativo „Olimpic“ komandos. Johnas Edwardas Hernandezas Garcia – 26-erių kolumbietis. Atakuojančio saugo pozicijoje žaidžiantis futbolininkas praėjusiame sezone atstovavo Managvos UNAN komandai, kuri rungtyniauja aukščiausiame Nikaragvos futbolo čempionato divizione. Guillermas Smitarellas Pedernera – 24-ių vidurio gynėjas iš Ispanijos. Futbolininkas turi Ispanijos ir Argentinos pilietybes. Į „Utenį“ atvyksta kaip laisvasis agentas. Pastaroji jo karjeros stotelė – CD „Eldense“ klubas. Franciscas Antonias Ramirezas Herrero – naujasis „Utenio“ vartų sargas. Futbolo paslapčių vartininkas mokėsi Madrido „Atletico“ akademijoje, vėliau gynė FC „Sevilla“ dublerių vartus. Į Uteną vartininkas atvyksta kaip laisvasis agentas. Diedie Traore – „Utenio“ naujokas iš Prancūzijos, žaidžiantis saugo pozicijoje. 18-metis futbolininkas iki atvykimo į Uteną gynė garsaus Prancūzijos klubo FC „Metz“ jaunimo ekipos spalvas. Yassinas Kharbouchas – naujasis „Utenio“ puolėjas. 24-erių ispanas į „Utenį“ atvyksta iš CF „Silla“ ekipos. Philipas Anthonis Atbashyanas – 19-metis amerikietis, „Utenyje“ rungtyniaus saugo pozicijoje. Šį sezoną futbolininkas pradėjo Rygos RTU ekipoje, kuri rungtyniauja Latvijos I lygoje. Maxas Charlesas Onambele – 22-jų metų amžiaus dešiniojo krašto puolėjas. Futbolininkas yra rungtyniavęs Prancūzijoje ir Anglijoje, o į „Utenį“ atvyksta iš FC „Melun“ ekipos. Amara Fofana – aštuoniolikmetis prancūzas, žaidžiantis puolėjo pozicijoje. Į Uteną atvyksta iš ES „Parisienne“ ekipos.