Anot „Atlanto“ laikinojo vyriausiojo trenerio Sergejaus Savčenkovo, pirmo susitikimo baigmė 0:6 pirmiau laiko atsakė, kas žengs į kitą etapą, todėl antroje lietuvių ir kazachų akistatoje komandos turės savo tikslus. „Nežinau, kokią taktiką Klaipėdoje pasirinks varžovai, tačiau „Atlantui“ atstovaus visi pajėgiausi futbolininkai, kurie sieks, jei ne įveikti Kazachstano superklubą, tai bent sužaisti su juo garbingai“, - tikino S. Savčenkovas. Konstantiną Sarsaniją pakeitęs specialistas teigė, kad nepaisant sudėtingos situacijos, žaidėjai atiduos visas jėgas. Ar bus pokyčių ekipoje, palyginti, su pirmu susitikimu, treneris neatskleidė. S. Savčenkovas nebuvo linkęs atskleisti, kokią taktika bus pasirinkta ketvirtadienį. „Per rungtynes pamatysite“, - S. Savčenkovas buvo itin lakoniškas. „Atlanto“ vairininkas neslėpė, jog nuotaika nelinksma. Blogiau ir būti negalėjo - prieš Europos mūšius komanda pabiro - į Rusijos klubus, į peržiūras išvyko trys pagrindiniai futbolininkai - Andrejus Paniukovas, Olegas Dmitrijevas ir Sergejus Obivalinas, į Rumuniją tęsti karjeros iškeliavo vidurio saugas Linas Pilibaitis, sunkią traumą patyrė kitas žaidimo dirigentas - ilgametis klubo kapitonas Andrius Bartkus. „Tie žaidėjai, kurie dalyvauja treniruotėse - sveiki ir kupini noro kautis. Jiems tai dar vienas šansas parodyti save“, - sakė S. Savčenkovas. Beje, į Kazachstaną palaikyti „Atlanto“ išvykę penki fanai iš „Vakarų fronto“, po rungtynių buvo užpulti vietos „ultrų“ ir nukentėjo. Mūsiškiai neteko asmeninių daiktų, savo vėliavų ir plakato (banner'io). Užpuolikai apvertė „Atlanto“ plakatą ir, prisidengdami veidus, tai fotografavo, o nuotraukas išplatino feisbuko tinkle.