Pirmos instancijos teismas pripažino, jog KKSD, apdovanojimų statulėles užsakydamas iš anksto, elgėsi protingai ir tinkamai, siekdamas išvengti organizacinių nesklandumų. LTOK argumentai, kad statulėlės buvo užsakytos dar nežinant visų nominacijų, todėl tai buvo rizikingas elgesys, atmesti, nes byloje surinkti rašytiniai įrodymai bei šalių paaiškinimai patvirtino, jog nominacijų skaičius išliko toks pat kaip ir ankstesniais metais, o statulėlės buvo užsakytos be išgraviravimo. Be to, teismas nustatė, jog KKSD pagamintas statulėles LTOK galėjo panaudoti savo organizuotam renginiui, tačiau nesiėmė dėl to jokių aktyvių veiksmų. LTOK argumentai, jog pagamintos statulėlės netiko dėl dizaino sprendimų, teismo įvertinti kaip LTOK rizikos prisiėmimas dėl subjektyvių priežasčių (nenoro panaudoti tokio paties dizaino statulėles), bet ne objektyvus negalėjimas sumažinti patirtas gamybos išlaidas.