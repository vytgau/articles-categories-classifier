Lemiamas atrankos antro etapo rungtynes „Ludogorec Arena“ stadionas pasitiko be šventinio blizgesio. Klubas nespėjo baigti po praėjusio sezono pradėtų stadiono tribūnų renovavimo darbų, tad trečiadienį dalis arenos bus be žiūrovų. Vis dėlto, po valandą trukusios treniruotės žalgiriečiai gyrė varžovų tvirtovę. „Mes visada pasiilgstame natūralios dangos, nes Lietuvoje dažniausiai žaidžiame ant dirbtinės. Sąlygos tikrai geros, vejos kokybė ideali ir stadionas neblogas, nors jo rekonstrukcija dar nebaigta. Tikiuosi, kad likusios tribūnos bus pilnos. Manęs asmeniškai triukšmingos arenos neslegia, o tik motyvuoja. Mes žaidžiame žiūrovams. O kai yra pilnas stadionas, tada atsipalaiduoji, stengiesi kuo geriau atlikti savo darbą ir mėgautis žaidimu tokioje ypatingoje vietoje. Tad manau, kad mūsų laukia įdomi kova“, – samprotavo „Žalgirio“ vicekapitonas Mantas Kuklys. Praėjusį trečiadienį savo aikštėje „Žalgiris“ tėškė skambų antausį tituluotiems varžovams. Tačiau M. Kuklys ragino nesidairyti atgal. „Manau, kad pirmas rungtynes reikėtų pamiršti. Turime žaisti taip, lyg mums, o ne mūsų varžovams reikėtų pergalės. Be abejo, reikės žaisti protingai, nerizikuojant ir nebėgant pametus galvas į priekį. Prieš savaitę įsitikinome, kad tai labai pajėgi ekipa, o prie savų žiūrovų jie bus labai motyvuoti ir stengsis mus nugalėti, – sakė 30-metis futbolininkas. – Bet ir mes esame labai motyvuoti. Juo labiau, kad tokioje situacijoje atsidūrėme ne pirmą kartą. Turime patirties ir šį kartą eisime į aikštę kovoti dėl pergalės. Giliai širdyje visi mes tikime, kad pagaliau galime įgyvendinti savo svajonę. Kovosime iš visų jėgų, atiduosime visą širdį, nes esame ištroškę pergalių, norime patekti į kitą etapą ir tikiuosi, kad taip ir nutiks.“ „Žalgirio“ vyriausias treneris Valdas Dambrauskas prieš treniruotę ragino savo auklėtinius atsipalaiduoti ir mėgautis jiems tekusia galimybe išmėginti jėgas su pajėgiu varžovu.  „Manau, kad pirmose rungtynėse mes savo žaidimu ir pasiektu rezultatu uždegėme vilties kibirkštėlę ne tik futbolininkų, bet ir visų futbolo mėgėjų galvose. Norisi tą viltį išlaikyti visas rungtynes, kad ji taptų realybe ir mes tęstume kovą kitame etape. Nenoriu kalbėti apie istorines galimybes. Mums visos pergalės yra istorinės, jos tampa klubo tradicijos dalimi. Bet šį kartą mums nereikia galvoti apie istoriją. Turime paprasčiausiai išeiti į aikštę ir sužaisti geras rungtynes. Tikiu, kad jei mes vykdysime planą, kiekvienas žaidėjas įvykdys savo užduotis, padarys savo darbą, tai ir rezultatas bus atitinkamas“, – pareiškė V. Dambrauskas. „Žalgirio“ ir „Ludogorec“ dvikova Razgrade prasidės 21 val. Šias rungtynes transliuos LRT televizija.