Jiems iššūkį metė Europos čempionate kartu su olimpiniais prizininkais keturvietę irklavę broliai Mindaugas ir Simonas Maldoniai. Prizininkai paaiškėjo tik po fotofinišo. Lietuvos čempionu tapo M. Maldonis (1 min. 4,340 sek.), sidabro medalį iškovojo E. Ramanauskas (1.42,480), bronza atiteko S. Maldoniui (1.42,660). Vos akimirką nuo prizininkų atsilikęs A. Lankas (1.42,806) liko be medalio. Visas ketvertas netrukus sėdo į keturvietę baidarę ir iškovojo užtikrintą pergalę. Lietuvos čempionais tapę A. Lankas, E. Ramanauskas, S. ir M. Maldoniai distanciją įveikė per 1 min. 25,687 sek. ir artimiausius persekiotojus aplenkė 3,164 sek. Dviviečių baidarių Lietuvos čempionais tapo Tomas Jurkevičius ir Osvaldas Mitkus (1.38,660). Net tris aukso medalius iškovojo Europos čempionato dalyvis kanojininkas Osvaldas Murza. Jis buvo nepralenkiamas vienviečių varžybose (1.59,232), kartu su Jevgenijum Kuračionoku triumfavo dviviečių varžybose (1.45,748), o keturviete kanoja auksą iškovojo kartu su J. Kuračionoku, Augustu Verba ir Ryčiu Romeika (1.48,894). Dar penki medalių komplektai išdalinti moterų varžybose. Vienviečių baidarių varžybose Lietuvos čempione tapo Ieva Vaitiekūnaite. Dviviečių baidarių rungtyje greičiausios buvo rusės Polina Daineko ir Marija Stepanova, keturviečių čempionėmis tapo I. Vaitiekūnaitė, Žymantė Prakapavičiūtė, Ala Grigorjeva ir Anastasija Krasnova. Kanojininkių varžybose du aukso medalius iškovojo Gabrielė Čerepokaitė. Ji laimėjo vienviečių ir kartu su Evelina Serafinaite dviviečių varžybas. Šeštadienį Trakų irklavimo centre baidarininkai ir kanojininkai medalius išsidalins 1000 m distancijoje. Sekmadienį vyks 200 m nuotolio finalai. Iš viso Lietuvos čempionate dalyvauja daugiau negu 200 baidarių ir kanojų irkluotojų.