Distanciją 2011 metų Europos jaunimo olimpinio festivalio nugalėtoja įveikė per 52,81 sek. ir savo bėgime finišavo antra. Tarp 25 atrankos dalyvių lietuvės rezultatas buvo šeštas. „Tikėjausi neblogo rezultato, nes sunkiai dirbau ir treneris sakė, kad šiais metais tikrai turi būti asmeninis rekordas. Visos treniruotės, visi rezultatai rodė, kad einame teisinga linkme. Tikėjausi gero rezultato, bet kad tokio gero...“, – emocingai kalbėjo Modesta Morauskaitė. Lietuvė prisiminė rezultatų laukimą po finišo, nes abejonių kilo ir dėl vietos, ir dėl laiko. „Kai finišavau, žinojau, kad trečiame take bėgusi panelė finišavo drauge, o ir lenkė sparčiai artėjo prie manęs. Stengiausi ir sukandusi dantis bėgau. Pamačiau pirmos rezultatą ir žinojau, kad nedaug atsilikau nuo jos. Mačiau, kad greičiausiai bus iš 53 sekundžių“, – pasakojo bėgikė.   Patekimas į finalą M. Morauskaitei reiškia itin daug: sveikatos problemos ją kamavo prieš dvejus metus vykusiose analogiškose pirmenybėse (užimta 19 vieta), o vėliau bėgikė patyrė pėdos lūžį. „Daug metų sėdėjau duobėje. 2015 metais dalyvavau Europos iki 23-ejų metų čempionate ir pasiekiau sąlyginai labai prastą rezultatą. Šiemet tikrai labai norėjau į finalą pakliūti ir parodyti, kad aš galiu, kad aš sugrįšiu ir aš sugrįžau“, – džiūgavo M. Morauskaitė. Greičiausiai atrankoje bėgo latvė Gunta Latiševa-Čūdarė (51,80 sek.), o finalas vyks šeštadienį. Sėkmė 400 metr varžybose lydėjo ir Roką Pacevičių, kuris atrankos varžybose pagerinęs asmeninį rekordą tą padarė ir pusfinalyje (46,93 sek.). Bėgikas užėmė 13 vietą. „Žinoma, kad su trenere norėjome finalo. Visada norisi išspausti kuo daugiau, bet labai džiaugiuosi, kad pavyko pagaliau išbėgti iš 47 sekundžių. Jaučiuosi šiek tiek pavargęs, nes seniau netekdavo bėgti dvi dienas iš eilės. Dabar esu labai pavargęs, bet atsigavęs ir viską visiškai suvokęs būsiu laimingesnis dar labiau“, – asmenine pergale džiaugėsi Rokas Pacevičius. Kitų metų suaugusiųjų Europos čempionato normatyvas yra 46,70 sek. Pirmą kartą iš 47 sek. išbėgęs Lietuvos lengvaatletis turi naują tikslą – patekti tarp stipriausių bėgikų Senajame žemyne. „Tikslų sąraše jau seniai buvo Europos čempionato normatyvo įvykdymas, bet dabar, kada taip priartėjau, suprantu, kad įmanomą jį įvykdyti dar šiemet. Bus Lietuvos čempionatas Palangoje, pažiūrėsime ten“, – šyptelėjo R. Pacevičius. Aukščiausią vietą čempionate iš lietuvių bent kol kas gali džiaugtis Diana Zagainova. Trišuolio rungties finale ji geriausiu antru bandymu nušoko 13,44 metrų ir užėmė septintą vietą. Finale dalyvavo 12 sportininkių, iš kurių atlikti šešis bandymus gavo tik aštuonios. „Buvo atkakli ir rimta kova dėl patekimo į aštuonetą. Ėjome centimetras į centimetrą kiekvieną bandymą. Žiūrint į asmeninius rekordus kažkaip visoms šokinėjosi truputį prasčiau. Atvažiavau šeštu rezultatu ir tik italei užleidau vietą. Esu patenkinta tuo, kas įvyko“, – džiaugėsi D. Zagainova, po finalo gal penkias minutes gerbėjams dalijusi autografus. Po trijų bandymų Lietuvos sportininkė žengė šešta, o devinta likusi prancūzė atsiliko vos trim centimetrais. „Kadangi šuoliavau pirma, starto pozicija tikrai nebuvo palankiausia. Turėjau kažkiek stebėti, kaip šoka varžovės. Po antro bandymo tikėjausi, kad papulsiu į aštuonetą. Kai vyko trečias bandymas, teko truputį sunerimti“, – prisipažino D. Zagainova. Trišuolininkė – viena iš trijų jauniausių Lietuvos komandos narių, gimusių 1997 metais. Europos iki 23-ejų metų čempionate ji galės varžytis ir po dvejų metų. „Domėjausi Dovilės rezultatais, pirmu jos iki 23-ejų metų čempionatu, esu patenkinta. Labai daug vilčių dedu į 2019 metų Europos čempionatą, kada būsiu tarp vyriausių. Tokiose varžybose reikia patirties“, – teigė D. Zagainova. 2015 metais Europos iki 23-ejų metų čempione tapusi Dovilė Dzindzaletaitė dvejais metais anksčiau (2013-ais) analogiškame čempionate buvo devinta. Šeštadienį kovą Europos čempionate pradės trys Lietuvos disko metikai, ietininkė ir dvi šuolininkės į tolį. Rungčių finaluose varžysis ieties metikas Edis Matusevičius ir M. Morauskaitė.