„Atėjo naujas treneris, natūralu, kad jis turi savo ateities viziją. Taip pat suprantama, kad po nesėkmingo sezono pokyčių reikia ir klubui. Mano sutartis su „Žalgiriu“ baigėsi, tad taip jau nutiko, kad bent jau kol kas mūsų keliai skiriasi“, – konstatavo daugybę titulų ir trofėjų su „Žalgiriu“ iškovojęs A. Skerla. Profesionalaus futbolininko karjerą 1996 m. „Žalgirio“ gretose pradėjęs A. Skerla į gimto miesto komandą sugrįžo 2012 m. Po šešiolikos metų pertraukos žalią ir baltą aprangą apsivilkęs legendinis futbolininkas per dvejus paskutiniuosius karjeros sezonus dukart laimėjo Lietuvos futbolo federacijos (LFF) taurę, taip pat į viršų kėlė Supertaurės trofėjų bei džiaugėsi svarbiausiu laimėjimu – Lietuvos čempionų taure, kurią savo rankose laikė pirmą kartą. Po čempioniško 2013 m. sezono A. Skerla oficialiai baigė futbolininko karjerą ir tapo „Žalgirio“ trenerių štabo nariu. Per praėjusius ketverius metus jis dar labiau papildė trofėjų galeriją: tris kartus tapo Lietuvos čempionu ir po keturis kartus triumfavo LFF taurės turnyre bei Supertaurės rungtynėse. „Manau, kad atvykau į „Žalgirį“ pačiu tinkamiausiu laiku. Čia baigiau žaidėjo karjerą ir pradėjau trenerio veiklą. Džiaugiuosi, kad turėjau tokią galimybę – žaisti ir treniruoti geriausią bei sėkmingiausią Lietuvos futbolo klubą. Buvau jame nuo pat pirmo iki paskutinio iškovoto trofėjaus, tad gerų atsiminimų apie šį laikotarpį yra kur kas daugiau, nei blogų. „Žalgiris“ buvo, yra ir visą laiką bus mano širdyje. Tikiu, kad ateityje mūsų keliai vėl susisieks, tad nesakau „viso gero“, o tik – „iki pasimatymo“, – teigė 40-metis futbolo specialistas, nepraleidęs progos palinkėti sėkmės naujam trenerių kolektyvui. „Kad ir kas dirbtų „Žalgiryje“, kartelė jiems užkelta labai aukštai. Čia nėra antros vietos, tik pirma. Tad noriu palinkėti naujam vyriausiam treneriui ir jo suburtam kolektyvui sėkmės. Taip pat ir klubo vadovams – Vilmai Venslovaitienei bei Mindaugui Nikoličiui. Jie labai daug atiduoda klubui ir daro viską, kad „Žalgiris“ klestėtų, – sakė A. Skerla. – Atskirai noriu padėkoti „Žalgirio“ fanams. Tai tikrai patys geriausi sirgaliai Lietuvoje, jų palaikymas visada buvo aukščiausio lygio. Neslėpsiu, kad labai smagu būdavo pamatyti juos ne tik namų stadione, bet ir darbo dieną išvykoje vykstančiose rungtynėse. Jie įrodė, kad „Žalgiris“ jiems yra viskas, tad galiu tik padėkoti ir palinkėti išsaugoti šią besąlygišką ištikimybę ir meilę žaliai ir baltai spalvoms“. Savo ruožtu „Žalgirio“ futbolo klubas dėkoja A. Skerlai už nuoširdų ir pasiaukojantį darbą treniruotėse bei rungtynėse, ir linki kuo didžiausios sėkmės tolesnėje trenerio veikloje.