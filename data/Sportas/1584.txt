R. van Persie be perėjimo mokesčio prisijungė prie Roterdamo „Feyenoord“ ekipos, kurioje futbolininkas pradėjo savo karjerą 2001 metais. Apie tai oficialiai paskelbė patys Olandijos čempionai. Ilgametis Olandijos rinktinės snaiperis R. Van Persie didžiąją šio sezono dalį gydėsi kelio traumą, o vėliau įsitvirtinti „Fenerbahče“ sudėtyje nebesugebėjo ir sužaidė vos 4 mačus. Stambule puolėjas rungtyniavo nuo 2015 metų. 34-erių sportininkas prieš tai dešimtmetį rungtyniavo Anglijoje, kur vilkėjo Londono „Arsenal“ bei „Manchester United“ marškinėlius. Per savo karjerą Olandijos rinktinėje R. van Persie yra sužaidęs 102 mačus ir pelnęs 50 įvarčių. Čempionės titulą ginanti „Feyenoord“ komanda šiuo metu Olandijos pirmenybėse po 17 turų užima penktąją vietą.