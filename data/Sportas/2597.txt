Pergalingą savaitgalį „Achema-KKSC“ pradėjo namuose 3-1 (27:25, 24:26, 25:14, 25:15) nugalėdamos Talino „TTU-Tradehouse“ (Estija) komandą. Šeimininkėms 14 taškų pelnė Viktorija Ruškytė, po 12 – Raminta Petrauskaitė bei Valerija Sobol, 10 – Kamilė Mackelė. Sekmadienį jonaviškės namuose 3-2 (22:25, 25:23, 26:24, 27:29, 15:9) nugalėjo pirmuosius taškus šiame sezone praradusią Talino universiteto (Estija) ekipą. Net 24 taškus Jonavos klubui pelnė V. Sobol, po 13 – Gabija Kasperavičiūtė ir Irina Andrejeva, 10 – V. Ruškytė. Iš „Alytaus Jotvingių“ į „Achemą-KKSC“ šią vasarą persikėlusi V. Ruškytė iškart tapo viena ekipos lyderių. Ji džiaugėsi nauju gyvenimo etapu ir pergalingu savaitgaliu. „Dabar gyvenu Kaune, o Jonavos komanda pasiūlė geras sąlygas, todėl ir prisijungiau prie „Achemos-KKSC“ ekipos. Sezoną startą vertinu neblogai. Pirmąsias sezono rungtynes Lietuvos ekipoms pralaimėjome, nes dar nejautėme viena kitos aikštelėje ir trūko susižaidimo. Dabar pasiekta trečia pergalė iš eilės leidžia daryti išvadą, kad dirbame ir judame teisinga linkme. Tiek šeštadienį, tiek sekmadienį buvo nelengva, bet susitvarkėme su priešininkėmis ir įsirašėme svarbius taškus, – mintimis dalinosi V. Ruškytė. – Džiaugiuosi komanda, kuri sužaidė vieningą ir gražų žaidimą. Trenerė (Raimonda Strelkauskaitė – red. past.) taip pat puikiai padirbėjo ir stipriai prisidėjo prie pasiekto rezultato“.  Baltijos čempionės „Kauno-ASU“ tinklininkės savaitgalį pradėjo dramatiška nesėkme, namuose 2-3 (20:25, 21:25, 25:22, 28:26, 9:15) pralaimėjusios Tartu „TU-Eeden“ (Estija) klubui. Kauno ekipai 15 taškų pelnė Marija Zubrickaja, 14 – Ugnė Lokytė, 10 – Karolina Uvarovaitė. Sekmadienį kaunietės atsitiesė ir 3-1 (23:25, 25:23, 25:16, 25:15) pranoko 2016 metų Baltijos čempionę „Kohila VK/E-Service“ (Estija) komandą. Šįkart Kauno ekipą į priekį vedė U. Lokytė (20 tšk.), Rūta Mogenytė ir K. Uvarovaitė (po 13 tšk.). „Savaitgalį vertinu neblogai. Buvo dvejos sunkios rungtynės, bet džiaugiuosi, kad iškovojome vieną pergalę. Šeštadienį varžovės buvo vyresnės, labiau patyrusios, todėl priešintis buvo sunkiau. Sekmadienį varžovės buvo jaunesnės, bet taip pat nusiteikusios kovingai. Mes žaidėme kaip komanda, stengėmės viena už kitą ir pasiekėme pergalę. Ją lėmė mūsų susikaupimas, kovingos emocijos bei bendras komandinis darbas. Treneriai akcentavo, kad reikia išlikti susikaupusiomis bei daryti kuo mažių savų klaidų“, – apie savaitgalio kovas kalbėjo viena „Kauno-ASU“ lyderių U. Lokytė. Gražią pergalę iškovojo ir „Alytaus Jotvingių“ ekipa. Ji namuose 3-1 (25:16, 25:17, 20:25, 25:14) nugalėjo „Kohila VK/E-Service“ klubą. 21 tašką šeimininkėms pelnė Viktorija Jemialiančiuk, 16 – Tautvilė Grinkevičiūtė, po 10 – Natalija Bakun bei Agnė Daunytė. Deja, „TU-EEden“ ekipos alytiškėms įveikti nepavyko – 2-3 (25:18, 25:18, 22:25, 17:25, 11:15). Šiame mače V. Jemialiančiuk pelnė net 28 taškus, o A. Daunytė – 12. Turnyro lentelėje „Alytaus Jotvingiai“ (13 tšk.) užima trečiąją vietą, „Kaunas-ASU“ (11 tšk.) – ketvirtąją, o „Achema-KKSC“ (8 tšk.) – šeštąją. Vyrai iš Estijos parsivežė vieną pergalę Pergalę „Credit24“ Baltijos vyrų tinklinio lygoje iškovojo Raseinių „Norvelitos“ komanda. Ji išvykoje 3-0 (25:20, 25:22, 26:24) įveikė „Jarvamaa“ (Estija) ekipą. „Nors rezultatas ir labai gražus, tenka pripažinti, jog tai buvo pati sunkiausia mūsų pergalė šiame sezone, – po pergalingų rungtynių kalbėjo „Norvelitos“ treneris Robertas Nekrašas. – Matėsi, kad žaidžiame prieš labai daug potencialo turinčią komandą, kuri pilnai neatsiskleidžia dėl jų treniruočių sistemos trūkumų, o mūsų komandoje šiandien tikrai matėsi, jog visi žaidėjai prisidėjo prie pergalės, kiekvienas įdėjo savo indėlį, kad būtų pasiektas teigiamas rezultatas. Ypač norėčiau pagirti mūsų centro puolėjus Karolį Šlimą ir Mantą Grinevičių, kurie pademonstravo labai solidų žaidimą ir išlaikė šaltus nervus svarbiais momentais. Galbūt vietomis mums sunkiai sekėsi išlaikyti koncentraciją – tas buvo matoma trečiajame sete, kai varžovai ištirpdė didelį mūsų turėtą pranašumą, tačiau, nepaisant kai kurių nepasisekimų, pirmąją mūsų kelionę į Estiją vertinu teigiamai“. Šeštadienį raseiniškiai svečiuose 1-3 (19:25, 26:28, 25:20, 21:25) nusileido Talino „Selver“ (Estija) tinklininkams. Net 25 taškus Raseinių klubui pelnė Jaroslavas Bogdanovičius, po 8 – Artūras Vincelovičius ir Audrius Knašas. Be pergalių šį savaitgalį liko Šiaulių „Elgos-Master Idea-SM Dubysos“ komanda. Ji 1-3 (25:23, 22:25, 28:30, 12:25) pralaimėjo „Jarvamaa“ ekipai ir 0-3 (18:25, 20:25, 22:25) neatsilaikė prieš „Selver“ tinklininkus. Pastarajame mače šiauliečiams 15 taškų pelnė Arnas Rumševičius. 14 komandų turnyre šiuo metu „Norvelita“ (9 tšk.) užima aštuntąją vietą, o Šiaulių klubas (4 tšk.) yra 12-as.