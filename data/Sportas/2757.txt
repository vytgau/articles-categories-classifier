Šiose rungtynėse pirmą sykį svečiams vadovavo Valdą Dambrauską pakeitęs futbolo specialistas iš Baltarusijos Aleksandras Brazevičius. Didžiąją dalį savo atakų pirmajame kėlinyje dešiniu flangu rengęs „Žalgiris“ privalėjo išsiveržti į priekį jau 6-ą minutę, bet Darvydas Šernas pats negalėjo patikėti, kad iš kelių metrų atstumo nesugebėjo nukreipti kamuolio į vartus, sulaukęs idealaus Vytauto Lukšos perdavimo. Vėliau V.Lukša dar vienu geru perdavimu surado prieš vartus iššokusį Bahrudiną Atajičių, šiam įveikti Deivido Mikelionio nepavyko, tuo pačiu buvo užfiksuota nuošalė. Kėlinio viduryje keli „Atlanto“ žaidėjai kėlė ranką į viršų signalizuodami, kad po gražaus Donato Kazlausko reido pro kelis varžovus ir perdavimo link baudos aikštelės kamuolį atmušęs Diego Oyarzunas jį lietė ranka. Arbitro švilpukas tylėjo. Po kelių minučių svečiai nepasinaudojo dar viena puikia proga. Į ataką prisijungęs Donovanas Slijngardas tiksliu perdavimu baudos aikštelėje surado laisvą Bahrudiną Atajičių, bet ir šis žaidėjas mušė pro šalį. Kaip reikia pataikyti į vartus, netrukus parodė Elivelto. Žalgirietis vienu lietumu pasiuntė į tinklą Egidijaus Vaitkūno perduotą kamuolį, bet įvartis nebuvo įskaitytas dėl nuošalės pažeidimo. Savo persvarą „Žalgiris“ pavertė įvarčiu 34-ą minutę. Standartinės situacijos metu D.Šernas krūtine susistabdė kamuolį ir mušė neatremiamai. Antrajame kėlinyje vaizdas aikštelėje nesikeitė, „Atlantui“ ir toliau nepavyko surengti rimtesnio išpuolio, nedidelius gaisrus sukėlė tik pora pakeltų kampinių, sužaidus valandą. Iniciatyva ir žaidimo kontrolė priklausė svečiams. 65-ą minutę čempionai padvigubino pranašumą. B.Atajičiui greitos atakos metu uždirbus pražangą šalia baudos aikštelės, baudos smūgiu į vartininko kampą preciziškai tiksliai šovė V.Lukša.  Kėlinio viduryje išpuolį surengė „Atlantas“. Jo legionierius iš Baltarusijos Dmitrijus Mazalevskis mušė virš vartų iš baudos aikštelės prieigų. Rungtynių baigtis tapo aiški 74-ą minutę. B.Atajičius perdavimo sulaukęs Elivelto paliko už nugaros gynėją ir smūgiu vienu lietimu įsirašė savo pavardę į statistikos protokolą. „Žalgiris“ ir toliau nesustojo. Puikias rungtynes žaidęs V.Lukša buvo arti įvarčio, bet tolimu smūgiu sudrebino vartų konstrukciją, pataikydamas į skersinį. Netrukus po dar vieno vilniečio šūvio savo meistriškumą jau teko demonstruoti D. Mikelioniui. Rungtynių pabaigoje abiejų komandų treneriai į aikštę išleido jaunuosius futbolininkus Roką Filipavičių ir Karolį Uzėlą. Paskutinėmis minutėmis abi komandos apsikeitė progomis. Aikštėje pasirodęs Mikhailas Kaliadka privertė Armantą Vitkauską šuoliu palydėti tolimą smūgį, o jau per pridėtą laiką D.Mikelionis atrėmė Liviu Antalio smūgį galva iš kelių metrų.