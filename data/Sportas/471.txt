„Iš esmės nieko naujo antradienį mes nepamatėme: gana statiškas puolimas, individualios žaidėjų klaidos, kurių buvo galima tikėtis, bendrame fone neišsiskyrę žaidėjai, skurdoka taktika, kuri tik dar labiau pabrėžė vidutinio lygio rinktinės trūkumus“, – apie rinktinės nesėkmę prancūzams rašo „Sport Ekspress“ laikraštis. Kitą vertus, anot leidinio, vargu ar buvo galima tikėtis kardinalių permainų po paskutinio mačo. Juk nuo penktadienio buvo prabėgusios tik trys dienos. Tačiau, anot žiniasklaidos priemonės, liūdina besikartojančios klaidos, galimas daiktas, kad žaidėjai nesulaukia žaidimo korekcijų iš trenerių štabo. Rusija pasaulio čempionate startuos A grupėje kartu su Saudo Arabija, Urugvajumi ir Egiptu. Atvirai abejojama, ar Rusija pajėgi įveikti sąlyginai dėkingą grupių etapą. „Čerčesovas nemato problemų. Ar tikrai Rusija gali patekti į pasaulio čempionato aštuntfinalį?“, – klausia „Rsport“ portalas. „Problemų nėra, išbraukite šį žodį“, – po triuškinančio pralaimėjimo brazilams (0:3) kalbėjo Rusijos strategas. Po nesėkmės prancūzams V. Čerčesovas vėl nematė didelių bėdų žaidime. Anot rinktinės vyriausiojo trenerio S. Čerčesovo, mače su prancūzais galima įžvelgti gerėjantį rinktinės žaidimą. „Nuo pirmųjų minučių pradėjome pulti. Kai mes pradedame rungtynėse aktyviau kurti atakas, varžovams atsiveria erdvės kontrpuolimui“, – po mačo dėl praleistų įvarčių tesinosi V. Čerčesovas. Treneris pridūrė, kad rungtynės su prancūzais jau buvo geresnės, nei mačas su Brazilijos nacionaline rinktine. „Šiose rungtynėse geriau laikėmės plano, nei penktadienio akistatoje. Jei tai būtų ne Prancūzija, o kitas, žemesnio lygio varžovas, rezultatas būtų kitoks“, – svarstė Rusijos rinktinės vyr. treneris. „Žinoma, mačas naudingas praktiniu aspektu, juk gavome naudingos patirties“, – pridūrė strategas. Kiek realistiškiau situaciją apibrėžė vienintelio įvarčio autorius Fiodoras Smolovas. „Natūralu, sirgaliai reaguoja į rezultatą. Reikia būti kvailiu, norint mus lyginti su brazilais. Brazilų ir prancūzų žaidėjai rungtyniauja top klubuose ir yra svarbūs savose komandose. Mūsų šalies čempionato lygis nėra toks, kur kiekvienas mačas reikalauja maksimalių pastangų. Natūralu, sudėtinga iškart žaisti visu pajėgumu prieš tokius varžovus“, – kalbėjo vienintelio įvarčio autorius, žaidžiantis „Krasnodar“ klube. Į 63-ią FIFA reitingo vietą nudardėjęs Rusijos kolektyvas pergalės skonio nepamena jau pusmetį: rusai nelaimėjo paskutinių penkių susitikimų, įskaitant praėjusį penktadienį Maskvoje 0:3 patirto sutriuškinimo nuo Brazilijos futbolininkų bei antradienio nesėkmės Sankt Peterburge. Rusai iki svarbiausio futbolo turnyro pradžios dar yra numatę du draugiškus mačus – su Austrija ir Turkija. Rasizmo skandalas Pralaimėjimas – ne vienintelė problema, su kuria susidūrė prancūzus Sankt Peterburge priėmę rusai. Prancūzijos radijas „Europe 1“ skelbia, kad mačo metu Ousmane Dembele ir Polis Pogba stadione buvo priversti klausytis rasistinių užgauliojimų. AFP fotografas atkreipė dėmesį į žiūrovų elgesį, kai šie žaidėjai priartėdavo prie kampinio gairelės ir keldavo kampinius. Anot prancūzų radijo, įsiminta mačo 73 min., kai gana aiškiai daugelis rungtynių žiūrovų galėjo išgirsti beždžionių garsus primenančius ūbavimus, skirtus P. Pogba. Žiniasklaidos priemonė atkreipė dėmesį, kad rasizmas – nuolat pasikartojanti problema šalyje, kuri ruošiasi surengti pasaulio čempionatą. 