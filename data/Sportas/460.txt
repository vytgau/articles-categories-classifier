„Aišku, malonu, bet tai yra komandos nuopelnas“, – santūriai žinią apie pripažinimą pasitiko Lietuvos čempionų strategas, kuris buvo išrinktas ir geriausiu 2017 metų A lygos treneriu. Per šiais metais sužaistas penkerias oficialias rungtynes (įskaitant supertaurės rungtynes) „Sūduva“ iškovojo keturias pergales ir kartą namuose sužaidė lygiosiomis 0:0 su Vilniaus „Žalgiriu“. Marijampoliečių treneris sakė, kad šiais metais, kaip ir visų čempionatų pradžioje, netrūko jaudulio. „Visada sakau ir galiu pasikartoti, kad visų čempionatų pirmieji 6-7 turai būna patys sunkiausi, – sakė V. Čeburinas. – Visos komandos aktyviai rengiasi naujam sezonui, keičiasi sudėtys, žaidimo stiliai, strategijos, taktikos, todėl niekada nežinai, kas tavęs gali laukti. Čempionato pradžioje visada būna jaudulio. Vėliau jau visus pamatai, tampa daugiau ar mažiau aišku, kas yra kas, kur kieno stiprybės, kur kam ko trūksta, po truputį susidėlioja aiškesnis vaizdas, o kol kas visi esame panašioje padėtyje“. Kol A lygoje buvo rinktinės skirta pertrauka, „Sūduva“ sužaidė kontrolines rungtynes su Gardino „Neman“ (Baltarusija). Jų laimėti nepavyko. Labai greitai buvo pelnyti du įvarčiai, tačiau po antrojo kėlinio švieslentėje degė lygiąsias paskelbę du trejetai. Itin neįprasta „Sūduvos“ gerbėjams buvo tai, kad visus įvarčius komanda praleido po standartinių padėčių – vieną tiesioginiu baudos smūgiu ir du po perdavimų į baudos aikštelę. „Gerai pradėjome, rungtynės vyko geru tempu, matėsi tai, ką mes rengėme treniruotėse. Įmušėme kartą, įmušėme dar, turėjome ir daugiau gerų progų, bet standartai... Kalbėjomės po rungtynių, kad tokiu būdu praleidžiame per daug. Yra problema, kurią reikia rimtai spręsti. Šios rungtynės davė mums daug temų apmąstymams, tad jos buvo tikrai reikalingos ir naudingos, – kontrolinį mačą įvertino V. Čeburinas. – Trys standartai – trys įvarčiai, tai nedžiugina, tačiau pats žaidimo turinys nenuvylė, buvo neblogai. Esu patenkintas ir atskirų žaidėjų veiksmais ir tarpusavio supratimu. Aišku, ne viskas pavyko, bet buvo neblogai“. Per rungtynes su „Neman“ aikštėje pasirodė tik keletas žaidėjų, kuriuos aistruoliai vadina pagrindiniais, tačiau komandos treneris teigė, kad tai neturi reikšmės. „Taip, dalis mūsų žaidėjų buvo rinktinėse, dalis traumuoti ar susirgę, bet visi mūsų futbolininkai yra komandos nariai. Mes neskirstome savo žaidėjų į pagrindinius ir pagalbinius. Visi jie yra „Sūduvos“ nariai ir turi atitinkamai atrodyti aikštėje“, – tvirtino futbolo specialistas. Futbolo gerbėjus į „Sūduvos“ kontrolines rungtynes labiausiai traukė galimybė pamatyti komandos naujoką iš Brazilijos Bruno Dybalą. Jis į aikštę žengė po pertraukos. „Mes su juo kalbėjomės ir prieš rungtynes apie tai, ką norime matyti, kokių veiksmų tikimės, ir po rungtynių. Vis dėlto žaisdamas su „Neman“ jis liko labiau šešėlyje, nors ir kūrė. Tai yra labiau atakuojantis futbolininkas, ne viskas, be abejo, debiuto metu jam pavyko, – analizavo V. Čeburinas. – Kai jį kvietėmės, analizavome jo veiksmus, mums buvo reikalingas būtent tos pozicijos žaidėjas. Treniruotėse vaikinas dirba, stengiasi, tai yra svarbiausia, o rezultatą laikas parodys. Matyti, kad jis bus naudingas“. Artimiausias rungtynes „Sūduva“ žais šeštadienį, kai Vilniaus „Sportimos“ manieže susitiks su „Trakais“. Pastaraisiais metais tai yra vienas neparankiausių varžovų „Sūduvai“, itin sunku kaskart būna žaisti Vilniuje. „Be abejo, analizuojame varžovų žaidimą. „Trakai“ žaidžia savo futbolą, stengiasi propaguoti kombinacinį žaidimą, daug kovoja, tačiau viskas remiasi kamuolio kontrole. Jie stengiasi kontroliuoti kamuolį ir taip pereiti aikštės vidurio liniją, kurti. Stengsimės priderinti savo žaidimą prie varžovų veiksmų“, – žadėjo V. Čeburinas.