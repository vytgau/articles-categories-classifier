A. Ardzijauskas Lietuvos nepriklausomybės atkūrimo šimtmetį nusprendė paminėti savaip: per 100 dienų parbėgti iš Dakaro į Vilnių. Tai – beveik 8000 km. Startavęs praėjusių metų spalio 25 dieną iš Senegalo sostinės ugniagesys bėgte įveikė Senegalą, Mauritaniją, Vakarų Sacharą, Maroką, Ispaniją, Prancūziją, Italiją, Austriją, Čekiją ir šiuo metu bėga paskutinius kilometrus per Lenkiją iki Lietuvos sienos. Jau rytoj, vasario 3, šeštadienį Aidas įbėgs į Lietuvą. Vilniaus link lėks per Lazdijus, Alytų. Planuoja, kad gimtą šalį perbėgti jam pakaks dviejų dienų, ir tuos, kurie laikė už jį kumščius, jau sekmadienio, vasario 4 dienos vakarą, apie 20 val. kviečia susirinkti Vilniaus rotušės aikštėje. Ten numatomas A. Ardzijausko ultra bėgimo finišas. Pirminis užsibrėžtas tikslas – 8 tūkst. km prabėgti per 100 dienų ir Lietuvą pasiekti vasario 16-ąją, Lietuvos nepriklausomybės atkūrimo dieną. Bet atletas Vilnių pasieks greičiau. Jis pripažįsta, kad pasiliko laiko rezervo, jeigu nenumatytos aplinkybės jį būtų sustabdžiusios. Tačiau daugiau nei du mėnesius sportininko nekankino jokios negandos ir jis sugebėjo palaikyti stabilų tempą. Kasdien Aidas nubėgdavo beveik po 2 maratonus. Šlapi paskutiniai kilometrai „Labai laiku perbėgome Alpes. Kaip tik tądien, kai kalnus palikome už nugaros, juose pradėjo gausiai snigti ir daugelis kelių buvo uždaryti. Spėjome juos prabėgti, tad Lietuvą pasieksime anksčiau,“ – džiaugėsi A. Ardzijauskas. Paskutinės bėgimo savaitės per vidurio Europą ne pačios lengviausios: kone kiekvieną dieną bėgiką skalbia gamtos anomalijos: tai sniegas, tai lietus, pučia stiprus vėjas. Jis sako, kad Lenkijoje itin sunku bėgti ir dėl to, kad keliai siauri, jais zuja milžiniški sunkiojo transporto srautai, dažnai tenka trauktis į šoną. „Anksčiau tiesiog bėgau, apie nieką negalvojau. Gyvenau šia diena. Dar rytojumi. Nes kiekvieną dieną reikėjo bėgti. Dabar mano nuotaika jau pakili, nes namai ranka pasiekiami,“ – apie savos lovos ilgesį užsiminė ugniagesys.  Numatomas A. Ardzijausko rekordinio šimtmečio bėgimo finišas – vasario 4 dieną, 20 val. Vilniaus rotušės aikštėje.