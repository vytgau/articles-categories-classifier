Druskininkų sporto aikštyne pagal mažojo futbolo taisykles vykusį turnyrą ir pagrindinio turnyro rėmėjo bendrovės „Betsafe“ įsteigtą čempionų taurę laimėjo Baltarusijos žurnalistai. Per 8 rungtynes nugalėtojai surinko 17 taškų. Vos tašku nuo čempionų atsiliko sidabro medalius laimėję Lenkijos žurnalistai, bronzą iškovojusių armėnų sąskaitoje – 15 taškų. Toliau išsirikiavo Gruzija, Rusija, Egiptas, Ukraina, Lietuva ir Latvija. Trečią kartą istorijoje turnyro čempione tapusi Baltarusijos komanda titulų skaičiumi susilygino su Lenkijos atstovais. Daugiausia kartų čempionu yra tapęs turnyro organizatorius Lietuvos žurnalistų sąjungos sporto žurnalistų klubas „PRESS‘as“. Šiais metais turnyro šeimininkai tenkinosi aštunta vieta. Nuo 2005 metų Lietuvoje rengiamas tarptautinis futbolo turnyras yra didžiausias ir seniausiai be pertraukų vykstantis žurnalistų turnyras Europoje. Turnyre per trylika metų apsilankė net dvidešimties šalių žurnalistai. Pirmi keturi turnyrai vyko Vilniuje, vėliau persikėlė į Kėdainius, o jau aštuntus metus iš eilės rengiami Druskininkuose.