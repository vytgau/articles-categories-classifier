Fantastiška tinklinio fiesta Lenkijoje baigėsi Rusijos rinktinė triumfu. Krokuvoje (Lenkija) vykusiame Europos vyrų tinklinio čempionato finale rusai po dramatiškos kovos 3-2 (25:19, 20:25, 25:22, 17:25, 15:13) nugalėjo Vokietijos komandą ir 14-ą kartą tapo Senojo žemyno čempionais. Sidabro medaliai vokiečiams yra pirmi apdovanojimai Europos pirmenybių istorijoje. Rusijos rinktinėje finale rezultatyviausiai žaidė 19 taškų surinkęs Maksimas Michailovas. Jis buvo pripažintas naudingiausiu finalo žaidėju. Vokietiją į priekį vedė vengrų kilmės Gyorgy Grozeras. „Tai buvo sunkus mačas, bet tai yra finalas ir čia nebūna lengvų rungtynių. Susitikimą pradėjome labai gerai, tačiau vokiečiai pagerino savo žaidimą. Neabejojau, kad čia visko gali nutikti, nes tai buvo kova dėl aukso. Kai Vokietija penktajame sete pirmavo 5:2, aš toliau tikėjau pergale ir tą perdaviau savo žaidėjams“, – po finalo kalbėjo Rusijos rinktinės treneris Sergjuss Šliapnikovas.  „Tai yra nuostabus rezultatas, ypatingai dėl to, kad keletą paskutinių metų mums nepavykdavo iškovoti aukso medalių. Nusipelnėme šio laimėjimo ir dabar galime švęsti. Mes parodėme aikštėje, kad esame stipri komanda“, – pabrėžė M. Michailovas. Paskutinį kartą Europos čempionais rusai buvo tapę 2013 metais. Prieš dvejus metus vykusiose pirmenybėse jie buvo šešti. „Mes žaidėme neįtikėtinas rungtynes ir, mano nuomone, nusipelnėme laimėti, tačiau mums pritrūko dviejų taškų. Tai yra tinklinis. Mes turėjome nuostabią komandą. Rusai prieš mus ankstesnius mačus laimėdavo 3-0, tačiau tik ne finale. Didžiuojuosi savo žaidėjais, kurie parodė tiek daug energijos ir atsidavimo finale, nors po sunkaus pusfinalio turėjome nedaug poilsio“, – mintimis dalinosi Vokietijos rinktinės strategas Andrea Giani. Bronzos medalius iškovojo Serbijos tinklininkai. Jie nepaprastai atkakliame mažajame finale 3-2 (25:17, 22:25, 19:25, 25:22, 15:12) nugalėjo Belgijos rinktinę.  Europos čempionato finalines rungtynes, Lietuvos tinklinio federacijos (LTF) dėka, buvo galima stebėti per DELFI TV. 2019 metų Europos vyrų tinklinio čempionatas vyks net keturiose valstybėse – Belgijoje, Prancūzijoje, Olandijoje ir Slovėnijoje. Pirmą kartą pirmenybėse varžysis nebe 16, o 24 rinktinės.