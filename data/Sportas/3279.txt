Naujojo „Barcelonos“ trenerio E. Valverde vadovaujama komanda nenukrypsta nuo sėkmės kelio. Katalonai iškovojo jau penktą pergalę iš eilės, o mačo didvyriu tapo L. Messi. Argentinietis keturis kartus taikliai siuntė kamuolį į varžovų vartų tinklą – 20-ą, 59-ą, 62-ą ir 87-ą minutę. Pirmąjį įvartį jis pelnė nuo 11 m baudinio žymos. Dar du įvarčius nugalėtojams pridėjo Paulinho (38-ą min.) ir Denisas Suarezas (53-ą). Garbės įvartį svečiams pelnė Sergio Enrichas (57-ą). Tai jau ketvirtas kartas, kai L. Messi pelno keturis ir daugiau įvarčių Barselonos komandoje per vienas rungtynes. „Jis yra vienas protingiausių mano kada nors matytų žaidėjų aikštėje, – apie argentinietį kalbėjo treneris E. Valverde. – Net nežinau kaip, bet jis visuomet atsiranda ten, kur reikia. Jis išskirtinis“. Šį sezoną L. Messi pelnė 12 įvarčių per 8 rungtynes. Ispanijos čempionate per penkerias rungtynes jis surinko 9 įvarčius. Šį sezoną L. Messi kartą jau pelnė vadinamąjį „hat-tricką“ rungtynėse su „Espanyol“ prieš du turus. „Barcelonos“ žaidėjai apšilimo metu vilkėjo marškinėlius su užrašu „Courage Ousmane“ (aukščiau galvą, Osmane'ai). #CourageDembele pic.twitter.com/yBjRJICb1T— Barca Galaxy (@barcagalaxy) September 19, 2017  O. Dembele praėjusį šeštadienį patyrė rimtą traumą – dėl plyšusių raiščių jis bus priverstas praleisti 4 mėnesius be futbolo. Antradienį Helsinkyje futbolininkas buvo operuotas.  „Barcelona“ 6 – 1 „Eibar“ 20' [1 – 0] Lionelis Messi 38' [2 – 0] Paulinho 53' [3 – 0] Denisas Suarezas 57' [3 – 1] Sergio Enrichas 59' [4 – 1] Lionelis Messi 62' [5 – 1] Lionelis Messi 87' [6 – 1] Lionelis Messi Kitose antradienio rungtynėse „Valencia“ 5:0 (1:0) nugalėjo „Malagos“ futbolininkus. Šioje dvikovoje herojaus vaidmuo teko per 8 minutes tris įvarčius pelniusiam Simone'ui Zazai (55-ą, 60-ą, 63-ą min.). 