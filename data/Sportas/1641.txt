Greičiausias yra lėčiausias Kaip rašoma pranešime žiniasklaidai, Lietuviškų komandų gretose pastaruosiuose etapuose solidžiausiai atrodo Benedikto Vanago ir Sebastiano Rozwadowskio ekipažas. Paskutiniuose keturiuose etapuose jie užėmė dvi keturioliktas ir dvi penkioliktas vietas (10-ame etape dar gavo 1 valandos baudą, tad nukrito į 24-ą poziciją). Nors daug kas mėgsta pabrėžti, kad B. Vanagas – ralistas ir jam geriau sekasi klasikinio ralio trasas primenantys etapai, savo profesionalumą jis įrodė 10-ame etape, didžiąją dalį kurio sudarė, anot organizatorių, smėlio kopos. Tiesa, tai nelabai padeda šiam ekipažui kilti bendroje įskaitoje. Tiksliau, padeda, bet labai lėtai – maratono pradžioje gauta 24 valandų bauda nubloškė ekipažą į „Top 50“ pabaigą, iš kurios B. Vanagas palengva kapstosi aukštyn ir jau pasiekė „Top 30“. Antanas Juknevičius su Dariumi Vaičiuliu toliau įrodinėja, kad Dakaro ralis – jų stichija, kad ir kokie etapai čia bebūtų. Jie buvo greiti kopose, išlaikė panašų tempą klasikinio ralio etapuose, o prasidėjus bekelei aukštikalnėse, jo nė kiek nelėtino. Į finišą jie atvažiuoja tvarkingu, neaplaužytu automobiliu, kai kitiems tai sparnas nukrenta (8 GR B. Vanagas ir Vaidotas Žala), tai be rato grįžta (10 GR B. Vanagas). Toks stabilumas atnešė ekipažui labai neblogą rezultatą – po dešimties etapų jis bendroje įskaitoje yra 16-as. Dar geriau Dakare atrodo V. Žalos ir Sauliaus Jurgelėno ekipažas. Keliskart buvę arti „Top 10“ ribos, jie prie jos priartėjo bendroje įskaitoje ir čia užima 13-ą vietą. Pažvelgus į viršų, kur dominuoja gamyklinių „Peugeot“ bei „Toyota“ komandų lenktynininkai, toks pasiekimas yra mažų mažiausiai puikus. Jeigu tik pavyks tokį tempą išlaikyti iki finišo. Motociklininkas Balys Bardauskas kuo toliau, tuo yra greitesnis. Pirmuose Dakaro etapuose jis finišuodavo trimis ženklais vertinamoje pozicijoje, tačiau maratonui persivertus į antrą pusę, stabilusis lietuvis demonstruoja 80-90 vietų vertus rezultatus ir teikia paraišką tapti greičiausiu Dakaro motociklininku iš Lietuvos.  „Mr. Dakar“ skuba Stephane'as Peterhanselis nepasiduoda ir kiekviename greičio ruože kompensuoja savo klaidą praėjusią savaitę, dėl kurios prarado dvi valandas laiko ir lyderio poziciją. Jis nugali jau antrame etape iš eilės ir sumažino persvarą iki savo komandos draugo Carloso Sainzo – dabar juos skiria 50 minučių. Tai vis dar didžiulis skirtumas, sunkiai panaikinamas per 4 etapus, tačiau ispano pečius su kiekviena diena slegia vis didesnė atsakomybė, o minučių skaičius tarp dviejų „Red Bull“ atletų vis mažėja. Turint galvoje, kad C. Sainasz pastaruosius 5 Dakaro ralius baigė efektingomis avarijomis, šiemet dar visko gali būti. Pirmadienį, nors buvo laisva diena, C. Sainza turėjo jaudintis dėl savo rezultato. Teisėjai svarstė, ar susidūrė jis su Keeso Kooleno vairuojamu keturračiu, ar ne. C. Sainzas tikino, kad matė keturratį, jį aplenkė, bet tikrai neprilietė, tačiau K. Koolenas teigė priešingai ir prašė skirti baudą. Gausybę medžiagos išnagrinėję teisėjai priėmė sprendimą, kad teisus yra automobilių įskaitos lyderis, tačiau skyrė jam simbolinę 10 minučių baudą už neatsargų vairavimą. Tai ir džiaugsmas, ir liūdesys: C. Sainzas galėjo būti nubaustas kur kas griežčiau, tad tokia simboline nuobauda kaip ir gali džiaugtis. Tačiau tos 10 minučių gali kainuoti labai daug, jeigu S. Peterhanselis nemažins tempo ir toliau sparčiai vysis savo „Team Peugeot Total“ komandos draugą. Pavyzdžiui, 10-ame etape jis buvo greitesnis 13 minučių, o likusiuose greičio ruožuose kopų, kur prancūzas yra nepralenkiamas, bus dar daug. Stabilumu stebina „Toyota Gazoo Racing“ lenktynininkai. Tiesa, tas jų stabilumas nepadeda pavyti „Peugeot“, nes „Toyota“ lenktynininkai užima 3-5 vietas ir pagal greičio ruožuose demonstruojamą greitį panašu, kad pakilti aukščiau gali tik „Peugeot“ darant klaidas. Įdomu tai, kad trečioje vietoje esantį Nasserą Al-Attiyah nuo penktoje vietoje žengiančio Ginielio de Villierso skiria vos 10 minučių, kai bendras trasoje sugaištas laikas – 33 valandos. Austras atitrūko „Red Bull KTM Factory Team“ komandos atstovas austras Matthiasas Walkneris nuostabiai pasirodė dešimtame Dakaro etape ir, prasčiau pasirodžius jo konkurentams, atitrūko ganėtinai saugia persvara. Nuo antroje vietoje esančio Joano Barredos Borto KTM vairuotojas atitolęs 39 minutes – tai neregėtas laikas šių metų motociklų įskaitoje. Kaip jau matėme anksčiau, joje nutikti gali bet kas. J. Barreda Bortas važiuoja kasdien malšindamas skausmą, tačiau tai netrukdo jam būti tarp lyderių ir būti bene stabiliausiu: nors kai kuriuose etapuose jis pasirodo prastai, bendroje įskaitoje laikosi arti pirmos vietos. M. Walknerio sėkmė dešimtame kopų etape ir J. Barredos Borto nesėkmė jame kiek apmalšino ispano viltis tapti lyderiu. Tačiau prieš akis – dar keturi etapai ir nemažai smėlio, kur rezultatai prognozuojami labai sunkiai. Sunkvežimių įskaitoje po nelabai sėkmingo 10-o etapo sumažėjo lyderio „Kamaz-Master“ komandos atstovo Eduardo Nikolajevo persvara. Dabar jis prieš antroje vietoje esantį Federico Villagrą pirmauja tik 24 minutėmis – viename bekelės greičio ruože panaikinamu skirtumu. Čia artimiausias dienas laukia labai įdomi kova.