Ketvirtadienį vyksiančiame mače G. Mažeikai talkins asistentai šonuose Vytautas Šimkus ir Vytenis Kazlauskas, papildomi teisėjai prie vartų linijos Donatas Rumšas ir Robertas Valikonis bei rezervinis teisėjas Dovydas Sužiedėlis. Lietuvių darbą inspektuos turkas Mehmetas Muratas Ilgazas. Pirmąsias šešioliktfinalio etapo rungtynes Kopenhagoje rezultatu 4:1 laimėjo „Atletico“ komanda. Lietuviai atsakomajam mačui teisėjaus praeitais metais atidarytame „Wanda Metropolitano“ stadione, kuris talpina daugiau nei 67 tūkst. žmonių. Šioje arenoje vyks ir 2019 metų Čempionų lygos finalas. Šiame sezone G. Mažeikos vadovaujama teisėjų komanda dirbo vieneriose Čempionų lygos grupių etapo rungtynėse, taip pat trijuose Europos lygos susitikimuose, iš kurių vienas buvo atrankos etape ir du grupių varžybose. 2017 metais G. Mažeika teisėjavo iš viso dešimtyje tarptautinių rungtynių, įskaitant Europos jaunimo (iki 21 metų) čempionatą, pasaulio čempionato atranką ir draugiškus susitikimus.