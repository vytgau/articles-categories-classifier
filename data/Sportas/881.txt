Nors lauke buvo šalta, vis gražėjančioje šiltoje Fanų padelio arenoje vyko karštos kovos. Vyrų A lygoje visos poros neišvengė pralaimėjimų, todėl, trims stipriausioms poroms surinkus vienodą taškų skaičių, prizininkių išsidėstymą lėmė geresnis laimėtų ir pralaimėtų setų santykis. Trečiojo etapo nugalėtojais tapo vilniečiai Titas Mikelevičius ir Algirdas Draugelis, čempionų vardą susigrąžinę po beveik devynių mėnesių pertraukos. Antrąją vietą iškovojo gražiai rungtyniavę vilniečiai Giedrius Vėželis ir Pijus Mockus, o trečiąją – tris iš keturių etapų praėjusią vasarą laimėję kauniečiai Luidži Pakula ir Skirmantas Mačinskas. Malonu, kad A lygoje rungtyniauja kelios apylygės poros, todėl iki pat paskutinių rungtynių minučių žiūrovams išlieka intriga, koks bus porų išsidėstymas po varžybų. Vyrų B lygoje taip pat netrūko įtemptų rungtynių. Turnyro nugalėtojais tapę šiauliečiai Martynas Vidžiūnas ir Emilis Baltrimaitis tik po atkakliausios kovos pusfinalyje rezultatu 5:7, 7:6, 11:9 įveikė Aleksandrą Radiušą bei Vladimirą Stepanovą, o finale – vilniečius Ąžuolą Naujiką ir Sergejų Viničenką. Trečiąją vietą užėmė kauniečiai Tauras Macijauskas ir Vilmantas Šimoniūtis. Moterų grupėje trečią kartą iš eilės nugalėtojomis tapo vilnietė Živilė Šutavičienė ir Dalia Geleževičienė, be didesnio vargo įveikusios visas varžoves. Sidabro medalius iškovojo taip pat vilnietės Simona Drukteinienė ir Reda Sirgedienė, o pirmą kartą bronzos medaliai buvo įteikti sparčiai tobulėjančioms šiaulietėms Živilei Vidžiūnei ir Viktorijai Lukštinskaitei. Paskutinis, ketvirtasis LPF „Žiemos taurės“ padelio turnyro etapas vyks lygiai po mėnesio, kovo 24-25 dienomis. Kad ir kaip gera rungtyniauti salėje, padelio entuziastai vis tiek laukia pavasario, kai galės treniruotis ir rungtyniauti lauke...