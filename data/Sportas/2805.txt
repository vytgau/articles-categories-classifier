„Jaučiuosi puikiai, nes ir vėl pavyko patekti į Top-10, tačiau dar tikrai yra ko pasimokyti ir kur tobulėti. Medalių lenktynės, kuriose dalyvavo dešimt stipriausių taurės dalyvių, buvo sunkus. Į paskutinį pavėjinį kursą išėjau trečia, tačiau tada dingo vėjas, konkurentės praplaukė pro šoną“,- po finišo varžybas komentavo V. Andrulytė. Taip pat Lietuvai atstovavusi Milda Eidukevičiūtė užėmė 31-ąją, Karolis Janulionis – 46-ąją, Martis Pajarskas – 48-ąją vietas. Sportininkams šios varžybos buvo svarbios ir tuo, kad netoli varžybų vietos – olimpinis jachtklubas, tad jie galėjo susipažinti su artėjančios Tokijo olimpiados akvatorijos vandenimis.  Pasak V. Adrulytės, artimiausiuose jos planuose – intensyvus darbas sporto salėje, kalėdinė regata Ispanijoje, o po naujųjų metų – antrasis pasaulio taurės etapas Majamyje. Iš viso pasaulio taurė sudaryta iš trijų etapų ir vienų finalinių varžybų, kuriose dalyvaus 20 geriausių visų trijų etapų sportininkų. Vertindama 2017-ųjų metų sezoną sportininkė neslėpė, kad rezultatais yra patenkinta: „Šis sezonas prasidėjo puikiu startu „Eurosaf“ varžybose Maljorkoje, kur finišavau antra. Vėliau mano naujas laivas buvo tvarkomas, dėl to praradau kitas varžybas. Tačiau pagrindiniai sezono startai buvo pasaulio ir Europos čempionatai, kur jau startavau stipriausiomis jėgomis ir patikrintu inventoriumi. Pasirodžiau išties puikiai, pasiekiau iki šiol geriausius savo rezultatus.“ Pirmąją pasaulio taurės etapo Japonijoje vietą „Laser Radial“ klasėje užėmė Danijos buriuotoja Anne-Marie Rindom. „Laser Standard“ klasėje – Samas Meechas iš Naujosios Zelandijos.