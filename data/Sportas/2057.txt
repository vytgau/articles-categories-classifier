100 metrų plaukimo krūtine rungtyje A. Peaty finišavo per 55,94 sek. Ir 0,08 sek. Pagerino Europos rekordą. Sidabras atiteko italui Fabio Scozzoli, o bronza – rekordininko statusą praradusiam rusui Kirilui Prigodai. Įdomiausia tai, jog auksinį medalį atsiėmęs A. Peaty juo ilgai nesidžiaugė – po apdovanojimų ceremonijos plaukikas ant medalio pasirašė ir jį atidavė žiūrovų gretose buvusiai mergaitei. Tik plaukiko parašo siekusi danė buvo abstulbinta, o visa arena tokį veiksmą palydėjo gausiais plojimais, tarsi medalis būtų skirtas visiems žiūrovams.  22-ejų A. Peaty taip pasielgia jau ne pirmą kartą. Apdovanojimų nesureikšminantis britas šių metų balandį aukso medalį atidavęs 10-mečiui berniukui pasakojo, kad jam svarbiausia skinti pergales ir įkvėpti jaunąją kartą. „Mėgstu dalinti medalius, nes esmė yra ne jie. Man svarbiausia laimėti ir tuo pačiu įkvėpti kitus. Jei skinsiu pergales ir atiduosiu medalius vaikams, tikiu, jog tai sukurs teigiamą efektą plaukimo ateičiai“, – yra sakęs A. Peaty. 