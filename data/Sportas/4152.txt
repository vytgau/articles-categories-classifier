Praėjusiais metais Pasaulinė antidopingo agentūra atliko tyrimą, kur teigiama, kad Rusijoje dopingas buvo tapęs valstybinės programos dalimi. Dėl to rusų lengvaatlečiams buvo užtrenktos durys į Rio de Žaneiro olimpiadą, jie praleis ir rugpjūčio 4–13 dienomis Londone vyksiančias planetos pirmenybes. „Kova su dopingu Rusijoje vyksta, tačiau vis dar yra dalykų, kurie turi būti išspręsti“, – kalbėjo IAAF deleguotas nepriklausomos komisijos tiriant dopingo atvejus Rusijoje vadovas Rune'as Andersenas. „Galiu patvirtinti, kad jie tikrai stengiasi įvykdyti jiems keliamus reikalavimus. Tačiau vis dar nėra nėra sukurtos reikšmingos testavimo sistemos“, – kalbėjo jis ir pridūrė, kad Rusijos valdžios atstovai vis dar atsisako pripažinti McLareno ataskaitos rezultatus apie dopingo mastus šalyje. „Mums vis dar reikia paaiškinimų, kaip jie sprendžia šioje ataskaitoje minimas problemas pačiu efektyviausiu būdu“, – sakė R. Andersenas. Jis pastebėjo, kad dauguma diskvalifikuotų Rusijos trenerių ir toliau atvirai tęsia savo darbą ir taip užtveria kelią Rusijai nusikratyti diskvalifikacijos lapkričio mėnesį. Anglijos sostinėje 19-a Rusijos lengvaatlečių vis dėlto varžysis pasaulio čempionate kaip neutralūs atstovai. Tarp jų ir už Lietuvos šaknų turinčio Rusijos žurnalisto žmona, pasaulio čempionė Marija Lasickienė. Šuolių į aukštį sektoriuje viena iš pajėgiausių Airinės Palšytės konkurenčių šįmet laimėjo visas 15 varžybų, kuriose dalyvavo. Lietuvai pasaulio čempionate atstovaus 15 lengvaatlečių: Airinė Palšytė (šuoliai į aukštį), Dovilė Dzindzaletaitė (trišuolis), Eglė Balčiūnaitė (800 m), Liveta Jasiūnaitė (ieties metimas), Zinaida Sendriūtė (disko metimas), Vaida Žūsinaitė (maratonas), Brigita Virbalytė-Dimšienė, Živilė Vaiciukevičiūtė ir Monika Vaiciukevičiūtė (visos trys – 20 km sportinis ėjimas), Andrius Gudžius (disko metimas), Edis Matusevičius (ieties metimas), Marius Žiūkas (20 km sportinis ėjimas), Arturas Mastianica (50 km sportinis ėjimas), Remigijus Kančys bei Ignas Brasevičius (abu – maratonas). Kaip DELFI sakė Lietuvos lengvosios atletikos federacijos atstovai, lyginant su prieš dvejus metus vykusiomis planetos pirmenybėmis mūsų šalies komanda atjaunėjo. Su geriausiu scenarijumi planuojama, kad į finalus turėtų prasibrauti keturi lietuviai, nedrąsiai kalbama ir apie medalį.