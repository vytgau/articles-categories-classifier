Renginys vyko specialiai žaidynių atidarymo ir uždarymo ceremonijoms pastatytame olimpiniame stadione, turinčiame 35 tūkst. vietų. Sporto varžybos čia nebuvo rengiamos, po olimpiados areną ketinama nugriauti. Dvi valandas trukusios ceremonijos metu buvo galima pamatyti tiek tradicinius, tiek šiuolaikinius Pietų Korėjos menus. Žiemos olimpiadoje pirmą kartą pasirodė Kosovas, Ekvadoras, Eritrėja, Nigerija, Malaizija ir Singapūras. Olimpinė estafetė perduota Pekinui, kuris rengs 2022 m. žiemos olimpines žaidynes. Pjongčango olimpiniame stadione žygiavo ir Lietuvos delegacija. Tiesa, ji buvo kur kas kuklesnė, nei per žaidynių atidarymą. Lietuvos trispalvė per žaidynių uždarymą patikėta jauniausiam Lietuvos olimpinės delegacijos nariui 18-mečiui kalnų slidininkui Andrejui Drukarovui. Iš devynių į Pjongčangą atvykusių Lietuvos sportininkų uždarymo parade žygiavo tik keturi – A. Drukarovas ir trys slidininkai – Marina Kaznačenko, Mantas Strolia ir Modestas Vaičiulis. Kiti penki olimpiečiai jau išvykę namo. Vasario 9 d. per žaidynių atidarymą Lietuvos vėliavą nešė biatlonininkas Tomas Kaukėnas. Visoms rinktinių delegacijoms pražygiavus olimpinio stadiono ratu, buvo pagerbti paskutiniai olimpiniai prizininkai, kurie medalius iškovojo sekmadienį prieš pat žaidynių uždarymą. Ant apdovanojimų pakylos lipo Norvegijos slidinėjimo žvaigždė Marit Bjorgen, kuri tapo labiausiai tituluota visų laikų žiemos olimpinių žaidynių sportininke. Ji sekmadienį triumfavo 30 km lenktynėse klasikiniu stiliumi. Sidabro medalį iškovojo 27-erių metų suomė Krista Parmakoski, bronza atiteko 24-erių metų švedei Stinai Nilsson. Po jų ant apdovanojimų pakylos lipo vyrų 50 km slidinėjimo kroso varžybų prizininkai, vienintelį aukso medalį Suomijai iškovojęs Livo Niskanenas, antrąją vietą užėmęs Olimpinių atletų iš Rusijos atstovas Aleksandras Bolšunovas, trečias – jo tautietis Andrejus Larkovas. Per pastarąją medalių įteikimo ceremoniją buvo pakeltos ne Rusijos, o olimpinės vėliavos, nes Rusija tebėra suspenduota dėl dopingo skandalo. Pjongčango olimpiniame stadione vykusioje ceremonijoje taip pat dalyvavo Pietų Korėjos prezidentas Moon Jae Inas, JAV prezidento Donaldo Trumpo duktė Ivanka ir Šiaurės Korėjos aukšto lygio atstovų delegacija, Tarptautinio olimpinio komiteto (IOC) prezidentas Thomas Bachas. Stadione užgesus olimpinei ugniai, o IOC prezidentas T. Bachas paskelbė Pjongčango žiemos olimpines žaidynes uždarytomis. Norvegų triumfas Bedroje medalių įskaitoje triumfavo Norvegijos olimpinė rinktinė. Norvegai iškovojo 14 aukso, 14 sidabro ir 11 bronzos medalių. Norvegija taip pat yra daugiausiai medalių iškovojusi šalis. Antrąją vietą užėmė Vokietija (14 aukso, 10 sidabro ir 7 bronzos). Po pergalingai pasibaigusių vyrų keturviečių bobslėjų varžybų sekmadienį vokiečiai buvo tapę medalių įskaitos lyderiais, bet 37-erių metų Norvegijos slidininkės M. Bjorgen triumfas paskutinėse – 30 km lenktynėse klasikiniu stiliumi – sugrąžino Norvegiją į viršūnę. Vokietijai triumfą medalių įskaitoje galėjo padovanoti ledo ritulininkai, bet vyrų turnyro finale vokiečiai po pratęsimo 3:4 nusileido Olimpinių atletų iš Rusijos komandai. Trečiąją poziciją užėmė Kanada (11 aukso, 8 sidabro, 10 bronzos), ketvirtąją – JAV (9 aukso, 8 sidabro, 6 bronzos), penktąją – Olandija (8 aukso, 6 sidabro, 6 bronzos).  Lietuviai Pjongčango žaidynėse Šios žiemos žaidynės, jau aštuntos iš eilės, pašykštėjo medalių Lietuvos sportininkams, kurie nuo pat 1992-ųjų, t. y. tada, kai atstovauja nepriklausomai šaliai, vis dar taip ir nėra tapę žiemos olimpiados prizininkais. Mūsiškių pasirodymas Pjončange – solidžiausias iš pastarųjų trijų žiemos olimpiadų. 2010-ųjų žaidynėse Vankuveryje geriausia, ką pasiekė šeši jose dalyvavę lietuviai, yra 18-a vieta, o 2014 m. Sočyje – 16 vieta. Rusijoje, kaip ir Pietų Korėjoje, Lietuvai atstovavo devyni atletai. Kitos penkios žiemos olimpiados – 1992, 1994, 1998, 2002 ir 2006 m. – Vidos Vencienės ir P. Vanago bei M. Drobiazko dėka buvo sėkmingesnės: aukščiausios vietos – 11, 12, 8, 5 ir 7. Kalbant apie Baltijos šalis, Pjongčange vieninteliai latviai sugebėjo papildyti savo medalių taupyklę. Janis Strenga ir Oskaras Melbardis iškovojo bronzą vyrų bobslėjaus dviviečių ledrogių varžybose. Paskutinę olimpiados dieną Latvijos ketveriukė tenkinosi penkta pozicija. Su vienu bronzos medaliu Latvijos rinktinė bendroje lentelėje pasidalino 28-ą vietą su Kazachstanu ir Lichtenšteinu. Itin apmaudžiai žaidynės baigėsi Estijos delegacijai. 23-ejų metų Saskia Alusalu greitojo čiuožimo moterų bendro starto lenktynėse liko per plauką nuo apdovanojimo – ketvirta. Tuščiomis iš Pietų Korėjos grįžtantiems estams bendroje Pjongčango olimpiados įskaitoje atiteko 31-a vieta: aukščiausia iš šalių, nelaimėjusių medalių. Jei visas valstybes, kurių nė vienas sportininkas netapo prizininku, įvertintume pagal tai, kokią aukščiausią vietą užėmė jos geriausias atletas, Lietuvos rinktinę, be Estijos, dar pralenkė tik Izraelis (8), Danija (10) ir Kroatija (12). Lietuviai kartu su Šiaurės Korėjos atstovais tarp 92 šalių finišavo 36-ti.