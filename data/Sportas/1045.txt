22-ejų metų 185 cm ūgio puolėjas pirmuosius futbolininko karjeros žingsnius žengė didžiausiame Nigerijos mieste Lagose. Vėliau L. Ogana persikėlė į Portugaliją, o 2015 m. pasirašė sutartį su „Braga“ klubu. Pastaruosius tris sezonus jis vilkėjo antrosios „Braga“ komandos marškinėlius ir rungtyniavo antrame pagal pajėgumą – „Ledman Liga Pro“ šalies futbolo divizione. Per tris sezonus „Ledman Liga Pro“ divizione L. Ogana sužaidė 77 rungtynes, pelnė 18 įvarčių ir atliko 3 rezultatyvius perdavimus. Geriausiai jam sekėsi 2015-2016 m. sezone, kai per 29 rungtynes puolėjas pasižymėjo 8 įvarčiais. Praėjusiame sezone „Braga B“ sudėtyje jis sužaidė 30 rungtynių ir pelnė 6 įvarčius, o šį sezoną per 18 rungtynių pasižymėjo 4 tiksliais smūgiais. Po kelis mėnesius trukusių intensyvių derybų „Žalgiris“ šios savaitės pradžioje galutinai sutarė su „Braga“ dėl L. Ogana perėjimo į Vilniaus futbolo klubą. Futbolininkais su „Žalgiriu“ sudarė ilgalaikę sutartį. L. Ogana tapo septintuoju „Žalgirio“ komandos naujoku. Dar gruodį ekipos gretas papildė brazilas Marquinhos ir serbas Marko Tomičius, sausį prisijungė prancūzas Jeremy Manzorro, o vasario pradžioje – slovakas Tomašas Malecas bei Austrijos pilietybę turintis Tomašas Šimkovičius. Į Vilnių taip pat sugrįžo ir nuo 2017 m. vidurio Kazachstane žaidęs Georgas Freidgeimas. Be to, pasibaigus nuomos sutartims su Kauno „Stumbru“ ir Džurdžu „Astra“ žalią ir baltą aprangas vėl apsivilko Dominykas Barauskas ir Serge'as Nyuiadzi. Oficialus atsinaujinusio „Žalgirio“ startas įvyks vasario 25 dieną. A lygos pirmojo turo rungtynėse sekmadienį, 18 val. „Sportima“ manieže žalgiriečiai susitiks su „Kauno Žalgirio“ futbolininkais. Kauniečių gretose – naujokai lietuviai Likus vos kelioms dienoms iki naujojo sezono pradžios „Kauno Žalgirio“ futbolo klubas savo sudėtį sustiprino dar dviem futbolininkais. Prie komandos prisijungė Karolis Gvildys ir Markas Beneta. 23-ejų metų kaunietis K. Gvildys didžiąją savo karjeros dalį rungtyniavo gimtajame mieste, kur gynė „Kauno Žalgirio“ ekipos garbę. 2017 metais persikėlė į Alytaus „Dainavą“, tačiau po svetur praleisto sezono sugrįžta rungtyniauti į Kauną. Tuo tarpu 24-erių klaipėdietis M. Beneta į „Kauno Žalgirį“ keliasi iš uostamiesčio. Gynėjo pozicijoje rungtyniaujantis futbolininkas nuo 2013 metų atstovavo Klaipėdos „Atlantui“.