„Sūduvos“ klubo pasiekimų grafoje jau įraitytas 2017-ųjų A lygos nugalėtojų titulas. Iš tiesų iki jo Vladimiro Čeburino auklėtiniams trūksta paskutinio žingsnio – namuose atsilaikyti prieš čempionų vardus ginančius žalgiriečius. Prieš paskutinį turą A lygos turnyro lentelės viršūnėje žengia „Sūduva“ (68 taškai), „Žalgiris“ atsilieka tašku. Tad komandas vietomis sukeistų tik svečių pergalė „Arvi“ arenoje. Mačas prasidės sekmadienį, 13 val. „Žalgiris“ nuo 2013 metų neturėjo lygių Lietuvoje, iškovodamas 14 trofėjų iš eilės, įskaitant keturis čempionų titulus. Pirmąjį vilniečių kluptelėjimą publika išvydo rugsėjį, kuomet jie pralaimėjo LFF taurės turnyro finalą Kauno „Stumbrui“. Iš viso „Žalgirio“ sąskaitoje yra septynios Lietuvos pirmenybių nugalėtojų taurės. Savo ruožtu, „Sūduva“ dar niekad nebuvo triumfavusi A lygoje, nors septynis kartus tapo prizininke. Praėjusiais metais suvalkiečiai užsikabino bronzą. Šiame sezone Marijampolės ir Vilniaus ekipos prieš tai jau buvo susitikusios penkis kartus. Abi komandos po sykį šventė pergalę, trejose rungtynėse fiksuotos lygiosios, įskaitant žalgiriečiams palankiai susiklosčiusia 11 m baudinių serija pasibaigusį LFF taurės varžybų pusfinalį.