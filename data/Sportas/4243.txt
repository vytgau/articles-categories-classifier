Kai trenerio žurnalistai paklausė apie keturis įvarčius įmušusį varžovų lyderį Besartą Ibrami, O. Vasilenka pažymėjo, kad Maksimas Maksimovas jau yra pasižymėjęs penkis kartus. Kai jo paklausė apie varžovų stipriąsias puses, treneris pagiria varžovus ir priduria, kad jo komanda nėra prastesnė. „Į trečią etapą patenka tik geros komandos. Jie žaidžia aktyvų futbolą, mėgsta žaisti ant žemės, sudėtis subalansuota, bet.. mes rungtynėms pasiruošę, mes žinome kaip žaisime, svarbiausia savo planą bus išpildyti aikštėje. „Trakų“ futbolininkai nebijo iššūkių ir juos priima su didžiausiu malonumu“, – žiniasklaidai kalbėjo O. Vasilenka. M. Maksimovas šiandien treniravosi su komanda, treneris planuoja jį matyti aikštėje ir rytoj, tačiau garantijų dėl to vis dar nėra. „Maksas ruošiasi, tačiau galutinis atsakymas dėl jo žaidimo bus tik rytoj. Tiesa, ar jis žais, ar nežais, mes turime žaidimo planą, kurio stengsimės laikytis. Daug kartų esu kartojęs, kad „Trakuose“ žaidžia dauguma futbolininkų, kurie gali sėkmingai pasirodyti keliose pozicijose“, – teigė O.Vasilenka. Spaudos konferencijoje dalyvavo ir futbolininkas Vaidotas Šilėnas, kuriam prieš ketverius metus su Vilniaus „Žalgiriu“ yra tekę nukeliauti į ketvirtąjį UEFA Europos lygos etapą. „UEFA turnyrai Lietuvos klubams yra nemenkas iššūkis, todėl džiaugiamės, kad galime čia dalyvauti. Prieš pirmo etapo kovas mus daugelis nurašinėjo, prieš antrą ratą – taip pat. Spėju, kad ir dabar nesame favoritai, tačiau aš asmeniškai tarp pirmo ir trečio varžovo nematau jokio skirtumo. Į aikštę eisime maksimaliai susikaupę, kolektyvas prieš kiekvienas rungtynes jaučiasi vis labiau užtikrintas, o tai gali padėti pasiekti ir geresnių rezultatų“, – kalbėjo V. Šilėnas. Pirmąsias UEFA Europos lygos trečiojo atrankos etapo rungtynes su „Shkendija“ sostinės LFF stadione „Trakai“ žais ketvirtadienį 19:30 val. Atsakomosios rungtynės po savaitės.