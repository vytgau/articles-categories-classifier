Jonavos sporto arenoje susirinko šio sezono pajėgiausios keturios komandos. Finalinis turnyras prasidėjo šeimininkių FK „Jonavos“ ir Vilniaus MFA „Žalgirio“ dvikova, kurią po Anos Cheminavos įvarčio 1:0 laimėjo vilnietės. Paskiau Ukmergės „SC-Keliai“ 3:0 pranoko Gargždų FK „Bangą“. Antrame ture jonavietės 2:0 nugalėjo ukmergiškes, o vilnietės 5:1 įveikė „Bangą“. Trečiame ture jonavietės 2:0 nugalėjo „Bangą“ ir užsitikrino sidabro medalius. Turnyro kulminacija tapo MFA „Žalgirio“ pergale 4:2 prieš bronzą iškovojusias ukmergietes. Individualiais prizais apdovanotos geriausios žaidėjos: vartininkė – Emilija Kaselytė („SC-Keliai“), gynėja – Agnė Medvedevaitė („Jonava“), puolėja – Laura Ruzgutė („Žalgiris“), rezultatyviausia – Ana Cheminava („Žalgiris“). Taip pat Lietuvos moterų futbolo asociacija įsteigė prizus komandų treneriams. „Labai noriu pasidžiaugti komandos pasiekimu! Manau, laimėjome pelnytai, o finalinės dvikovos tikrai buvo vertos dėmesio. Visos komandos stengėsi ir labai norėjo įrodyti, jog ne šiaip sau čia atsidūrė. Kovos būta rimtos ir įtemptos, ypatingai su Jonavos ekipa. Mūsų komanda iš finalinio ketverto – vyriausia, labiausiai patyrusi. Tai ir buvo pagrindinė priežastis, leidusi mums pasidabinti aukso medaliais. Žaidėme drausmingai, stengėmės laikyti kamuolį. Tai įgyvendinus, ieškojome aštrių progų prie varžovių vartų, ką pasiekti ir pavyko“, – įspūdžiais pasidalijo čempionių vartininkė Aistė Griciūtė. „Šiandien aikštėje atlikome daugmaž tiek, kiek dirbome per treniruotes. Tikėjausi, kad įmušiu bent įvartį, bet tokio rezultatyvumo – ne. Savęs negiriu, kad išnaudojau tikrai gerų progų, dėl ko truputį gėda. Antrą vietą vertinu gerai, mums sėkmingas šis sezonas“, – atsiliepė jonavietė Eglė Raznauskaitė. Renginio organizatoriai už skirtą areną dėkingi Jonavos KKSC direktorei Reginai Stupurienei ir jos pavaduotojui Laurynui Gailiui. Utenoje sužaistos čempionato dvikovos dėl 5–8 vietų. Penktą vietą iškovojo Vilniaus FM-„Kreontas“, aplenkęs Utenos FK „Utenį“, Vilniaus JL „Stars“ ir Mažeikių FK „Triumfą“. Nemenčinėje įvyko rungtynės dėl 9–12 vietų, po kurių išsirikiavo Panevėžio FA-SG, Kauno SM „Tauras“, Nemenčinės MFK ir Tauragės SM-„Tauras“.