39-erių lietuvis, ilgus metus gyvenantis Rusijoje, tapo persona „non grata“ dėl viešai išsakytos kritikos klubo vadovybės atžvilgiu, skelbia Championat.com. N. Barasa buvo įtrauktas į juodąjį sarašą. „Aš daviau interviu, kuriame išsakiau savo mintis, neturėjau jokio tikslo, tiesiog pasakiau viską, ką galvoju ir kas vyksta. Ir netrukus sulaukiau reakcijos: man paskambino iš klubo apsaugos tarnybos ir pranešė, kad aš juodajame sąraše. Uždraudė patekti ir į rungtynes, ir į klubo patalpas, – pasakojo N. Barasa. – Manau, kad toks elgesys su manimi, kaip buvusiu klubo žaidėju ir veteranu, netoleruotinas. Mane tai užgavo. Tiesa, man jau paskambino vienas iš klubo vadovų ir teiravosi, kodėl aš taip kalbu. Kaip buvęs žaidėjas aš turiu tokią teisę. Juo labiau, nemeluoju.“ Anot N. Barasos, klubo vadovai įsižeidė dėl jo kritikos, susijusios su reprezentacinės miesto ir regiono komandos stiprinimu. „Krylja“ užduotis – patekti į „Premier“ lygą iš pirmosios lygos. Pasižiūrėkite, kaip stiprinasi varžovai – „Orenburg“ ir Krasnojarsko „Jenisej“. O mes ką? Pasiėmėme puolėją iš komandos, kuri velkasi turnyro lentelės pabaigoje, jam mokame nemažus pinigus. Ir viskas. Su tokia sudėtimi ir klubo vadovų požiūriu mūsų geriausiu atveju laukia atkrintamosios varžybos. O klubo vadovybė nė karto neprisiėmė atsakomybės“, – aiškino lietuvis. „Visi nori permainų, nori matyti į svečius atvažiuojančias „Zenit“ ir „Spartak“ komandas. Kam kitu atveju statyti naują stadioną? Taigi, aš noriu apie viską kalbėti atviromis kortomis. Kaip tik į gubernatoriaus postą atėjo futbolą labai mylintis žmogus. Rašysime peticiją ir kreipsimės į jį, kad situacija taip pat pasikeistų“, – dėstė N. Barasa. Šiuo metu antroje pagal pajėgumą Rusijos lygoje Samaros ekipa užima trečiąją vietą, garantuojančią patekimą į atkrintamąsias varžybas. Tiesiai į „Premier“ lygą iškops dvi geriausios čempionato komandos. N. Barasa Samaros ekipoje žaidė 2001-2002 m sezone, taip pat 2005-aisiais. 2001-2006 m. gynėjo ir atraminio saugo pozicijose galėjęs rungtyniauti N. Barasa atstovavo Lietuvos rinktinei, sužaidė 26 rungtynes ir pelnė 2 įvarčius. Baigęs profesionalo karjerą jis pasuko į verslą ir liko gyventi Rusijoje. Antradienį su „Krylja Sovetov“ komanda kontrolines rungtynes žaidė Marijampolės „Sūduva“. Varžovus Lietuvos čempionai įveikė 3:1. Šią vasarą, naujame „Cosmos Arena“ stadione Samaroje, vyks pasaulio futbolo čempionato rungtynės.