Tokių varžybų debiutantė Karolina Jasaitė su kartimi įveikė 3.15 m aukštį (2.60/1, 2.90/2, 3.15/2, 3.40/xx) ir pralenkė vieną varžovę. Kitas debiutantas Tomas Vasiliauskas kūjį numetė 61.33 m (60.35-59.40-61.33) ir užėmė septintą vietą. Ketvirtą vietą 400 m barjeriniame bėgime (59.98) užėmė Irma Mačiukaitė. Nors visos jos varžovės A bėgime turėjo geresnius asmeninius pasiekimus, dvi iš jų Irma pralenkė. „Gal bėgosi net kiek per lengvai, tuomet sunkiau įveikti kliūtis“, – po finišo sakė Irma. 400 m barjerinio bėgimo B bėgimą laimėjęs Rapolas Saulius finišavo visai išsekęs, tačiau net 0.59 sek pagerino asmeninį rekordą (52.45) ir užėmė bendrą šeštą vietą. Karolina Deliautaitė 100 m bėgime (11.78) užėmė aštuntą vietą. Vyrų 100 m bėgime septintą kartą Europos komandinėse varžybose dalyvavęs Rytis Sakalauskas nusileido tik slovakui Janui Volko ir finišavo antras (10.30) su geriausiu Lietuvos sezono rezultatu. 1500 m bėgime ilgą laiką grupę vedusį Simą Bertašių paskutinio rato pradžioje pralenkė vengras Benjaminas Kovacsas, tačiau finišas priklausė Simui. Mūsų bėgikas pagerino asmeninį rekordą (3:44.59) ir tapo antruoju (po Evaldo Martinkos 2001 metais) per istorija lietuviu, laimėjusiu 1500 m bėgimą Europos komandų čempionatuose ar taurėse. Zinaida Sendriūtė Lietuvos komandai atstovavo tryliktą kartą iš eilės, dėl organizatorių kaltės visos dalyvės neturėjo galimybės mėtyti savus diskus, tačiau sugebėjo septintą kartą tapti tokių varžybų prizininke, užimdama trečią vietą – 53.20 m (53.20-52.37-52.20-50.87). Ramūnas Kleinauskas pateko į šuolių į tolį finalinį ketvertą ir su 7.49 m rezultatu (x-7.39/0.8-x-7.49/1.0) buvo ketvirtas. Vyrų rutulio stūmime pergalės laukėme 17 metų (praėjusiame amžiuje laimėdavo Saulius Kleiza), šiandien ją sau ir komandai padovanojo Šarūnas Banevičius – 19.29 m (18.00-19.10-19.29-19.27). 400 m bėgimuose Agnė Šerkšnienė savo septintose Europos komandų varžybose finišavo penkta (53.18), o Rokas Pacevičius pagerino asmeninį rekordą (47.28) ir buvo šeštas. Vos 0.32 sek blogiau už asmeninį rekordą 3000 m kliūtinio bėgimo distanciją įveikė Banga Balnaitė. Ji užėmė ketvirtą vietą (10:59.26). Liveta Jasiūnaitė, pakeitusi rinktinėje vienuoliką iš eilės čempionatų ir taurių Lietuvai atstovavusią Indrę Jakubaitytę, numetė ietį 55.39 m (52.88-55.39-54.93) ir užėmė penktą vietą. Aštuntą kartą Europos komandinėse varžybose 800 m bėgo Eglė Balčiūnaitė ir šeštą kartą ji buvo tarp prizininkų, šį kartą užimta trečia vieta (2:03.65). Dovilė Dzindzaletaitė pirmą kartą dalyvavo Europoos komandinėse varžybose ir su geriausiu Lietuvos sezono rezultatu ir penktu rezultatu per karjerą užėmė antrą vietą – 13.97 m 913.63/1.0-13.97/0.0-x-x). Loreta Kančytė pagerino asmeninį 3000 m bėgimo rekordą, pasiekė geriausią Lietuvos sezono rezultatą ir finišavo septinta (9:40.59). Adrijus Glebauskas, debiutuodamas Lietuvos komandos sudėtyje, šuoliuose į aukštį užėmė penktą vietą – 2.13 m (2.05/1, 2.09/1, 2.13/2, 2.16/xxx). 5000 m bėgime Šarūnas Mockus liko vienuoliktas (15:27.05) – pagal dalyvių turimus sezono rezultatus tikėtis aukštesnės vietos jam buvo sunku. Moterų 4×100 m komanda savame bėgime finišavo ketvirta, galutinė vieta – aštunta (46.13, geriausias Lietuvos sezono rezultatas). Lietuvos vyrai po nesėkmingo lazdelės perdavimo liko be rezultato ir taškų komandai nepelnė. Komandinėje įskaitoje po 21 rungties priekyje Vengrija (195), Slovakija (170.5), Lietuva (157), Slovėnija (146) ir Kroatija (135). Į pirmą lygą pakils trys stipriausios komandos.