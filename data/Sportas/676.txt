Grubiose rungtynėse, kuriose „Gintros-Universiteto“ komandoje 2015 metais žaidusi puolėja Rebecca Elloh nespindėjo draugiškumu savo buvusioms bendraklubėms ir neatlaikiusi įtampos kibo į atlapus 24-erių metų Lietuvos rinktinės gynėjai Vestinai Neverdauskaitei, užfiksuotos rezultatyvios lygiosios 2:2 (1:2) prieš be penkių minučių naująsias Kipro čempiones Limasolio „Barcelona FA“. Šioje komandoje Dramblio Kaulo rinktinės puolėja R. Elloh buvo ne vienintelis pažįstamas veidas. Jai taip pat atstovauja geltonai-juodus marškinėlius 2015 metais vilkėjusi Dramblio Kaulo rinktinės centro saugė Rita Akkaffou. Iš viso varžovių komandą atstovauja net keturios Dramblio Kaulo rinktinės narės, o puolimo grandyje įvarčius „štampuoja“ puolėja iš Jungtinių Amerikos Valstijų Krystyna Freda. Ši 24-erių metų 170 cm ūgio futbolininkė gimtinėje žaidė aukščiausios JAV moterų futbolo lygos klubuose – Niu Džersio „FC Sky Blue“, Potlando „Thorns“, Vakarų Niujorko „Flash“, o taip pat yra rungtyniavusi elitinėje Suomijos moterų futbolo lygoje. Įdomu tai, kad K.Freda „Barcelona FA“ komandos buvo perviliota iš aršiausių priešininkių stovyklos – Limasolio „Apollon Ladies“. Abu įvarčius „Gintrai-Universitetui“ pelnė J. Čubrilo, pasižymėjusi 27 ir76 min.. „Gintros-Universiteto“ startinė sudėtis: G. Kaselytė, V. Neverdauskaitė, S. Karasiovaitė, A. Mikutaitė, M. Čubrilo, A. Filenko, L. Gudčenko, D. Gailevičiūtė (G. Toropovaitė), S. Veličkaitė (L. Žižytė), K. Vaičiulaitytė, J. Čubrilo. „Barcelona FA“ klubas šalies čempionate per 14 turų yra iškovojęs 13 pergalių ir tik kartą sužaidęs lygiosiomis. Iki pirmenybių pabaigos likus keturiems turams „Barcelona FA“ artimiausias persekiotojas „Apollon Ladies“ lenkia 5 taškais. Pastarajai čempionių titulo praradimas būtų didelis smūgis, nes tai reikštų, jog pastaruosius metus Kipre madas diktavusi ekipa praras galimybę varžytis UEFA moterų Čempionių lygos turnyre. Šiose rungtynėse Rimanto Viktoravičiaus auklėtinės dukart buvo atsidūrusios besivejančių vaidmenyje, bet abu sykius nepalūžo ir sugebėjo išlyginti rezultatą. Pirmo kėlinio 25 -ąją minutę aikštės šeimininkės išsiveržė į priekį, bet minimalia persvara pasidžiaugė vos 2 minutes. Prabėgus vos kelioms akimirkoms rezultatą išlygino serbė Jelena Čubrilo. Dar prieš pertrauką kiprietės dar kartą nuginklavo Gretą Kaselytę ir į rūbines komandos patraukė varžovėms esant priekyje 2:1. Iškart po pertraukos Lietuvos čempionės turėjo kelias realias progas dar sykį atstatyti „status quo“, o rungtynių arbitras nesiryžo skirti gana akivaizdus 11 metrų baudinio. Nepaisant to šiaulietės nepasidavė ir pastangos nenuėjo veltui – 76 -ąją minutę dublį į savo sąskaitą įsirašė ir rezultatą išlygino J. Čubrilo. Susitikimo pabaigoje dar kilo incidentas tarp Vestinos Neverdauskaitės ir R. Elloh, kurį išprovokavusi afrikietė galva smogė lietuvei. Teisėjas už nesportišką elgesį parodyti raudonos kortelės puolėjai nesiryžo, o finalinis švilpukas paskelbė apie rezultatyvias lygiąsias – 2:2. Dar vieną kontrolinį mačą „Gintra-Universitetas“ žais su „Apollon Ladies“, kuris numatytas ketvirtadienį.  