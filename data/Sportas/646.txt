Apie tai, ko šiemet tikėtis didžiuosius šalies miestus drebinančiose varžybose, kalbamės su jų sumanytoju Vyteniu Benečiu. – Vyteni, ar sunku organizuoti renginį, kuris vyksta sostinės centre? – Iššūkių organizuojant masines varžybas, kurių metu nestabdomas eismas – tikrai nemažai. Kadangi veiksmas vyksta sostinės centre, reikėjo pasistengti, kad mumis patikėtų Vilniaus savivaldybė. Didelės ambicijos, dideli ir suklupimai. Tai vienas iš kompleksiškiausių renginių, sujungiantis daugybę sporto šakų, įvairias trasas ir disciplinas, daug inventoriaus ir minią dalyvių, todėl jį įgyvendinti be priekaištų yra nelengvas išbandymas. Beje, turiu puikią, didelę patirtį turinčią komandą, su kuria visi iššūkiai tampa įveikiami, todėl ramu. – Šiemet vyks jau dešimtasis „Vilnius Challenge“ renginys. Nuo ko viskas prasidėjo? – Prieš beveik dešimtmetį, 2009-aisiais, su bendraorganizatoriumi Gediminu Mitkumi pasiryžome sukurti renginį, kuris ragintų žmones pakilti nuo sofų priešais televizorių ir įtrauktų juos į aktyvią veiklą. Pats būdamas karininkas tikiu ir žinau, kad su komanda galime nuversti kalnus ir visi nuotykiai, patiriami bendraminčių būryje, yra ypatinga patirtis. Remdamiesi šiomis idėjomis startavome 2009-ųjų liepos 25-ąją – tai buvo pirmas ir paskutinis kartas, kai pažinojau beveik visus pustrečio šimto dalyvių, kurie įveikė tuo metu buvusias dvi trasas. Nuo to laiko „Vilnius Challenge“ nenustojo plėstis ir tapo gausiausiu pasaulyje miesto multisporto renginiu. – Kokiuose Lietuvos miestuose vyks šios multisporto varžybos? – Šiemet varžybos vyks Vilniuje, Klaipėdoje ir Kaune. Kaune rengiame pirmąkart, Klaipėdoje debiutavome pernai, o Vilniuje jau bus jubiliejinis – 10-tasis renginys. Norėdami dalyviams suteikti įvairiapusiškesnės patirties, dviejų renginių datas suderinome su kitais didžiuliais pramogų renginiais: liepos 28-ąją vyksiantis „Klaipėda Challenge“ organizuojamas Jūros šventės metu. Tikimės, kad šiltas vasaros oras ir jūros vanduo padės pritraukti daugiau dalyvių egzotinėms pramogoms. O baigiamasis „Challenge Cup“ (Iššūkio taurės) renginys vyks rugpjūčio 25 d. Nemuno saloje, Kaune, idėjų festivalio „Laisvės piknikas“ metu. Dalyvaujantys „Kaunas Challenge“ kviečiami atvykti su šeimomis, vaikais, kurie galės įdomiai leisti laiką Laisvės piknike. – Kuo ypatingos varžybų rungtys, trasos? – Yra 4 trasos pagal sunkumą ir ilgį (nuo lengviausios iki sunkiausios): žalia, mėlyna, raudona, juoda. Įveikdamas trasas žmogus išbando save įvairiose rungtyse: bėgdamas, irkluodamas baidarę ar irdamasis plaustu įvairiais vandens telkiniais, upėmis, ežerais, pelkėmis, važiuodamas dviračiu, landžiodamas požemiuose. Kiekvienas etapas yra naujas nuotykis, lavinantis kūną, intelektą, charakterį. Tikrai neužtenka būti stipriam ar greitam – trasoje būtina orientuotis, o kiekviena klaida gali suprastinti netgi fiziškai stipriausios komandos rezultatą. – Kokios rungtys labiausiai patinka žmonėms? – Pastebėjome, kad labiausiai dalyviai mėgsta egzotiškas rungtis, pavyzdžiui, požemių trasas. Įdomu pakeliauti po miestu, pamatyti istorinių, mįslingų vietų. Pačios sunkiausios rungtys, pagal atsiliepimus, būna bėgimo – taip yra tikriausiai dėl to, kad Vilniuje gausu aukštumų, apie kurias mažai nutuokiama, kol neatsiranda proga įveikti Karoliniškių ar Sapiegynės šlaitus. Daug labiau jie mėgsta dviračių rungtis, kurios atrodo fiziškai lengvesnės, tačiau vėlgi tai – reliatyvi sąvoka. Kai kurie tiesiog dievina užduotis vandenyje – pasitaškymas irkluojant karštą vasaros dieną atgaivina ir pralinksmina, o pelkės, upeliai, kuriuos reikia perbristi, suteikia trasoms daug žavesio. Bet kuriuo atveju, multisporto varžybos yra iššūkis, ir normalu, kad kertant finišo liniją jaučiamas nuovargis. Jis, kaip patirtis rodo, yra viena iš sudėtinių nuotykių dalis. – Kokių naujovių dalyviai gali tikėtis šių metų varžybose? – Prieš kelis metus „Vilnius Challenge“ dalyvavo beveik 1500 dalyvių, todėl nusprendėme stipriausiems suteikti galimybę labiau pasivaržyti – šiemet pristatome „Challenge Cup“ – Iššūkių taurę. Joje raginame dalyvauti visus, kurie siekia nuoseklaus augimo. Dalyvajantiems bus paskata ruoštis, tapti stipresniais, sveikesniais, gudresniais. „Challenge Cup“ dalyviai visuose trijuose renginiuose pelnys taškus, kurie bus sumuojami į bendrą reitingą. Tokiu būdu kiekvienas galės palyginti savo pasiekimus su pačių stipriausių, panašiai kaip tai yra daroma šachmatininkų, tenisininkų bendruomenėse. Mes siekiame sukurti paskatą dalyviams tobulėti, rinktis vis sudėtingesnes trasas ir taip patirti vis įspūdingesnių nuotykių. Beje, šešių stipriausių sezono komandų laukia ir 2500 EUR prizinis fondas. Kaip organizatorius, ką galite patarti norintiems geriau pasiruošti? – Sukursime treniruočių ciklą – tai bus įvairių sporto šakų pasiruošimo treniruotės, vyksiančios Lietuvos didmiesčiuose. Tai – viena iš šių metų naujovių. Didžiausią dėmesį skirsime orientavimosi sportui, kadangi tai viena iš esminių multisporto rungčių. Kviesime dalyvauti vietinių klubų organizuojamose varžybose ir treniruotėse, taip pat planuojame virvių rungčių, baidarių bei plaukimo plaustu treniruotes. Jos prasidės jau greitai, atšilus orams. Todėl nėra ko bijoti – kiekvienas turės galimybę įvertinti savo jėgas ir pasiruošti. Pastebėjome, kad žmonės mėgsta viską, taip pat ir registraciją, palikti paskutinei akimirkai, tačiau registruodamiesi anksčiau patirsite mažiau streso ir galėsite dalyvauti pasiruošimo etapuose, o tai dalyvavimą pavers tiesiog maloniu nuotykiu. – Šios varžybos tinkamos tik aktyviai sportuojantiems ar įvairaus pasiruošimo ir amžiaus žmonėms? – Multisporto trasos yra specialiai suplanuotos, kad būtų tinkamos įvairiausio pasiruošimo pilnamečiams asmenims. Dalyvauja ne tik jaunimas, bet ir vyresnio amžiaus žmonės. Vyriausias dalyvis buvo 72-ejų. Nepamirškite – visos kliūtys dėl lyties, amžiaus ar galimybių dažnai tėra jūsų galvose. Nedvejokite jeigu jūsų dviratis dulkėtas dar nuo praėjusių metų paskutinio važiavimo, ar jeigu nedėvėjote bėgimo batelių dar nė karto. Galima pradėti lengviausioje – Žalioje trasoje ir, įgavus pasitikėjimo, žinių bei fizinio pasirengimo, rinktis vis sudėtingesnes trasas. Šiemet Vilniuje laukiame apie 1500 dalyvių, o Klaipėdoje ir Kaune po maždaug 800. Nors įprastai varžybas labiau renkasi vyrai, tačiau moterų vis daugėja, ir jų dalyvių tarpe jau yra apie ketvirtadalį. Jos ne dalyvaudamos pasiekia įspūdingų rezultatų, bet mišrių komandų grupės yra vienos iš populiariausių multisporto varžybose. Šiandien turime jau apie trečdalį užsiregistravusių dalyvių, ir, kaip patirtis rodo, atšilus orams labai greitai jų padvigubės. – Koks, jūsų nuomone, svarbiausias šių varžybų elementas? – Esminis dalykas yra dalyvavimas komandoje. Visi multisporto varžybų dalyviai turi susirasti draugą ar draugę. Apdovanojami kiekvienos trasos ir grupės (vyrai, moterys, mišrios) geriausieji – ant podiumo stovi visa komanda ir jie nusipelno švęsti kartu. Yra ir taip daug individualių sporto šakų, masinių bėgimų, dviračių lenktynių. Tai smagu, skatina judėjimą, savo ribų plėtimą. Tačiau kuriant tikrą nuotykį mieste geriausios emocijos patiriamos dalinantis įspūdžiais su kitais – draugais, šeimos nariais, bendradarbiais ar tiesiog varžybų partneriais. Nuotykiai, patiriami su kitu asmeniu, būna kur kas labiau įsimintini, tai atsispindi ir dalyvių atsiliepimuose. Be to, šiemet visus renginius darome Lietuvos Nepriklausomybės atkūrimo šimtmečio minėjimo dvasia, renginių spalvos atspindi mūsų trispalvę, o vienijimosi idėja dar svarbesnė. Jausmas, kai esi kažko didelio ir galingo dalis, yra neįkainojamas ir kartais netgi malonesnis už tavo vieno asmenines pergales. 