Kovą dėl mylimiausio tautos sportininko „LTeam apdovanojimuose“ tęsia dviratininkas Ramūnas Navardauskas, plaukikas Giedrius Titenis, šuolininkė į aukštį Airinė Palšytė, NBA puikiai rungtyniaujantis Domantas Sabonis, disko metikas Andrius Gudžius, vienas krepšinio rinktinės lyderių Mindaugas Kuzminskas, plaukikė Rūta Meilutytė bei irkluotojai Saulius Ritter ir Milda Valčiukaitė. „Metų sportininko“ nominacijoje daugiausiai visuomenės balsų turi A. Gudžius, „Metų sportininkės“ – A. Palšytė. „Metų vyrų komandos“ kategorijoje į priekį šovė pasaulio ir Europos čempionai, porinės keturvietės įgula – Dovydas Nemeravičius, Martynas Džiaugys, Aurimas Adomavičius ir Rolandas Maščinskas. „Metų moterų komandos“ rinkimuose daugiausiai simpatijų gavo porinės dvivietės valties įgula – Milda Valčiukaitė ir Ieva Adomavičiūtė, kurios pretenduoja tapti ir geriausia įgula FISA organizuojamuose geriausių pasaulio irkluotojų rinkimuose. „Metų trenerio“ nominacijoje savo kolegas kol kas lenkia A. Gudžiaus treneris Vaclovas Kidykas, o „Metų trenerės“ – A. Palšytės trenerė Tatjana Krasauskienė. „Metų proveržio“ kategorijoje daugiausiai balsų per pirmąją balsavimo savaitę surinko keturvietės baidarės įgula – Aurimas Lankas, Edvinas Ramanauskas bei broliai Mindaugas ir Simonas Maldoniai. „Metų pergalės“ nominacijoje aiškaus lyderio nėra. Čia simpatijas renka tiek A. Gudžiaus, tiek porinės keturvietės pasaulio čempionatuose nuskintos pirmosios vietos. „LTeam apdovanojimų“ nugalėtojus renka Lietuvos tautinio komiteto (25 proc.), Lietuvos sporto žurnalistų federacijos (25 proc.), Lietuvos sporto federacijų sąjungos (12,5 proc.) bei Lietuvos trenerių asociacijos (12,5 proc.) deleguoti asmenys ir įgalioti atstovai. Tradiciškai 25 procentai sprendžiamojo balso palikti visuomenei. Vienintelėje „Metų populiariausio“ sportininko kategorijoje nugalėtoją lems tik visuomenės balsai. Balsuoti už kiekvienos nominacijos favoritus galima kasdien. Balsavimas vyksta iki gruodžio 15 dienos. „LTeam apdovanojimų“ geriausieji bus paskelbti gruodžio 22 dieną Vilniuje, „Siemens“ arenoje vyksiančiame iškilmingame renginyje. Į nominacijas sportininkai įtraukti už pasiekimus nuo 2017 metų sausio 1 dienos iki 2017 metų gruodžio 1 dienos. Gruodžio mėnesį pasižymėję atletai bus įtraukti į kitų metų apdovanojimus. „LTeam apdovanojimai“ yra kasmetinis geriausių Lietuvos sportininkų pagerbimas. Į juos pretenduoja tik olimpinių sporto šakų atstovai. LTeam yra olimpinė Lietuvos rinktinė. Tai visos Lietuvos komanda, vienijanti stipriausius šalies sportininkus, iš viso – apie 300 atletų.