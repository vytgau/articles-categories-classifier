Pirmosiose „mūsų svajonių komandos“ kontrolinėse rungtynėse du įvarčius pelniusio Tado Kumeliausko vedami lietuviai po pratęsimo 3:2 iškovojo pergalę prieš Latvijos klubų rinktinę. Pagrindinis rungtynių laikas baigėsi lygiosiomis 2:2. Prieš pat susitikimą paaiškėjo, jog šios dienos rungtynėse neišvysime didžiausios rinktinės žvaigždės Dainiaus Zubraus. 39-erių metų lietuvis dalyvavo komandos apšilime, tačiau po intensyvios treniruočių savaitės jam maudžia raumenį, tad buvo priimtas sprendimas nerizikuoti žaidėjo sveikata. Nors jis nėra traumuotas, tačiau sprendimą dėl D. Zubraus dalyvavimo rytojaus rungtynėse priims rinktinės gydytojas. Vietoje D. Zubraus pirmajame puolimo trejete pasirodė Ilja Četvertakas, o į vartus nuo mačo pradžios stojo Mantas Armalis. Pirmasis rimtas gaisras prie M. Armalio vartų kilo tuomet, kai Artūras Katulis sėdosi ant nubaustųjų suolelio, o varžovai ilgai kontroliavo ritulį mūsų zonoje ir atliko ne vieną pavojingą metimą. Visgi, pramušti Lietuvos rinktinės vartininko latviams nepavyko, o pasibaigus mūsų gynėjo nuobaudai, pavojingiausią savo progą kėlinyje sukūrė lietuviai, kai Markas Kaleinikovas pabėgo vienas prieš varžovų vartininką, tačiau ir jam pasižymėti nepavyko. Per likusią pirmojo kėlinio dalį įvarčių taip pat nebuvo pelnyta, tad po 20 žaidimo minučių rezultatas buvo 0:0. Antrasis kėlinys lietuviams prasidėjo nesėkmingai: Paulius Gintautas už smūgį lazda buvo nubaustas 5+20 nuobauda ir išvarytas iš aikštės, o kiekybinį pranašumą Latvijos klubų rinktinė pavertė Edgaro Homjakovo įvarčiu (24:13, rez. perd. Georgijus Golovkovas, Karlis Ozolinis). Ilgai persvara džiaugtis latviai negalėjo: puikų reidą surengė Tadas Kumeliauskas, kuris puikiu reidu išnėręs iš už vartų tiksliu ir galingu smūgiu į viršutinį vartų kampą išlygino rezultatą - 1:1 (31:57, rez. perd. Ugnius Čižas, Artūras Laukaitis). Po antrojo kėlinio rezultatas ir toliau buvo lygus: 1:1. Trečiajame kėlinyje progą įvarčiui sukūrė pirmasis lietuvių puolimo trejetas, o ją šaltakraujiškai įvarčiu pavertė Arnoldas Bosas, kurio tikslus smūgis leido Lietuvos rinktinei įgyti persvarą 2:1 (47:48, rez. perd. Ilja Četvertakas). Nepaisant to, kad vėliau lietuviai turėjo ne vieną progą pasižymėti, tačiau įvartį pelnė latviai. Latvijos klubų rinktinėje iš arti pasižymėjo Georgijus Golovkovas (52:52, rez. perd. Karlis Ozolinis, Edgaras Homjakovas). Pagrindinis rungtynių laikas baigėsi lygiosiomis 2:2, o komandos žaidė pratęsimą formatu 3 prieš 3, kurį ekipos būtų žaidusios net jei ir viena rinktinė būtų iškovojusi pergalę per pagrindinį laiką. Jau pačioje pratęsimo pradžioje T. Kumeliauskas antruoju savo įvarčiu išplėšė Lietuvos rinktinei pergalę 3:2 (60:18, rez. perd. Nerijus Ališauskas). Po mačo vykusioje improvizuotoje baudinių serijoje 1:0 pergalę džiaugėsi latviai. Varžovai pirmuoju smūgiu nuginklavo Mantą Armalį, o tuo tarpu Arnoldas Bosas, Tadas Kumeliauskas, Nerijus Ališauskas, Edgaras Rybakovas ir Ugniaus Čižas smūgiavo nesėkmingai. Geriausiu mačo žaidėju Latvijos komandoje buvo išrinktas vartininkas Maris Juceris, o Lietuvos rinktinėje tokį prizą atsiėmė Tadas Kumeliauskas. Šiame mače Lietuvos rinktinėje nebuvo ne tik D. Zubraus, tačiau ir Danieliaus Nomanovo bei Danieliaus Bogdziuliio, kurie į aikštę išbėgs rytoj įvyksiančiose atsakomosiose rungtynėse. Antrasis mačas tarp Lietuvos rinktinės ir Latvijos klubų rinktinės pirmadienį prasidės 19:00 val. 