Dėl UEFA supertaurės kovoja Čempionų lygos ir Europos lygos laimėtojai. „Real“ praėjusį sezoną triumfavo pirmajame turnyre, o „Manchester United“ – antrajame. Madrido „karaliai“ UEFA Supertaurę į viršų kėlė tris kartus (2002, 2004 ir 2016 metais). Pernai jie 3:2 nugalėjo „Sevilla“ futbolininkus. „Raudonieji velniai“ šį titulą iškovojo vieną sykį (1991 m.). Ir „Real“, ir „Manchester United“ po du kartus pralaimėjo dvikovas dėl Supertaurės. Daugiausia – po šešis sykius – šį trofėjų iškovojo „Barcelona“ ir „Milan“ klubai. Tarp futbolininkų rekordas priklauso italui Paolo Maldini ir brazilui Dani Alvesui, kurie UEFA Supertaure džiaugėsi po keturis kartus. Tokios rungtynės vyks 42-tą sykį. Dažniausiai – trylika kartų – UEFA Supertaurė atiteko Ispanijos klubams, devynis – Italijos, septynis – Anglijos. Oficialiose rungtynėse „Real“ su „Manchester United“ kovėsi 10 kartų. Ketverias rungtynes laimėjo Ispanijos komanda, dvejas – Anglijos, o keturi mačai baigėsi lygiosiomis. Šios ekipos neseniai, liepos mėnesį, aiškinosi santykius kontrolinėse rungtynėse JAV. Tada pagrindinis dvikovos laikas baigėsi 1:1. Per baudinių seriją sėkmė lydėjo Jose Mourinho auklėtinius. Šis strategas anksčiau treniravo „Real“ futbolininkus. Abiejų komandų laukia itin rimtas iššūkis ir dėl to, kad dvikovos metu prognozuojamas 35 laispnių karštis. Praėjusią savaitę Makedonijoje viešėję „Trakai“ tokio išbandymo neišlaikė: trečiame UEFA Europos lygos atrankos etape kepinant 38. laipsnių kaitrai Lietuvos vicečempionai išvykoje 0:3 pralaimėjo Tetovo „Shkendija“ klubui ir pasitraukė iš varžybų. UEFA Supertaurės rungtynes tiesiogiai nuo 21.35 val. rodys vaizdo transliacijų internetu platforma www.viaplay.lt ir „Viasat Sport Baltic“ kanalas.