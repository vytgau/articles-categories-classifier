Splite dėl bilietų į jaunimo vasaros olimpines žaidynes varžėsi 31 sportininkas iš tiek pat valstybių, mat kiekvienai šaliai galėjo atstovauti tik po vieną atletą. Konkurencija buvo milžiniška. Iš pradžių kovos vyko aštuoniuose pogrupiuose, iš jų po du sportininkus pateko į A grupę. Čia šešiolika stalo tenisininkų minuso sistema varžėsi dėl pirmų dviejų kelialapių. M. Stankevičius šiose varžybose buvo skirstytas 11 numeriu. Pogrupyje lietuvis 4:2 įveikė Mahmutį Kreshniką (Kosovas), 4:2 nugalėjo Yilmazą Tugay (Turkija) ir 2:4 pralaimėjo italui Matteo Mutti. Užėmęs pogrupyje antrąją vietą Medardas pateko į A grupės atkrintamąsias varžybas. Čia mūsų atletas pirmoje kovoje 0:4 neatsilaikė prieš rusą Vladimirą Sidorenką, tad Medardui teko laukti antros galimybės. Pirmu bandymu kelialapius į jaunimo vasaros olimpines žaidynes iškovojo V. Sidorenka ir graikas, Europos jaunių čempionas Ioannis Sgouropoukos. Tuomet Medardas kovojo C grupėje, kuri buvo suformuota iš likusių 14 atletų ir dviejų geriausių, kurie pogrupiuose užėmė 3-4 vietas. Vienintelė nesėkmė būtų reiškųsi, jog pasirodymas Kroatijoje baigtas ir tuomet tektų laukti kitų atrankos į jaunimo olimpines žaidynes turnyrų. Pirmą varžovą – portugalą Jose Pedro Francisco – lietuvis įveikė 4:2 (11:8, 11:6, 9:11, 11:7, 9:11, 11:2). Toliau mūsų sportininko laukė Azerbaidžanui atstovaujantis natūralizuotas kinas Yu Khinhangas. Jį Medardas įveikė po dramatiškos kovos 4:3 (12:10, 11:9, 14:16, 5:11, 11:7, 10:12, 11:9). Lemiamame susitikime M. Stankevičius turėjo įveikti italą M. Mutti, kuriam pogrupyje buvo pralaimėjęs 2:4. Mūsų krašto atstovas po labai atkaklios kovos pasiekė revanšą 4:2 (14:12, 13:11, 12:10, 1:11, 8:11, 11:9). Ketvirtas vaikinų kelialapis atiteko Moldovos sportininkui Vladislavui Urdu. „Konkurencija Splite buvo milžiniška. Kelialapių į jaunimo vasaros olimpines žaidynes neiškovojo tokių stalo teniso grandų kaip Prancūzijos, Vokietijos, Švedijos, Rumunijos ar Italijos atstovai. Todėl Medardo patekimą tarp keturių geriausių reikėtų vadinti sensacija. Jis yra šaunuolis. Mes nesitikėjome, kad kelialapį jam pavyks pelnyti jau pirmame atrankos turnyre“, – sakė Lietuvos stalo teniso asociacijos garbės prezidentas Rimgaudas Balaiša. III vasaros jaunimo olimpinės žaidynės kitų metų spalio 6-18 dienomis vyks Buenos Airėse. 2010 metais Singapūre vykusiose pirmosiose jaunimo olimpinėse žaidynėse 24 sportininkų Lietuvos delegacija iškovojo 3 aukso bei du bronzos medalius. II jaunimo olimpinėse žaidynėse Nandzinge (Kinija) dalyvavo 21 Lietuvos sportininkas. Jie iš viso pelnė 8 medalius – tris aukso, du sidabro ir tris bronzos.