„Trakai“ įrodė turintys charakterį: tiek pirmose tarpusavio rungtynėse Škotijoje, tiek ketvirtadienį Vilniuje lietuviai dalį dvikovos buvo priversti žaisti be pašalinto žaidėjo, bet abusyk nugalėjo. Pergalę 2:1 išvykoje sekė laimėjimas namuose 1:0, ir „Trakai“ tvirtai įkėlė koją į antrą Europos lygos atrankos etapą. Tik „St. Johnstone“ vairininkui T. Wrightui atrodo kitaip. „Visiškai kontroliavome rungtynes. Bet suteikėme keletą pusprogių varžovams, o patys neišnaudojome galybės puikių galimybių“, – dėl pralaimėjimo teisinosi 53-ejų specialistas iš Šiaurės Airijos. Škotai išties atliko dvigubai daugiau smūgių (atitinkamai 13 ir 6) ir kur kas ilgiau kontroliavo kamuolį. Bet po to, kai 57 min. dėl antro įspėjimo iš aikštės buvo išvarytas Arūnas Klimavičius, skubotos svečių atakos buvo visiškai bevaisės, o „Trakai“ 88 min. užklupo juos greitu antpuoliu, pasibaigusiu vieninteliu Maksimo Maksimovo įvarčiu. Nepaisant dviejų nesėkmių, paklaustas, ar „Trakai“ galėtų rungtyniauti Škotijos „Premier“ lygoje, T. Wrightas rėžė be užuolankų. „Ne“, – atsakė treneris, bet plačiau pakomentuoti nenorėjo. Vis dėlto rezultatai byloja ką kita nei ketvirtą vietą Škotijos pirmenybėse užėmusio klubo strategas. Dar didesnę gėdą pirmame Europos lygos atrankos etape užsitraukė Galzgo „Rangers“, kurį bendru rezultatu 2:1 eliminavo Liuksemburgo atstovai „Progres Niederkorn“. Tad Škotijos klubinio futbolo reputaciją pataisyti galės tik „Aberdeen“, pradėsiantis kovas nuo antro etapo, ir Čempionų lygos kvalifikacijoje dalyvausiantis šalies grandas Glazgo „Celtic“. Tuo metu Lietuvos futbolas sulaukė netikėtos atgaivos. Pirmą kartą nuo 2012 metų peršokti pirmą kliūtį Europos turnyruose sugebėjo du šalies klubai – ne tik „Trakai“, bet ir Marijampolės „Sūduva“, kuri 2:1 palaužė Soligorsko klubą „Šachtior“ (Baltarusija). O starto Čempionų lygos atrankoje dar laukia Vilniaus „Žalgiris“. „Tai, ką padarėme mes ir „Sūduva“, parodo, kad Lietuvos futbolas yra šio to vertas. Dabar visi sirgsime už „Žalgirį“ Čempionų lygoje. Tad tie žmonės, kurie nuvertina Lietuvos futbolą, apsirinka“, – sakė „Trakų“ vyriausiasis treneris O. Vasilenka. Akivaizdu, kad tarp tokių yra ir jo buvęs tiesioginis oponentas iš „St. Johnstone“ T. Wrightas, bet veltis į žodžių mūšį 43-ejų rusas nenorėjo. „Tai – trenerio nuomonė, geriau jos nekomentuosiu. Jei jie taip kalba, jei nuvertina lietuvišką futbolą, tik patys save baudžia“, – kalbėjo O. Vasilenka. Specialistas buvo paklaustas ir apie tai, ką dabar atsakytų skeptikams, po itin blankiu „Trakų“ žaidimu pažymėto pirmo A lygos rato reikalavusiems jo galvos. „Galiu tik pacituoti F. Dostojevskį: jeigu eidamas savo keliu imsi stabčioti ir mėtyti akmenis į kiekvieną lojantį šunį, tikslo niekad nepasieksi. Neverkėme tada, kai mums buvo sunku, išlikome susitelkę, nes esame tikra komanda“, – dėstė treneris. Antrame Europos lygos atrankos etape po savaitės „Trakų“ laukia akistata su IFK „Norrkoping“ klubu iš Švedijos. Ваш браузер не поддерживает iframe. 