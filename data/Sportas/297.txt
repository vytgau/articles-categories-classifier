Nors Lionelio Messi vedamai Barselonos komandai daugelis ekspertų kelialapį į pusfinalį buvo įteikę iš anksto, „AS Roma“ futbolininkai Italijos sostinėje pademonstravo, kad noras ir užsidegimas kartais gali lemti daugiau, nei varžovų talentas ar kontraktams žarstomi milijonai. Pažymėtina, kad „Barcelona“ ketvirtfinalio barjero UEFA Čempionų lygoje neperkopė jau trečią sezoną iš eilės. 2015-iaisiais Katalonijos superklubas laimėjo prestižiškiausią pasaulio klubinįturnyrą, tačiau 2016, 2017 ir 2018 nepasiekė pusfinalio etapo. Katalonus atitinkamai pagal metus ketvirtfinalyje eliminavo Madrido „Atletico“, Turino „Juventus“ ir „AS Roma“, tai padariusi pastarąjį antradienio vakarą. Aiškia autsaidere laikyta Romos ekipa, prieš savaitę Barselonoje pralaimėjusi 1:4, intrigą atgaivino jau pačioje rungtynių pradžioje. Drąsiai žaidusius šeimininkus 6 min. į priekį išvedė greitą išpuolį tiksliai užbaigęs Edinas Džeko. Ant laurų iš anksto užmigusi Barselona į šį perspėjimą taip ir nesureagavo. Pirmasis kėlinys baigėsi italams pirmaujant 1:0, o antrojo pradžioje prie „Barcelonos“ vartų užsidegė dar kaitresni pavojaus laužai – 58 min. Gerardas Pique baudos aikštelėje pargriovė E. Džeko, arbitras nedvejodamas skyrė 11 metrų baudinį, o jį sėkmingai realizavo veteranas Daniele De Rossi – 2:0. Pajutę kraujo skonį šeimininkai nenurimo. 79 min. Barselonos vartus jau gelbėjo vartininkas Marcas-Andre ter Stegenas, atmušęs kamuolį nuo vartų linijos po itin pavojingo Stephano Al Shaarawy smūgio. Visgi 82 min. nepadėjo ir jis – po kampinio galva kamuolį į svečių vartus nukreipė graikas Kostas Manolas. Per likusį laiką svečiai iš Katalonijos neišsigelbėjo, nors sukūrė ir ne vieną pavojingą progą. Stadione Romoje prasidėjo netikėta ir labai emocinga šventė. Galutinis bendras dviejų rungtynių rezultatas – 4:4, tačiau „AS Roma“ į pusfinalį žengė dėka išvykoje prieš savaitę pelnyto įvarčio. Rezultatas „AS Roma“***** 3 – 0 „Barcelona“ (I rungtynės – 1:4, bendras – 4:4) 6' Edinas Džeko [1-0] 58' Daniele de Rossi [iš 11 m - 2:0] 82' Kostas Manolas [3:0] ***** pateko į kitą etapą  Po svečiuose patirto pralaimėjimo 0:3 „Manchester City“ neturėjo kur trauktis ir varžovų vartus užgulė nuo pirmųjų minučių. Intriga užsimezgė labai greitai – jau 2 min. po Raheemo Sterlingo perdavimo vienas prieš „Liverpool“ vartus atsidūrė ir kamuolį į tinklą pasiuntė Gabrielis Jesusas. Visą pirmą kėlinį „Manchester City“ spaudė varžovus, tačiau persvaros padidinti nesugebėjo. „Liverpool“ lydėjo ir sėkmė – 41 min. po galingo Bernardo Silvos smūgio kamuolys atsitrenkė į svečių vartų virpstą. Prieš pat pertrauką kamuolys visgi atsidūrė „Liverpool“ vartuose, tačiau mačo arbitrų brigada įvarčio neįskaitė užfiksuodama Leroy'aus Sane nuošalę – po šio epizodo diskusijos užvirė ir aikštėje, ir greta jos, o pertraukos metu neatlaikė „Manchester City“ stratego Josepo Guardiolos nervai. Aikštės arbitrą iš Ispanijos Antonio Mateu Lahozą dėl, jo nuomone, pirmajame kėlinyje padarytų klaidų užsipuolęs katalonas buvo nubaustas – jis buvo išvytas ir antrą mačo pusę turėjo stebėti iš žiūrovų tribūnos. FOTO. Guardiola veurà la 2a part des de la grada després d’haver estat expulsat per Mateu Lahoz. Llueix el llaç groc. pic.twitter.com/Wn6eweXz04— LaTdP (@LaTdP) April 10, 2018  Prasidėjus antrajam kėliniui „Man City“ ekipa gavo dar vieną nepaprastai skaudų smūgį. Į šeimininkų baudos aikštelę 56 min. įsiveržęs Sadio Mane paguldė vartininką ir gynėjus, kamuolys atšoko tiesiai Mohamedui Salah, o snaiperis iš Egipto šaltakraujiškai išlygino rezultatą (1:1), Mančesterio ekipą pastatydamas į situaciją, iš kurios rasti išeičių nebepavyko. Galutinai šeimininkus nokautavo įvykis 77 min. Po šiurkščios gynėjo klaidos kamuolį perėmęs Roberto Firmino išvedė svečius į priekį (1:2) ir nulėmė kelialapio į pusfinalį likimą. „Manchester City“ 1 – 2 „Liverpool“***** (I rungtynės – 0:3, bendras – 1:5) 2' Gabrielis Jesusas [1-0] 56' Mohamedas Salah [1-1] 77' Roberto Firmino [1-2] ***** pateko į kitą etapą Dar dvejos UEFA Čempionų lygos ketvirtfinalio rungtynės bus sužaistos trečiadienio vakarą. Miunchene vietos „Bayern“ egzaminuos „Sevilla“ futbolininkus (I rungtynės – 2:1), o Madride „Real“ priims Turino „Juventus“ (I – 3:0). Pusfinalio etapo burtai bus ištraukti penktadienį, balandžio 13-ąją. Pusfinalio mačai vyks balandžio 24-25, gegužės 1-2 dienomis, o finalas gegužės 26-ąją Ukrainos sostinėje Kijeve.