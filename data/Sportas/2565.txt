„Baigiu 18 metų trukusią profesionalią plaukimo karjerą. Šiame gyvenimo etape pajutau, kad reikia judėti į priekį ir ieškoti naujų iššūkių. Man plaukimas labai patinka, bet nebeturiu kibirkšties, kuri degtų ir vestų link pagrindinio sportinio tikslo – olimpinių žaidynių. Pažiūrėjęs į savo jau nueitą gyvenimo kelią, suprantu, kad plaukimas man davė viską. Be jo nebūčiau ten, kur dabar esu. Tik plaukimo dėka susiradau daug draugų visame pasaulyje, jis suteikė progą mokytis viename iš prestižinių JAV universitetų, taip pat studijuoti Anglijoje, galėjau varžytis su geriausiais pasaulio plaukikais ir, visų svarbiausia, atstovauti Lietuvai olimpinėse žaidynėse. Su plaukimu visiškai neatsisveikinu, vis dar paplaukioju savo malonumui, be to, treniruoju vaikus. Dalyvauti veteranų varžybose kol kas neplanuoju, bet manau kad ateityje tikrai reikės išbandyti savo jėgas ir ten“, – apie karjeros pabaigą kalbėjo M. Sadauskas. Jis už savo karjerą dėkoja visada jį palaikiusiems tėvams ir draugams, treneriams Žydrūnei Budrienei, Inai Paipalienei, Eddie Sinnottui, Steve’ui Collinsui, Andy Kershaw’ui, Johnui Ruddui ir Žilvinui Ovsiukui, o taip pat Lietuvos plaukimo federacijai ir Lietuvos tautiniam olimpiniam komitetui. 27-erių metų panevėžietis plaukimo treniruotes pradėjo lankyti gimtajame mieste, vėliau persikėlė į Jungtines Amerikos Valstijas, kur studijavo ir atstovavo Pietų metodistų universitetui (Southern Methodist University) Dalase. Jį baigęs, tęsė studijas Plymuto universitete Jungtinėje karalystėje. Lietuvos plaukimo mėgėjų dėmesį M. Sadauskas patraukė 2005 m., kai pateko į šalies jaunimo rinktinę, su kuria dalyvavo Europos jaunimo vasaros olimpiniame festivalyje Linjano Sabjadore (Italija) ir pateko į du šių varžybų finalus. Po keturių metų plaukime laisvu stiliumi specializavęsis M.Sadauskas pateko ir į nacionalinę rinktinę bei pirmą kartą dalyvavo Europos trumpojo baseino čempionate Stambule bei pasaulio čempionate Romoje, kuriame prisidėjo prie šalies rekordo pagerinimo 4x100 m laisvu stiliumi estafetėje. 2011 m. plaukikas startavo Pasaulio čempionate Šanchajuje (Kinija), taip pat atstovavo Lietuvai ir Universiadoje Šenzene (Kinija). O 2012 m. įvykdė B normatyvą bei iškovojo bilietą į Londono olimpines žaidynes, kur startavo 100 m laisvu stiliumi rungtyje. Tais pačiais metais dalyvavo ir pasaulio čempionate trumpajame baseine Stambule (Turkija), dusyk patekdamas į pusfinalį. Aukščiausią rezultatą tarptautinėse varžybose M.Sadauskas pasiekė 2013 m. Europos čempionate trumpajame baseine Herninge (Danija), kur drauge su Danu Rapšiu, Giedriumi Titeniu ir Tadu Duškinu užėmė 4-ą vietą 4x50 m kombinuotoje estafetėje, pagerindami Lietuvos rekordą. Po metų Europos čempionate Berlyne (Vokietija) su tais pačiais komandos draugais užėmė dvi 7 vietas 4x100 m plaukimuose tiek laisvo stiliaus, tiek kombinuotoje estafetėse. Ta pati vieta 4x50 m. buvo iškovota ir pasaulio čempionate trumpajame baseine Dohoje (Kataras) Asmeniniams rezultatams sėkmingiausi buvo 2015 m., kai buvo užimta 6-a ir 8-a vietos prestižinėse „Sette Colli International“ varžybose Romoje, o pasaulio čempionate Kazanėje padėta vyrų estafetės komandai pasiekti olimpinį normatyvą Rio olimpinėms žaidynėms 4x100 m kombinuotoje estafetėje. Lietuvos čempionu M. Sadauskas tapo net 27 kartus. Jis tebėra 6 šalies rekordų, pasiektų estafetėse tiek plaukiant laisvuoju stiliumi, tiek kompleksiniu būdu, bendraautorius. Geriausi asmeniniai rezultatai: 50m l.stiliumi (50 m baseinas) – 22,50 sek. 50m l.stiliumi (25 m baseinas) – 21,63 sek. 100m l.stiliumi (50 m baseinas) – 49,26 sek. 100m l.stiliumi (25 m baseinas) – 47,18 sek. 50m peteliške (50 m baseinas) – 24,28 sek. 50m peteliške (25 m baseinas) – 22,87 sek.