29-erių saugas Paulinho, šiuo metu atstovaujantis „Barcelonos“ komandai, profesionalo karjerą pradėjo dabar jau neegzistuojančiame „FC Vilniaus“ klube – 2006-2007 m. futbolo sezone. Nors praėjo labai daug laiko, paauglystės patirčių Vilniuje brazilas pamiršti negali iki dabar. Vasarą už 40 mln. eurų į Kataloniją iš Kinijos lygos Guangzhou Evergrande“ komandos persikėlęs Paulinho Lietuvą nemaloniai prisiminė jau viename pirmųjų ispaniškų savo interviu, dar kartą apie nemalonumus mūsų šalyje jis užsiminė ir pastarosiomis dienomis, kalbėdamas su „Barcelonos“ klubo žurnalu. „Būdamas 16 metų rizikavau norėdamas padėti savo šeimai ir išvykau žaisti į Lietuvą, vėliau į Lenkiją. Lietuvoje išgyvenau rasizmo epizodų, – pareiškė Paulinho. – Vis dėlto tai buvo gana pozityvi patirtis, aš subrendau.“ Nors daugiau apie savo karjeros etapą Lietuvoje su žurnalu Paulinho ir nekalbėjo, šios citatos pakako, kad ji atsidurtų didžiausio Ispanijos sporto portalo Marca antraštėje. „Paulinho: Lietuvoje patyriau rasizmą“, – penktadienį trimituoja ispanai. Tiesa, anksčiau apie nemalonumus Lietuvoje brazilas yra papasakojęs ir kiek plačiau. Brazilas teigė, kad po metų mūsų šalyje jis apskritai norėjo mesti futbolą, nes jautėsi prislėgtas – Lietuvoje iš tribūnų jis girdėjo įžeidinėjimus, į stadioną susirinkę vyrai jam gavus kamuolį imituodavo beždžionių skleidžiamus garsus. „Visgi pasikalbėjau su tėvais ir jie įkalbėjo mane nemesti sporto“, – tvirtino futbolininkas. Visiškai kitaip brazilas atsiliepia apie kitas savo karjeros stoteles. „Corinthians“ klube turėjau privilegijų žaisti su pačiu Ronaldo, jis mane daug ko išmokė. „Tottenham Hotspur“ klube mėgavausi pirmais žaidimo metais, antri buvo komplikuotesni. Tačiau nesigailiu pasirašęs sutartį su anglais, tai padaryčiau ir vėl. Man patiko ir patirtis Kinijoje, tai šalis su visiškai kitokia kultūra. Laimėjome titulų, patiko bendrauti su gerbėjais“, – vardino jis. Anot brazilo, ypač gerai šiuo metu jis jaučiasi Barselonoje, taip pat ir Brazilijos rinktinėje. „Nuo pirmos dienos, atvykęs į Barseloną, buvau priimtas geriausiu įmanomu būdu. Barselonoje – aplinka lyg šeimoje, visi smagūs, laimingi. Adaptavausi labai greitai“, – dabartinius darbdavius liaupsino brazilas. – O rinktinėje mes tiesiog mėgaujamės žaidimu. Treneris Tite rado bendrą kalbą su žaidėjais. Daug vilčių dedame į kitų metų pasaulio čempionatą – Brazilija visada yra kandidatė į titulą.“ Nors sirgalių buvo sutiktas gana skeptiškai, Barselonoje Paulinho jau spėjo įmušti 3 įvarčius. Per savo karjerą brazilas žaidė Lietuvoje, Lenkijoje, Brazilijoje, Anglijoje, Kinijoje ir šiuo metu savo meistriškumą įrodinėja Ispanijoje.