Kas įvyko vakar? Penktadienio rungtynės Japonija 3:2 Rumunija (po pratęsimo) Pirmose penktadienio rungtynėse dar vieną nelengvą išbandymą turėjo Japonijos rinktinė. Nepaisant to, kad per pirmuosius tris turus rumunai savo sąskaitoje neturėjo nė taško, jie rungtynių favoritams metė rimtą iššūkį ir prieš trečiąjį kėlinį dar pirmavo 2:1. Visgi, japonams pavyko išlyginti rezultatą ir išplėšti pratęsimą, kurio metu pranašesni buvo būtent Azijos atstovai. Estija 5:1 Kroatija Didžiausia čempionato staigmena tapę estai nebuvo linkę sustoti prieš pirmenybių finišą. Ir toliau demonstruojantys fantastišką gynybą, kroatams jie įmušė ir penkis įvarčius, taip parodydami, jog jų ambicijos šiame čempionate vis dar nėra patenkintos. Kroatai po šios nesėkmės prarado visas viltis iškovoti medalius, o dėl išlikimo divizione jiems taip pat reikės pakovoti. Lietuva 5:4 Ukraina (po pratęsimo) Dar prieš mačą žinoję, jog šiame susitikime aukso užsitikrinti nepavyks, lietuviai išgyveno sunkiausią mūšį šiose pirmenybėse. Neturėję ko prarasti ukrainiečiai metė rimtą iššūkį, o vienu metu net ir pirmavo rungtynėse. Nepaisant to, iki trečiojo kėlinio pabaigos likus penkioms minutėms lietuviai turėjo dviejų įvarčių persvarą, Ukrainos rinktinė nepasidavė ir ją galutinai panaikino jau pakeitusi vartininką šeštu aikštės žaidėju. Pratęsime pranašesni buvo šeimininkai, kuriems iki aukso beliko įveikti vienus varžovus. Įdomūs pastebėjimai: Nepasiduodantys. Šiose pirmenybėse Japonijos ledo ritulininkai kiekvienose rungtynėse buvo priversti vytis savo varžovus. Nepaisant to, jiems pavyko įveikti tiek estus, tiek kroatus, tiek rumunus, o jiems pavyti nepavyko tik toli pabėgusių šeimininkų lietuvių. Nors japonai neabejotinai tikėjosi, jog šios pirmenybės jiems klostysis lengviau, šios šalies rinktinės gerbėjai gali džiaugtis dėl charakterio, kurį šiose pirmenybėse jau pademonstravo Japonijos rinktinė. 145 minutės. Tiek laiko savo vartus „sausus“ šiame čempionate pavyko išlaikyti Estijos rinktinės vartininkui Villemui-Henrikui Koitmaai. Pirmus du mačus prieš Ukrainą ir Rumuniją jis apskritai nepraleido nė vieno įvarčio, o mače su Kroatija jis galiausiai buvo nuginkluotas, kai pasižymėjo didžiausia varžovų žvaigždė Borna Renduličius. Pirmieji kartai. Pirmą kartą šiame čempionate Lietuvos rinktinė prarado tašką, tačiau ir be to šiame mače buvo galima pamatyti dar daugiau mūsų rinktinei šiemet dar nematytų dalykų. Susitikime pirmą kartą praleista tiek turint kiekybinę persvarą, tiek žaidžiant mažumoje, pirmą kartą buvo leista varžovams išlyginti rezultatą ir netgi teko vytis oponentus. Nepaisant to, galutinė mačo baigtis jau įprasta – Lietuvos rinktinės pergalė. Gali ir pulti. Iki tol dėka savo gynybos taškus rinkę estai įrodė, kad gali ir sėkmingai pulti. Per pirmuosius tris turus pelnę vos keturis įvarčius, vien ketvirtajame ture jie pasižymėjo penkis kartus ir daugiau nei padvigubino šį rodiklį. Visgi, sužibėjęs puolimas nesugadino estų gynybos – vos tris įvarčius praleidusi Estijos rinktinė artimiausius konkurentus lenkia daugiau nei dvigubai. Pratęsimai. Pirmenybėms prasidėjus maču su pratęsimu, kito po 60 minučių nesibaigiančio mačo teko laukti iki pat ketvirtojo turo, kuriame net du mačai turėjo pratęsimą. Įdomu, kad ne tik nė vienam iš šių mačų neprireikė visų penkių minučių ir vėliau sekti turinčios baudinių serijos – visi trys pratęsimai bendrai truko vos keturias minutes ir 26 sekundes. Lemtingas. Rezultatyviausias Lietuvos rinktinės ir pačio čempionato žaidėjas Arnoldas Bosas jau antrą kartą šiose pirmenybėse pelno pergalingą įvartį. Jis yra vienintelis pirmenybių žaidėjas, kurio tikslus smūgis pergalę atnešė daugiau nei kartą. Rekordas. Kaune penktadienį dar kartą krito lankomumo rekordas. Pagal oficialius duomenis, stebėti Lietuvos ir Ukrainos akistatos iš viso atvyko 7850 žmonių, o tai pagerino ne tik trečiadienį užfiksuotą čempionato rekordą, tačiau jau dabar aplenkė ir 2014 metų „Siemens“ arenoje užfiksuotą rezultatą. Prieš keturis metus vykusiose pirmenybėse į Lietuvos ir Kroatijos mačą buvo susirinkę 7500 žiūrovų, o žinant, kad šeštadienį įvyks mūšis dėl aukso tarp Lietuvos ir Estijos, galima neabejoti, jog šios dienos rezultatas turėtų būti dar kartą pagerintas. Kas laukia šeštadienį? Dienos rungtynės 12:30 Kroatija – Rumunija Šeštadienio mūšiai prasidės dvikova dėl išlikimo, kurioje savo jėgas išbandys Kroatijos ir Rumunijos rinktinės. Prieš šią akistatą patogesnėje situacijoje yra kroatai, nes norint išsaugoti vietą divizione Rumunijos rinktinei privaloma iškovoti pergalę per pagrindinį mačo laiką. Praėjusiame ture, rungtynėse su Japonija, iškovotas taškas leido rumunams kiek pakelti pasitikėjimą savimi, tačiau lengva šiame mače nebus, nes šioje akistatoje neiškovojusi taškų, būtent Kroatija leistųsi laipteliu žemyn, tad laukia atkaklus ir žūtbūtinis susidūrimas. 16:00 Ukraina – Japonija Kitoje dienos akistatoje Ukraina bei Japonija stos į dvikovą dėl čempionato bronzos. Kaip ir pirmoje akistatoje, viena rinktinė – Japonija, yra patogesnėje situacijoje. Bronzai jiems užtenka vos taško, o iškovojusi visus tris taškus ji vis dar pretenduotų ir į sidabrą, kurį gautų, jei sulauktų lietuvių pergalės per pagrindinį laiką. Tuo tarpu ukrainiečiams norint bronzos būtina pergalė, o nesėkmės atveju, jie vis dar gali nukristi ir į penktąją poziciją grupėje. 19:30 Lietuva – Estija Paskutinės turnyro rungtynės, kurių nugalėtojas triumfuos ir visame IB divizione. Jei lietuvių pergalingas žygis pirmenybėse buvo lauktas ir tikėtas, tai estai jau dabar nustebino visus, o sustoti ši rinktinė tikrai nesiruošia ir „mūsų svajonių komandos“ laukia atkaklus mūšis. Lietuvos rinktinė šiame mače turėtų sulaukti ir rekordiškai susirinkusių žiūrovų palaikymo, o su jų pagalba mūsų šalies atstovai pabandys pirmą kartą istorijoje triumfuoti šiame divizione ir pakilti į IA divizioną, nuo kurio elitinį čempionatą skiria vos vienas sėkmingas pasirodymas. Viskas ko tam reikia – pergalė šioje akistatoje. Į ką verta atkreipti dėmesį šios dienos mačuose: Tobulą scenarijų. Šiame pasaulio čempionate situacija susidėliojo taip, kad jos geriau nebūtų suplanavę ir patys turnyro rengėjai. Paskutinę dieną įvyksiančios trys akistatos tiesiogiai lems galutines pozicijas, o jų svarba augs su kiekvienu mūšiu. Pirmoje akistatoje dvi komandos susigrums dėl išlikimo, vėliau įvyks akistata dėl bronzos, o galiausiai paskutinis čempionato mūšis lems ir aukso medalių laimėtojus. Pasižiūrėti tikrai bus į ką, o susirinkusių žiūrovų paskutinę dieną laukia tikras ledo ritulio spektaklis. Pijų Rulevičių. Praėjusiame ture du rezultatyvius perdavimus atlikus Artūrui Katuliui, Lietuvos rinktinėje liko vienintelis į protokolą ties įvarčių ar rezultatyvių perdavimų grafomis neįsirašęs žaidėjas. Juo gana netikėtai yra Pijus Rulevičius, kuris šiose pirmenybėse puolime tikrai nėra pasyvus. Itin aktyvus puolant varžovų vartus puolėjas buvo penktadienio akistatoje su Ukraina ir galima neabejoti, jog jis šiame mače ir vėl žais energingai. Amerikoje žaidžiančiam rinktinės puolėjui svarbiausia bus pergalė paskutiniame mače, tačiau prisijungti prie pasižymėjusių komandos draugų būtų puikus papildomas bonusas paskutinėms rungtynėms. Geriausia gynyba prieš geriausią puolimą. Paskutiniame mače santykius dėl aukso aiškinsis Lietuva ir Estija, kurios tuo pačiu bandys atsakyti į klausimą, kas lemia pergales – gera gynyba ar geras puolimas. Lietuviai yra rezultatyviausia pirmenybių komanda, o estai demonstruoja geriausią gynybą, tad prieš lemiamą mūšį jos abi galės išbandyti, kurios ginklas yra tvirtesnis ir kuriems teks sugrįžti jo tobulinti į IB divizioną ir kitais metais. Ar lietuviai pasidabins rezultatyviausio žaidėjo titulu. Po keturių sužaistų turų, Lietuvos rinktinės puolėjai ir toliau dominuoja rezultatyviausių žaidėjų lentelės viršūnėje. Šešis įvarčius pelnęs Arnoldas Bosas ir toliau pirmas, o tarp aštuonių žaidėjų, kurie turi 5-6 taškus, lietuvių yra net šeši. Be dviejų japonų į šį titulą kėsinasi ir Markas Kaleinikovas (1 įvartis ir 5 rezultatyvūs perdavimai), Danielius Bogdziulis (3 įvarčiai ir 2 rezultatyvūs perdavimai), Paulius Gintautas (2 įvarčiai ir 3 rezultatyvūs perdavimai), Tadas Kumeliauskas (1 įvartis ir 4 rezultatyvūs perdavimai) bei Dainius Zubrus (5 rezultatyvūs perdavimai). Puikus pasirodymas paskutiniame ture galėtų į lyderių viršūnę įskraidinti ir kitą žaidėją, tačiau prieš paskutinį turą būtent šie ledo ritulininkai turi geriausias startines pozicijas siekiant pasidabinti rezultatyviausio žaidėjo titulu. Perrašytą istoriją. Jau prieš paskutinį turą aišku, kad šiandien bus perrašyta trijų šalių ledo ritulio istorija. Jei estai ir lietuviai bet kuriuo atveju užfiksuos savo geriausią pasirodymą IB divizione, tai ukrainiečiams šios pirmenybės – blogiausios per visą jų istoriją. Šios šalies rinktinę bent kiek paguosti galėtų dar įmanoma iškovoti bronza, o Lietuvos ir Estijos rinktinės sustoti nesiruošia ir iki paskutinės turnyro akimirkos sieks atverti naują lapą savo šalies istorijoje bei patekti į IA divizioną. Pasaulio ledo ritulio čempionato IB diviziono lentelė prieš paskutinės dienos akistatas (vieta, komanda, rungtynės, pergalės, pergalės po baudinių serijos, pralaimėjimai po baudinių serijos, pralaimėjimai, įvarčiai, taškai): 