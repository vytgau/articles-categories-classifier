Su R. Meilutyte per šešerius bendradarbiavimo metus triumfą ir nuopolį išgyvenęs Jonas Ruddas po Rio de Žaneiro olimpiados atsisveikinęs su Lietuvos plaukimo žvaigžde pasuko į Airiją, kur tapo plaukimo federacijos rinktinių direktoriumi ir koordinuoja trenerių korpuso darbą. Tačiau buvusios auklėtinės Plimute karjerą toliau stebi su didele meile ir dėmesiu. 47-erių britas su Airijos rinktine atvyko ir į Kopenhagą, kur tapo auksinio R. Meilutytės 50 m plaukimo krūtine finalo liudininku. Ir, nors išvyko penktadienį į Airiją, kur startuoja nacionalinis čempionatas, neabejojo, kad buvusi jo auklėtinė pajėgi kovoti dėl dar vieno tos pačios spalvos apdovanojimo dvigubai ilgesnėje distancijoje. „Mačiau didelį jos žingsnį į priekį jau Budapešte vykusiame pasaulio čempionate. Dabar ji atrodo laimingesnė ir labiau su viskuo susitaikiusi – turiu galvoje gyvenimą ir plaukimą. Tikrai matau progresą jos plaukime“, – DELFI kalbėjo J. Ruddas. Kelis kartus per pastaruosius metus jam teko bendrauti su R. Meilutyte, lietuvė lankėsi ir Airijoje. „Man tikrai gera širdyje, kad ji vėl yra laiminga, jaučia mažiau spaudimo. Visuomenės ir žiniasklaidos susidomėjimas nuslūgęs, galbūt tai padeda jai labiau susikoncentruoti ir ruoštis Tokijo olimpiadai. Visuomet sakiau, jeigu Rūta laiminga, ji plauks greitai. Atrodo, kad ji yra laiminga“, – neabejojo buvęs lietuvės treneris. – 12 savaičių iki Europos čempionato Kopenhagoje R. Meilutytė praleido treniruočių stovykloje Australijoje. Ar šioje plaukimu garsėjančioje šalyje galima galima užsiauginti sparnus? – Rezultatai parodys, ar išties treniruočių stovykla Australijoje jai buvo naudinga. Ji jau laimėjo aukso medalį ir galbūt laimės dar vieną šeštadienį. Tuomet veikiausiai visi sakys, kad Australija buvo išties gera idėja. Palikime tuos sprendimus jai ir jos treneriui (Pauliui Andrijauskui – DELFI). Ji jau suaugusi ir supranta pati save daug geriau, nei bet kas kitas. O jeigu tie jos ir trenerio sprendimai sutampa, tai tik dar geriau. – Medalius per pirmąsias dvi dienas laimėjo ir Danas Rapšys. Ką galite pasakyti apie jo progresą? – Jis labai talentingas plaukikas. Seku jį nuo jaunimo olimpinio festivalio Trabzone 2011 metais. Jau tuomet mačiau, kad jis su vandeniu labai draugauja. Ir stipriai progresuoja. Esu laimingas dėl jo – tai labai malonus žmogus, visuomet džiaugsmingas ir mandagus. Žinau, kaip sunkiai Danas dirba. Rezultatai rodo, kad Lietuva gali didžiuotis daugiau nei vienu stipriu plaukiku. Turite Rūtą, Giedrių Titenį, dabar taip pat ir Daną. Žinoma, Simonas Bilis taip pat rimtas pretendentas į olimpinį finalą. Lietuva tikrai turi kuo pasigirti, jei kalbame apie plaukimą. – Kiek naujasis darbas Airijoje jums teikia džiaugsmo? – Esu labai laimingas. Einu šias pareigas beveik metus, padariau daug pokyčių ir stengiuosi Airiją pakelti į aukštesnį tarptautinį lygmenį. Surinkau gerą trenerių komandą, suradome gerus atletus, dirbsime ir žiūrėsime, ką galime nuveikti per artimiausius trejus metus. Tai išties nuostabus metas, nes šalis jau pasiekė neblogų rezultatų su jauniais. Tai iššūkio vertas projektas.