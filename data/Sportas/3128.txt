Lietuviai finale 2 km nuirklavo per 5 min. 43,1 sek. ir finiše beveik 2 sek. aplenkė antrąją vietą užėmusią Didžiosios Britanijos komandą (5 min. 45,03 sek.). Trečiąją vietą pelnė ir bronzos medaliais pasipuošė Estijos irkluotojai (5.45,32). Toliau išsirikiavo labai galingai startavę, bet savo padiktuoto tempo atlaikyti nesugebėję olandai (5.45,82), lenkai (5.48,25) ir norvegai (5.48,29). Lenktynių, kurių startas buvo atidėtas beveik 20 min., pradžioje lietuviai nesiveržė į priekį ir įveikus pirmuosius 500 metrų buvo penkti. Įpusėjus distancijai mūsiškiai pakilo į ketvirtąją vietą ir ėmė kilti vis aukščiau. Netrukus buvo pavyti nuo pirmųjų trasos metrų pirmavę olandai, o konkurenciją mūsų irkluotojams sudarė jau tik britai. Vis dėlto ir jie, likus iki finišo 200 metrų, ėmė akivaizdžiai pralaimėti kovą dėl aukso medalių. Tad finišą lietuviai pasiekė turėdami solidžią persvarą. Pasaulio čempionų titulas tapo vyšnia ant nuostabaus Lietuvos porinės keturvietės sezono torto – lietuviai laimėjo visas elitines varžybas, kuriose dalyvavo. Mūsų komanda šį sezoną susišlavė Pasaulio taurės I ir III etapų laimėtojų bei Europos ir pasaulio čempionų titulus! Sekmadienį pasaulio čempionate dėl apdovanojimų dar kovos abi Lietuvos porinės dvivietės, kurias irkluoja Milda Valčiukaitė ir Ieva Adomavičiūte bei Mindaugas Griškonis ir Saulius Ritteris. 