Penktadienio vakarą Kaune oficialiai prasideda 10-os Pasaulio lietuvių sporto žaidynės. Šio išskirtinio renginio, kurio šūkis: „Sau. Lietuvai. Pasauliui!“, organizatorė – Lietuvos sporto federacijų sąjunga. Pirmiausia Kauno Šv. Mykolo arkangelo (Įgulos) bažnyčioje penktadienio vakarą bus laikomos Šv. Mišios, o paskui tūkstančiai sportininkų darnia eisena nuo Laisvės alėjos pajudės į Žaliakalnį, į legendinę Kauno sporto halę, kur vyks žaidynių atidarymo iškilmės. Pirmoji Lietuvos tautinė olimpiada įvyko 1938 metais Kaune. Vėliau dėl politinių priežasčių sekė 40 metų trukusi pertrauka. 1978 metais žaidynės surengtos Kanadoje, Toronte, 1983-iaisiais – JAV, Čikagoje, 1988 metais – Adelaidėje. Tačiau nuo 1991-ų šios žaidynės kas kelerius metus vėl vyksta Lietuvoje. Ir anot vienos iš organizatorių – Lietuvos sporto federacijų sąjungos generalinės sekretorės Agnės Vanagienės, kaskart visose sporto šakose yra gerinami dalyvių skaičiaus rekordai. „Dar niekada neturėjome tiek daug žaidynių dalyvių. O teniso ir krepšinio varžybos dėl didelio dalyvių skaičiaus netgi netelpa į vieną bazę. Žaidynėms teks naudoti net 22 sales“, – renginio išvakarėse teigė A. Vanagienė. Varžybos vyks ne tik Kaune, bet ir Druskininkuose (kalnų slidinėjimas), Elektrėnuose (golfas). Varžysis beveik 20 sporto šakų (krepšinio, futbolo, plaukimo, lengvosios atletikos, kalnų slidinėjimo, baidarių, paplūdimio ir salės tinklinio, boulingo, golfo, badmintono, lauko bei stalo teniso, smiginio, jėgos trikovės, šachmatų, kulkinio šaudymo ir šaudymo iš lanko, šiaurietiško ėjimo, sportinės žūklės ir kitų) atstovai. Pasaulio lietuvių žaidynės tęsis visą savaitgalį, iki sekmadienio vakaro. Kauno miesto savivaldybės taryba, primena ELTA, suteikė jų dalyviams galimybę miesto viešuoju transportu naudotis nemokamai.