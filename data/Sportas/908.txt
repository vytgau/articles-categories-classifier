M. Thuique'as profesionalo karjerą pradėjo gimtojoje Brazilijoje, kur atstovavo Gojanijos „Vila Nova“ klubui. Legionieriaus karjerą puolėjas pradėjo 2017 metais, kuomet buvo pastebėtas „Famalicao“ ekipos skautų. Žaidėjas Portugalijoje praleido pusę metų prieš pasirašydamas kontraktą su Jonavos miesto komanda. Tikimasi, kad puolėjas A lygos čempionate debiutuos jau sekmadienį rungtynėse su Klaipėdos „Atlantu“. „Jonavos“ sporto direktorius Renato Cecatto teigė, kad puolėjas pridės komandai agresyvumo: „Šis vaikinas pastoviai ieško progų atakuoti priešininkus. Jis mėgsta žaisti vienas prieš vieną, gali pats susikurti progas smūgiuoti. Jis yra labai atletiškas, greitas, šoklus, puikaus sudėjimo. Buvo sunkios derybos. Prieš atvykdamas į Jonavą, jis žaidė aukštame lygyje. Reikėjo įdėti daug pastangų, kad Michaelis sutiktų atvykti į Jonavą, tačiau džiaugiuosi, jog viskas pavyko ir nekantrauju pamatyti jį aikštėje vilkint mėlynai baltus marškinėlius“. „Jonava“ jau spėjo sužaisti vienerias rungtynes 2018 metų A lygos čempionate. Pirmajame ture Jonavos miesto klubas Klaipėdoje sužaidė lygiosiomis 1:1 su „Palanga“. Kitas rungtynes „Jonava“ žais sekmadienį su „Atlantu“.