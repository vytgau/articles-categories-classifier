Azerbaidžano GP lenktynėse įvykęs incidentas, kuriame sudalyvavo Lewisas Hamiltonas ir S. Vettelis, sukėlė daug diskusijų. Pradžioje atsitrenkęs į brito bolido galą, vėliau vokietis susilygino su „Mercedes“ automobiliu ir trenkėsi į jį šonu. „Ferrari“ lenktynininkui už tai buvo skirta 10 sek. „stop/go“ bauda.  J. Villeneuve‘as panašioje situacijoje buvo atsidūręs 1997 metais, kuomet finalinėse lenktynėse į jo bolidą trenkėsi Michaelis Schumacheris. Vokietis tuomet už nesportišką elgesį buvo pašalintas iš lenktynininkų įskaitos. J. Villeneuve‘o teigimu, 1997 m. situacija skiriasi nuo tos, kurią žiūrovai matė Azerbaidžane. „Situacija buvo kitokia. Jie važiavo 10 mylių per valandą greičiu. Kam tai rūpi?“, – apie incidentą Azerbaidžane diskutavo J. Villeneuve‘as. „Žinoma, kad Sebastianas pasielgė negražiai, bet Lewisas tyčia staiga stabdė. Aš lenktynininkas, tad žinau ką sakau. Jei su manim taip pasielgtų, kuris nors pilotas, aš padaryčiau tą patį, ką padarė Sebas. Pagal dabar galiojančias taisykles, jis gavo griežčiausią bausmę.“ J. Villeneuve‘as taip pat išreiškė nuomonę, jog S. Vettelis tyčia nesitrenkė į L. Hamiltono bolidą. „Nemanau, jog jis bandė tyčia trenktis į jo bolidą. Jis viena ranka laikė vairą ir žiūrėjo į Lewisą. Niekas į varžovą taip tyčia nesitrenkia, nes tokiu atveju gali apgadinti savo bolidą. Ir dar vairuojant su viena ranka... jei trenkiesi, tai darai padėjęs abi rankas ant vairo.“ „Viskas gerai. Iš dalies aš džiaugiuosi, kad tai nutiko. Esu patenkintas, nes pamačiau, jog kai kurie pilotai vis dar turi emocijų. Tai smagu. Dabar turime du dėl čempiono titulo kovojančius vyrukus, kurie kartais supyksta vienas ant kito. Didelės žalos nebuvo, tad kur problema?“ „Tai naudinga televizijai. Džiugu matyti, jog jie kovoja. Tai buvo daug įdomiau nei Lewiso prašymas, kad Bottas pristabdytų Vettelį. Tai buvo gėdinga“, – kalbėjo 1997-ųjų F-1 čempionas. Daugiau F-1 naujienų rasite čia.