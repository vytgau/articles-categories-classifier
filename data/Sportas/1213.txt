PSG futbolininkai su Neymaru priešakyje pasiryžę nukarūnuoti šį sezoną blankiai rungtyniaujančią „Real“ komandą. Ispanijos ekipa net 12 kartų laimėjo elitinį žemyno klubų turnyrą. Tai geriausias rezultatas tarp visų Europos ekipų. Madrido futbolininkai UEFA Čempionų lygoje stipriausi buvo ir praėjusį, ir užpraėjusį sezoną. PSG šio trofėjaus neiškovojo nė sykio. Paryžiaus komanda užėmė pirmąją vietą pirmojo etapo B grupėje. Ji aplenkė ir Vokietijos milžiną Miuncheno „Bayern“. Tuo tarpu „Real“ H grupėje liko antras į priekį praleidęs „Tottenham Hotspur“. Taigi namų aikštės pranašumą turės Prancūzijos klubas – antroji dvikova vyks Paryžiuje. Madrido ekipa buksuoja Ispanijos čempionate, kuriame užima tik ketvirtąją vietą – nuo pirmaujančios „Barcelona“ ekipos atsilieka net 17 taškų, nuo Madrido „Atletico“ – 10. Tiesa, pastaruoju metu atsigavo „Real“ lyderis Cristiano Ronaldo, kuris vėl ėmė mušti įvarčius. PSG tvirtai įsitaisė Prancūzijos pirmenybių turnyro lentelės viršūnėje. Paryžiaus klubas turi 12 taškų daugiau už artimiausią persekiotoją „Monaco“. „Real“ ir PSG Čempionų lygoje santykius aiškinsis septintą kartą. Kol kas tarpusavio akistatose – visiška lygybė: komandos pasidalijo po dvi pergales, o tiek pat mačų baigėsi lygiosiomis. Rytoj dėl kelio traumos aikštėje gali nepasirodyti PSG puolėjas Edisonas Cavani. Beje, vis garsiau kalbama apie galimą Neymaro persikėlimą į „Real“ gretas nuo kito sezono. Pats futbolininkas kol kas susilaiko nuo konkrečių komentarų. Praėjusio sezono vicečempiono „Juventus“ klubo laukia itin rimtas iššūkis. „Tottenham Hotspur“ pirmajame etape užėmė pirmąją vietą H grupėje ir paliko už nugaros patį „Real“. Mauricio Pochettino auklėtiniai laimėjo penkis mačus ir tik kartą sužaidė lygiosiomis. Anglijos lygoje Londono komanda pastaruoju metu nukovė ir „Manchester United“, ir „Arsenal“ futbolininkus. Kita vertus, ant bangos ir „Juventus“ futbolininkai, kurie Čempionų lygos D grupėje buvo antri. Turino ekipa per pastarąsias 16 rungtynių trijuose frontuose (Čempionų lygoje, Italijos čempionate ir šios šalies taurės varžybose) praleido tik vieną įvartį! Visų šių mačų „Juve“ nepralaimėjo – iškovojo 12 pergalių iš eilės. Per du paskutinius Italijos pirmenybių mačus Turino klubas pelnė net 9 įvarčius. Tačiau dėl traumų dabar gerokai išretėjusios „Juventus“ gretos. Susižeidę Paolo Dybala, Juanas Cuadrado, Blaise‘as Matuidi, Andrea Barzagli. Vaizdo transliacijų internetu platforma viaplay.lt, „Viasat Sport Baltic“ ir TV6 kanalai iš viso parodys keturis mačus. Transliacijų tvarkaraštis: vasario 13 d. 21.35 val. „Juventus“ – „Tottenham Hotspur“ (viaplay.lt ir „Viasat Sport Baltic“; tiesiogiai), 21.35 val. „Basel“ – „Manchester City“ (viaplay.lt ir TV6; tiesiogiai), 23.45 val. „Basel“ – „Manchester City“ („Viasat Sport Baltic“; vaizdo įrašas); vasario 14 d. 21.35 val. „Porto“ – „Liverpool“ (viaplay.lt ir „Viasat Sport Baltic“; tiesiogiai), 21.35 val. „Real“ – PSG (viaplay.lt ir TV6; tiesiogiai), 23.45 val. „Real“ – PSG („Viasat Sport Baltic“; vaizdo įrašas).