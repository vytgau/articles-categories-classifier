A. Brazevičius spalio 24 dieną „Žalgirio“ vyriausiojo trenerio poste pakeitė netikėtai pasitraukusį Valdą Dambrauską. 44 metų futbolo specialisto vadovaujama ekipa Lietuvos čempionate sužaidė 5 rungtynes, iškovojo tris pergales (3:0 įveikė Klaipėdos „Atlantą“, 1:0 – „Trakus“ ir 5:2 – Utenos „Utenį“), patyrė dvi nesėkmes (2:4 su „Jonava“ ir 0:3 – su Marijampolės „Sūduva“) ir A lygoje finišavo antroje pozicijoje. „Kadangi po paskutinėse A lygos ketvirtojo rato rungtynėse Marijampolėje patirtos skaudžios nesėkmės tuometinis „Žalgirio“ vyriausias treneris Valdas Dambrauskas nusprendė atsistatydinti, buvome priversti skubiai ieškoti jam pamainos. Kreipėmės į A. Brazevičių ir pasiūlėme atvykti į Vilnių bei padėti komandai lemiamų A lygos kovų etape. Nors situacija buvo labai sudėtinga, bet jis priėmė pasiūlymą už ką jam esame dėkingi. Vis dėlto, po sezono su treneriu sutarėme, kad bendradarbiavimas nebus tęsiamas“, – paaiškino „Žalgirio“ sporto direktorius Mindaugas Nikoličius.