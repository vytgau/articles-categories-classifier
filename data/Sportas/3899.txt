Ne tokį atsisveikinimą su didžiuoju sportu įsivaizdavo U. Boltas. Paskutinį kartą aukščiausio lygio varžybose dalyvavęs pasaulio rekordininkas nuleista galva ir šlubčiodamas paliko Londono stadioną. Tokio juodo scenarijaus jamaikiečiai nematė net prasčiausiame košmare. Aukso medalį visų britų džiaugsmui laimėjo planetos pirmenybių šeimininkai (37,47 sek.), sidabro – JAV sprinteriai (37,52), o bronzą –japonai (38,04). Priminsime, kad U. Boltas neapgynė pasaulio čempiono titulo 100 m rungtyje ir tenkinosi bronzos medaliu (9,95 sek.). Jį aplenkė amerikiečiai Justinas Gatlinas ir Christianas Colemanas. 200 m bėgime lengvosios atletikos žvaigždė nestartavo. 30-metis jamaikietis yra iškovojęs 11 pasaulio ir 8 olimpinius titulus. U. Boltas yra 100 m sprinto planetos rekordininkas (9,58 sek.). Auksinė britų komanda – Chijindu Ujahas, Adamas Gemili, Danielis Talbotas itr Nethaneelas Mitchell-Blake'as – pagerino ne tik nacionalinį, bet ir Europos 4x100 estafetės bėgimo rekordą, nepajudintą 18-a metų. Ankstesnis rekordas – 37,73 sek. – gyvavo nuo 1999 metų. Vyrų estafetės 4x100 m finalas: 1. D. Britanija – 37,47 sek. 2. JAV – 37,52 3. Japonija – 38,04 ... Jamaika – nefinišavo 