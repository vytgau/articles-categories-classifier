Finale 20-metė kaunietė pademonstravo klasišką startą ir konkurencingą tempą, bet jos rezultatas buvo kiek prastesnis nei pusfinalyje – 1 min. 5,65 sek. „Fiziškai esu pasiruošusi geresniam rezultatui, per daug jaudinausi, bet vis tiek esu labai patenkinta. Žinoma, greičiausiai norėtųsi plaukti finale, tačiau po tokio nelengvo sezono esu žiauriai laiminga. Smagu vėl gerai plaukti“, – sakė tituluočiausia šalies plaukikė. Madas finale diktavo amerikiečių duetas, patausojęs užantyje keletą kozirių lemiamam rungties vakarui. O Rio de Žaneiro olimpinė čempionė Lilly King apskritai plaukė greičiau nei bet kuri moteris iki jos. Pernai atsiskleidusi R. Meilutytės bendraamžė distanciją įveikė per 1 min. 4,13 sek. ir 0,22 sek. pagerino lietuvei nuo 2013 metų priklausiusį pasaulio rekordą. Ne ką mažesnį progresą pademonstravo Katie Meili. Išvakarėse ji užfiksavo asmeninį rekordą (1 min. 5,48 sek.), bet buvo tik ketvirta. Antradienį amerikietė „nukirpo“ 0,45 sek. ir finiše po įnirtingos kovos aplenkė ne tik R. Meilutytę, bet ir titulą praradusią J. Jefimovą. Pastaroji šįkart buvo lėtesnė nei atrankoje ar pusfinalyje – 1 min. 5,05 sek. DELFI paklausta, ar atidavė pasaulio rekordą į teisingas rankas, R. Meilutytė šypsojosi. „Be abejo, nelengva pagerinti rekordą. Didžiausia pagarba Lilly. Smagu matyti, kad moterų plaukimas taip sparčiai progresuoja – dėl to įdomu ne tik patiems plaukikams, bet ir gerbėjams“, – kalbėjo buvusi rekordininkė. Spartus buvo ir pačios R. Meilutytės progresas pastarosiomis savaitėmis. Prieš pasaulio pirmenybes jos geriausias sezono rezultatas tebuvo 1 min. 7,03 sek. – to net nebūtų pakakę norint patekti į finalą. Tad viešnagė Budapešte įrodo, kad parako R. Meilutytė tebeturi. Ir pati plaukikė atviravo, kad dabar jausis ramiau. „Specialiai nesiruošiau nė vienoms kitoms varžyboms, ypač dėl to, kad tas sezonas man buvo toks trumpas (po Rio de Žaneiro olimpiados R. Meilutytė keturis mėnesius atostogavo – DELFI). Kaskart startavau nepailsėjusi po treniruočių nuovargio, susidėdavo įvairūs faktoriai. Gerų rezultatų viduryje sezono mes ir nesitikėjome. O dabar buvo tinkama vieta ir tinkamas laikas. Pamačiau, kad darbas eina gera linkme. Metai man tikrai nebuvo lengvi. Treneris manimi labai tikėjo, o aš pati – mažiau. Tikrai nesitikėjau, kad čia plauksiu tokiu laiku. Pranokau savo lūkesčius ir labai džiaugiuosi“, – patenkinta buvo Londono olimpinė čempionė. Budapešte R. Meilutytė dar plauks 50 m krūtine ir laisvu stiliumi. Jei dalyvavimas pastarojoje rungtyje bus eksperimentas, plaukimas krūtine žada dar vieną intrigą Lietuvos publikai. Tiesa, pati R. Meilutytė neslepia, kad labiau ruošėsi dvigubai ilgesniam nuotoliui. „100 m yra olimpinė distancija, todėl man ji pagrindinė, o 50 m – kaip ir antroje eilėje“, – pažymėjo sportininkė. Primename, kad pirmadienį atrankos varžybose R. Meilutytė daugiau nei sekunde „apkarpė“ savo geriausią šio sezono rezultatą. Lietuvė finišavo per 1 min. 5,81 sek. ir užėmė trečią vietą, nusileidusi tik sezono lyderėms L. King bei J. Jefimovai. Dar galingiau ji plaukė pusfinalyje, kuriame užfiksavo didmeistrišką 1 min. 5,06 sek. rezultatą, bet vėl liko trečia. Tąsyk nesulaikomai į finišą lėkė J. Jefimova, kuriai tik šimtosios sekundės dalies pritrūko iki R. Meilutytės pasaulio rekordo pakartojimo (1 min. 4,36 sek.), L. King buvo antra (1 min. 4,53 sek.) Prieš dvejus metus Kazanėje (Rusija) lietuvė tapo 100 m plaukimo krūtine rungties planetos vicečempione, o 2013-aisiais Barselonoje (Ispanija) pasidabino auksu. Po nesėkmingų 2016 metų Rio de Žaneiro olimpinių žaidynių, kuomet tenkinosi septinta pozicija, R. Meilutytė keturis mėnesius ilsėjosi ir šį sezoną pradėjo pakeitusi tiek treniruočių vietą, tiek trenerį. Iš Plimuto (Didžioji Britanija) į gimtąjį Kauną grįžusi plaukikė išsiskyrė su britu Jonu Ruddu ir nuo praėjusios žiemos dirba su Pauliumi Andrijausku. 