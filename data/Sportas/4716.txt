Marijampolės „Sūduva“ po itin dramatiškų rungtynių bendru rezultatu 2:1 įveikė Soligorsko „Šachtior“ iš Baltarusijos ir antrajame varžybų etape susitiks su „FK Liepaja“ futbolininkais, į kitą etapą patekusiais dėl daugiau svečiuose pelnytų įvarčių. Latvijos klubas Šiaurės Airijoje 1:3 nusileido Belfasto "Crusaders", o namie paskutinę pridėto laiko akimirką pelnė antrą įvartį ir šventė pergalę 2:0. „Trakai“ bendru rezultatu 3:1 nugalėjo praėjusį sezoną Škotijoje ketvirtą vietą užėmusią Perto „St. Johnstone“ komandą ir kitame etape susitiks su „IFK Norrkoping“ ekipa iš Švedijos, kuri itin lengvai, 6:0 įveikė Kosovo vicečempioną „FC Prishtina“ klubą. Pirmo barjero nepavyko įveikti tik Klaipėdos „Atlantui“. Ši Lietuvos ekipa Kazachstane net 0:6 neatsilaikė prieš Almatos "Kairat", o namie svečiams nusileido 1:2. sportas.info iš arčiau pažvelgė į būsimus „Sūduvos“ ir „Trakų“ varžovus Europos lygos antrajame atrankos etape. Pirmosios dvikovos vyks jau kitą savaitę. Pagrindinis latvių ginklas – puolimas Marijampoliečiai UEFA Europos lygos atrankoje dalyvauja jau vienuoliktą kartą, o jų priešininkams šie metai Europoje – tik antrasis bandymas. Prieš metus „Liepaja“ bandė laimę UEFA Čempionų lygos antrankoje, bet, pasitraukti iš kovos jiems teko jau antrajame etape, nuo kurio latviai iš pradėjo turnyrą – Liepojos klubą palaužė austrų „Salzburg“. Klubas „Liepaja“ susikūrė tik 2014-aisiais, o jau antraisiais savo gyvavimo metais sugebėjo laimėti Latvijos čempionatą. Tačiau praėjusiais metais Liepojos futbolininkai liko tik ketvirti savo lygoje ir vos prasmuko į Europos turnyrą. Tiesa, Liepojos savivaldybės ir legendinio Latvijos futbolininko Mario Verpakovskio remiamam klubui po įkūrimo nereikėjo įveikti visų šalies futbolo pakopų – jis 2014-aisiais užėmė legendinio Liepojos „Metalurgs“ vietą aukščiausioje lygoje. „Liepaja“ iš „Metalurgs“, subyrėjusio po pagrindinio rėmėjo Liepojos metalurgijos kombinato bankroto, perėmė beveik visus buvusius žaidėjus, taip pat ir priklausiusius jaunimo komandoms. „Sūduvos“ varžovas pasižymi uraganišku puolimu, greitu kamuolio įžaidinėjimu. Atakos smaigalyje ieškomas geriausias komandos puolėjas (5 įvarčiai per 11 rungtynių Latvijos čempionate šį sezoną) – Artūras Karašauskas. Būtent jo įvartis paskutinę pridėto laiko minutę lėmė galutinę Latvijos ekipos pergalę prieš „Crusaders“. 12 kartų nacionalinei rinktinei atstovavęs 25 metų A.Karašauskas pasižymėjo ir pirmame mače Belfaste. Sėkmingai atakose jam talkina ir patyręs 36 metų Kristapas Grebis. Bet galingai puldama „Liepaja“ daro nemažai klaidų gindamasi. Tad šių metų Latvijos čempionate „Liepaja“ įvarčių santykis yra 14:11. Šiuo metu trečiąją vietą Latvijos Virsligos lentelėje užimačios „Liepaja“ gretose yra aštuoni esami ar buvę šalies rinktinės futbolininkai, taip pat komandoje žaidžia legionieriai iš Senegalo, Malaizijos, Gruzijos, Rusijos, Kroatijos, Juodkalnijos. Prie ekipos vairo stovi gruzinas Tamazas Pertia. Švedų klubui – jau 120 metų  Trakų ekipos kelią aukštyn Europoje bandys užkirsti net 13 kartų Švedijos čempionu tapęs „IFK Norrkoping“. Tiesa, šiemet 120 metų jubiliejų švenčiantis klubas Europos turnyruose neblizga – jam dar nei karto nepavyko nužengti toliau antrojo rato nei tuometės Čempionų taurės, nei dabartinės Čempionų lygos, varžybose, nei UEFA taurės ir Taurių laimėtojų taurės turnyruose. Europos lygoje Noršiopingo ekipai tai debiutinis sezonas. Šiuo metu vykstančiame Švedijos čempionate „IFK Norrkoping“ futbolininkai užtikrintai žygiuoja antroje vietoje ir nusileidžia tik praėjusių metų čempionei „Malmo FF“ ekipai. Praėjusį sezoną Noršiopingo komanda iškovojo Švedijos lygos bronzą, o užpernai tapo čempione. „IFK Norrkoping“ žaidžia labai technišką futbolą, paremtą perdavimų gausa. Labiausiai išsiskiria galingas duetas – saugas Niclasas Elliasonas, jau atlikęs net 9 rezultatyvius perdavimus vos per 14 turų šių metų čempionate, ir puolėjas Karlas Holmbergas, pasižymėjęs 7 tiksliais smūgiais į varžovų vartus. Tai žaidėjai, kurie gali diktuoti rungtynių tempą ir nulemti mačo baigtį. Ši komanda mėgsta priešininkus pulti labai gausiomis pajėgomis ir didžiąją dalį atakų organizuoja kraštais. „Trakų“ futbolininkai labiausiai turėtų saugotis perdavimų į baudos aikštelę iš kraštų bei smūgių iš toli, kadangi „IFK Norrkoping“ komanda turi daug puikių snaiperių. Nors puola ši komanda puikiai, bet gynyboje neblizga – tarp Švedijos čempionato lyderių yra praleidusi daugiausia, net 16 įvarčių. Įmušė 23. Tai yra nuspėjama komanda, nes vyriausiasis švedų treneris Jensas Gustaffsonas nemėgsta varijuoti sudėtimi ir į aikštę dažniausiai leidžia jau patikrintą startinį vienuoliktuką. Noršiopingo futbolininkai turėtų tapti rimtu iššūkiu Lietuvos vicečempionams, nes sudėtyje žaidžia net 10 žaidėjų, kurie gynė savo šalies garbę tarptautinėse arenose ir turi svarbios patirties kovojant prieš aukščiausio lygio priešininkus. Komandoje yra legionierių iš Islandijos, Makedonijos, Austrijos, Kroatijos ir Suomijos.