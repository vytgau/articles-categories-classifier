Pirmuoju bandymu diskas skriejo už įskaitinio rezultato ploto. Antruoju ir trečiuoju bandymu Z. Sendriūtė taip pat nesėkmingai metė diską ir matydama, kad šis skries netoli, anksčiau laiko peržengė sektoriaus ribas. „Kvalifikacijoje gerai jaučiausi, o šiandien – ne ta diena. Gal persiilsėjau. Nežinau“, – svarstė Z. Sendriūtė, galutinėje pasaulio čempionato įskaitoje užėmusi 12-ą vietą. Paklausta, ar nesusitvarkė su nervine įtampa, lietuvė taip atsakė: „Ta diena duoda vieniems pliusų, kitiems – minusų. Esu darbinis žmogus, gal per daug poilsio man buvo“. Disko rungties auksą laimėjo kroatė Sandra Perkovič (70,31), sidabro medalį – australė Dani Stevens (69,64), bronzą – prancūzė Melina Robert-Michon (66,21). Atrankos varžybose penktadienį Z. Sendriūtė pagerino savo sezono rezultatą – pirmuoju bandymu įrankį numetė 61,48 m. To užteko, kad lietuvė pagal geriausią dvyliktą rezultatą prasibrautų į finalo dvyliktuką. „Bus kova. Daug stiprių varžovių. Aš čia atvažiavau su kvietimu. Jaučiuosi kaip namie, jaukiai, bet finale bus ką veikti. Jei pateksiu į aštuntuką, bus „vau“, – kalbėjo Z. Sendriūtė apie laukiantį finalą. Lietuvei sezono metu pasaulio čempionato normatyvas (61,20 m) nepakluso, toliausiai jos mestas diskas skriejo 60,50 m. Tačiau į planetos pirmenybes Z. Sendriūtė buvo pakviesta dėl aukštų rezultatų šį sezoną. Tokiu keliu į Londoną atvyko 800 m bėgikė Eglė Balčiūnaitė ir ieties metikė Liveta Jasiūnaitė. Z. Sendriūtė pasaulio čempionatuose aukščiausiai buvo pakilusi iki 9-os vietos. 2009 metais ji užėmė 31-ą vietą, 2011 metais – 12-ą, 2013 metais – 9-ą, 2015 metais – 13-ą. 