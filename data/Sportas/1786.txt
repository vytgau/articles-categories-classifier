Ilgametis šio bėgimo dalyvis ir šeimininkas, žinomas šalyje maratonininkas Aurimas Skinulis tvirtino, kad šiemet oras Kėdainiuose išties bėgikus lepino, be to, bėgant apkinkelyje vėjas pūtė į nugarą. Labiau ankstyvą pavasarį nei viduržiemį primenantis švelnus oras sukvietė į Kėdainius apie 300 bėgimo entuziastų, kurie metus pradėjo tradiciniu Naujametiniu Kėdainių bėgimu. Jis kartu žymi ir naują Lietuvos bėgimo taurės (LBT) sezoną. Pirmame metų starte bėgimo mėgėjai varžėsi 5 km ir 10 km trasose. Ilgiausioje 10 km distancijoje pergalę iškovojo šiaulietis Aurimas Rimkus („Lukas“), nuotolį Kėdainių miesto gatvėmis įveikęs per 34:36 min., antrą vietą užėmė „Vilniaus bėgimo klubo“ stajeris ir treneris, maratonininkas Karolis Urbelionis (34:42 min.), trečias – trasos šeimininkas, kėdainietis Jonas Stankevičius (34:43 min.). Moterų grupėje nugalėjo triatlonininkė, panevėžietė Evelina Tomkevičiūtė, nuotolį įveikusi per 39:56 min. Beje, triatlonininkai neatsitiktinai dažnai sutinkami pirmuose metų bėgimuose. Žinomas šalyje triatlono treneris Vidmantas Urbonas kasmet iš Panevėžio į Kėdainius atvyksta su solidžiu keliolikos jaunųjų atletų būriu. Tokie startai gerina jaunuolių ištvermę. E. Tomkevičiūtė šiemet pavasario pabaigoje dalyvaus jaunimo olimpinių žaidynių triatlono atrankoje. Antrą kartą Kėdainiuose bėgusi mergina džiaugėsi pergale ir 3-is minutėmis pagerintu pernykščiu Kėdainių rezultatu. Antrą vietą absoliučioje moterų įskaitoje užėmė vilnietė Jovita Poškutė (40:08 min.), trečia finišavo kaunietė Gitana Akmanavičiūtė (‚Bėgimo klubas“, 40:58 min.). 5 km distancijoje pergalę iškovojo vilnietis Lukas Budavičius („F.O.C.U.S. Running“), nuotolį įveikęs per 17 min. 14 sek. Antrą vietą užėmė Jaroslav Smolskij („RCN“) iš Nemenčinės (17:18 min.), trečią vietą iškovojo Dovydas Būdvytis iš Švėkšnos (ASU, 18:15 min.). Moterų grupėje triumfavo vilnietė Iveta Petraitytė („Vilniaus bėgimo klubas“), kuri distanciją įveikė per 20:49 min., antra finišavo Rugilė Girštautaitė (Panevėžio rajonas, 21:10 min.), trečią vietą užėmė triatlonininkė Ugnė Paurytė (21:35 min.). Nebuvo užmiršti jauniausi bėgimo šventės dalyviai, kurie jėgas išbandė 300 m vaikų starte. Visus rezultatus galima rasti bėgimo taurės svetainėje. Artimiausias antrasis LBT etapas – Mažeikiuose, Vasario 16-ąją sporto šventė „Bėgame už laisvę“, kurios metu bėgimo mėgėjai įveiks 10 km, 3,3 km, jaunimui ir vaikams skirtos 1000 m ar 400 m. Registracija – renginio svetainėje www.mazeikiubegimai.lt.  Lietuvos bėgimo taurė – tai projektas, kuris vienas pirmųjų Lietuvoje į vieną bendruomenę sujungė kelis miestus, kelis bėgimus, kelis bėgimų organizatorius ir daugumą bėgimo profesionalų, mėgėjų ir entuziastų. 2018-ųjų sezoną sudarys 18 etapų, jungiančių visus Lietuvos regionus. Neatsitiktinai Lietuvos bėgimo taurės šūkis skamba „Atrask Lietuvą“ – bėgimo bendruomenė kviečiama pažinti Lietuvą, aplankyti mažesniuose miesteliuoe vykstančius tradicinius, solidžią istoriją skaičiuojančius ar neseniai pradėtus rengti, sėkmingus bėgimo renginius.