23-ejų metų Yuzuru Hanyu tapo pirmuoju čiuožėju nuo 1952 metų, kuriam pavyko apginti olimpinio čempiono titulą. 1948 ir 1952 metų olimpinėse žaidynėse triumfavo amerikietis Dickas Buttonas. Dukart pasaulio čempionas Y. Hanyu geriausiai pasirodė trumpojoje programoje, o laisvojoje programoje buvo antras. Jis iš viso surinko 317,85 taško. Sidabro medalį pelnė pasaulio vicečempionas 20-metis japonas Shoma Uno (306,90 tšk.), o bronzos – 2015 ir 2016 metų pasaulio čempionas 26-erių metų ispanas Javieras Fernandezas (305,24 tšk.). 18-metis JAV čiuožėjas Nathanas Chenas po trumposios programos buvo tik 17-as, bet gavo aukščiausią įvertinimą už laisvąją programą ir bendroje rikiuotėje pakilo į penktąją vietą (297,35 tšk.). Varžybose dalyvavo 30 čiuožėjų. Laisvąją programą šeštadienį atliko 25 sportininkai. Olimpinis auksas – šveicarei S. Hoefflin Pjongčango žiemos olimpinių žaidynių akrobatinio slidinėjimo moterų nusileidimo rungtyje šeštadienį aukso ir sidabro medalius iškovojo Šveicarijos atstovės. Nugalėjo 27-erių metų Sarah Hoefflin (91,2 tšk.). Geriausias buvo trečiasis jos nusileidimas. Sidabro medalį pelnė 18-metė Mathilde Gremaud (88 tšk.). Trečiąją vietą užėmė 19-metė britė Isabel Atkin (84,6 tšk.). Šiose varžybose dalyvavo 23 sportininkės. Finale varžėsi 12 slidininkių. Didžiausiojo slalomo rungtį laimėjo čekė Pasaulio snieglenčių lygiagrečiojo slalomo (2015 m) ir lygiagrečiojo didžiojo slalomo (2017 m.) čempionė čekė Ester Ledecka šeštadienį triumfavo Pjongčango žiemos olimpinių žaidynių kalnų slidinėjimo moterų didžiausiojo slalomo rungtyje. 22-ejų metų Čekijos atstovė olimpinę trasą įveikė per 1 min. 21,11 sek. ir 0,01 sek. pranoko antrąją vietą užėmusią Sočio olimpinių žaidynių čempionę 28-erių metų austrę Anną Veith. „Tai neįtikėtina. Kai stovėjau prie finišo linijos, galvojau, kad įvyko kokia nors klaida. Ar mano laikas bus pakeistas? Gal praleidau vartus?“, – kalbėjo E. Ledecka. Naujoji olimpinė čempionė E. Ledecka Pjongčange dar varžysis snieglenčių lygiagrečiojo didžiojo slalomo rungtyje: „Svajojau varžytis abiejose sporto šakose, toks buvo mano didžiausias tikslas šį sezoną. Dabar vėl turiu tapti snieglentininke, nes laukia lygiagrečiojo didžiojo slalomo atranka“. Trečiąją vietą didžiausiojo slalomo rungtyje užėmė pasaulio vicečempionė 28-erių metų Lichtenšteino kalnų slidininkė Tina Weirather (+0,11 sek.). Sportininkės mama Hanni Wenzel olimpinėse žaidynėse iškovojo keturis medalius, tarp jų - auksą slalome ir didžiajame slalome (1980 m.). Viena iš varžybų favoričių amerikietė Lindsey Vonn liko šeštojoje pozicijoje. Varžybose dalyvavo 44 kalnų slidininkės.