Sėkmingas turnyras Vokietijoje Šis J. Budrikio pasiekimas atvertė naują lapą Lietuvos golfo istorijoje. Atkaklus vaikinas įrodė, kad ir Lietuvoje yra puikios sąlygos augti šio sporto profesionalams. Savo tikslo golfo žaidėjas siekė aštuonerius metus. Pasak J. Budrikio, jis jau per pirmąją treniruotę Europos centro golfo klube suprato, kad tai yra būtent ta sporto šaka, kurioje nori tobulėti. „Mane į golfo klubą atsivežė vyresnis brolis. Atsimenu, po treniruotės pasilikau dar keturioms valandoms, kad galėčiau pasimokyti smūgiuoti. Nuo tos dienos golfą žaisdavau beveik kasdien. Išsikėliau sau tikslą tapti profesionaliu golfo žaidėjų ir visą laiką to kryptingai siekiau“, – apie karjeros pradžią pasakoja J. Budrikis. Profesionalo vardas golfo pasaulyje nedalinamas lengva ranka – jį reikia užsitarnauti. Žaidėjai privalo dalyvauti specialiuose turnyruose, kuriuose, pagal parodytą rezultatą, ir yra suteikiama profesionalo kategorija. J. Budrikis prieš savaitę vyko į Vokietiją, kur dalyvavo kvalifikaciniame „Pro Golf Tour“ turnyre. Į jį susirinko neįprastai daug, net 147 žaidėjai, todėl buvo paskelbta papildoma atranka į pagrindinį turnyrą. Į jį pateko 96 geriausi žaidėjai, tarp kurių vietą užsitikrino ir lietuvis. „Turnyras vyko dvi dienas. Mano tikslas buvo patekti į 90-tuką ir įgyti profesionalo kategoriją. Galiausiai pavyko užimti 79 vietą. Ji nėra labai aukšta, tačiau tokio lygio turnyre dalyvavau pirmąjį kartą. Varžiausi su geriausiais Europos žaidėjais, man tai sukėlė papildomo streso ir jaudulio. Tikiuosi, kad ateityje pavyks žaisti vis geriau ir užtikrinčiau“, – viliasi J. Budrikis. Svajonėse – olimpiada Pagal golfo taisykles, profesionalo statusą įgijęs žaidėjas gali priimti rėmėjų paramą, taip pat uždirbti iš šios sporto šakos. Mėgėjai to daryti negali. Visuose profesionalų turnyruose yra įsteigti piniginiai fondai, kurių sumos svyruoja nuo 30 tūkstančių iki 10 milijonų eurų. Tačiau juose konkurencija yra labai didelė, todėl piniginius prizus susižeria tik patys geriausi žaidėjai. Profesionalus golfo žaidėjas taip pat įgyja teisę treniruoti, vesti grupinius užsiėmimus, individualias pamokas ar seminarus. Tačiau be visų šio statuso turėtojams teikiamų naudų yra ir keletas trūkumų. Profesionalūs golfo žaidėjai nebegali dalyvauti mėgėjų turnyruose. Tobulėti tampa sunkiau, nes visame Pabaltyje vyksta tik vienintelis, aukščiausio lygio žaidėjams skirtas turnyras. Todėl nuo šiol J. Budrikiui teks dažniau planuoti išvykas į užsienį. „Šiuo metu dar laukiu, kol bus patvirtintas kitų metų turnyrų kalendorius. Jeigu niekas nesikeis, artimiausios varžybos manęs laukia sausio mėnesį Egipte. Mano tikslas dabar yra pasiekti tiek, kiek dar nei vienas lietuvis nėra pasiekęs šioje sporto šakoje. Noriu įrodyti, kad lietuviai taip pat gali konkuruoti su stipriausiais Europos golfo žaidėjais“, – sako J. Budrikis. Dar viena jo ambicija – olimpinės žaidynės. Į jas patekti labai sudėtinga, tačiau vaikinas tikisi, kad jam ateityje pavyks įgyvendinti ir šią svajonę. Į golfo laukus – su aušra Siekdamas gerinti savo meistriškumą, J. Budrikis treniruojasi penkias ar šešias dienas per savaitę po 4 – 12 valandų. Kai oro sąlygos tampa netinkamos treniruotėms lauke, žaidėjas praktikuojasi uždarose patalpose, daug dėmesio skiria bendrajam fiziniam pasirengimui, taip pat savaitei ar kelioms vyksta į šiltesnio klimato šalis. Nuo pat paauglystės J. Budrikis išmoko treniruotes derinti su kitomis veiklomis: iš pradžių pamokomis, vėliau Pramonės inžinerijos ir valdymo studijomis Vilniaus Gedimino technikos universitete, o dabar – marketingo vadovo darbu vienoje įmonėje. „Kai buvau moksleivis, labai dažnai prašydavau suaugusių žmonių nuvežti mane į golfo laukus. Vasarą mane pasiimdavo Europos centro golfo klubo administratorė. Kartu su ja atidarydavome klubą ir išvykdavome iš jo jau po saulėlydžio. Aš pradėjau žaisti labai vėlai – 15 metų, todėl turėjau treniruotis dvigubai daugiau, dažnai net po 12 valandų per dieną, kad pasivyčiau pažengusius bendraamžius“, – prisimena J. Budrikis. Pasak jo, geriausias amžius pradėti žaisti golfą yra 7-8 metai. Tapęs golfo profesionalu žaidėjas pasirašė bendradarbiavimo sutartį su Europos centro golfo klubu, kuriame ir pradėjo savo kelią. J. Budrikis sieks padėti populiarinti šią sporto šaką vaikų ir jaunimo tarpe, savo pavyzdžiu juos įkvėps ir motyvuos. „Esu žaidęs daugybėje turnyrų užsienyje ir galiu pasakyti, kad Lietuvoje golfo laukai savo kokybe nenusileidžia ar yra lygiaverčiai geriausiems Europos aikštynams. Čia yra visos sąlygos augti ir tobulėti, svarbiausia, turėti noro“, – įsitikinęs jis. Europos centro golfo klubo vadovas Mindaugas Glinskis džiaugiasi Juozapo sėkme. Pasak jo, tai svarbus įvykis ne tik jų klubui, kuriame žaidėjas žengė pirmuosius žingsnius ir daug treniravosi, bet ir visai golfo bendruomenei. „Juozapo pavyzdys įrodo, kad kad kryptingas darbas ir tikslo turėjimas duoda puikių rezultatų. Tęsime savo bendradarbiavimą su Juozapu. Tikimės, kad tai padės populiarinti golfą Lietuvoje ir kaip profesionalų sportą, ir kaip laisvalaikio praleidimo formą. Mūsų tikslas – edukuoti, treniruoti ir užauginti aukščiausio lygio žaidėjus, kurie galėtų garsinti Lietuvos vardą ne tik prestižiniuose turnyruose, bet ir olimpinėse žaidynėse“, – sako M. Glinskis.