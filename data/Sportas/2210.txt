Antradienį IOC paskelbė diskvalifikuojantis Rusiją per 2018 metų vasario žiemos olimpiadą Pietų Korėjos mieste Pjongčange dėl valstybės remtos dopingo programos. Vis dėlto Rusijos sportininkai galėtų varžytis su olimpine vėliava, kaip neutralūs atletai, pažymėjo komitetas. „Mums tai atrodo kaip antra geriausia alternatyva, nors ir ne pati geriausia, kad Rusijos sportininkams bent jau bus leista varžytis individualiai“, – sakė Pjongčango olimpiados organizacinio komiteto vadovas Lee Hee-bumas. Draudimas buvo paskelbtas po Pasaulinės antidopingo agentūros (WADA) skandalingos ataskaitos ir dviejų vėlesnių IOC tyrimų, patvirtinusių, kad Rusijos sportininkai dalyvavo išmoningoje sukčiavimo dėl dopingo programoje, kurios kulminacija tapo 2014 metų žiemos olimpiada Sočyje. Minimas draudimas yra griežčiausios IOC kada nors už dopingą paskelbtos sankcijos, bet Rusijos sportininkams, galintiems įrodyti, kad yra „švarūs“, buvo suteikta galimybė varžytis Pjongčange. Sprendimas žaidynių organizatorius užklupo netikėtai, interviu radijui sakė Lee Hee-bumas. Be to, dėl tokio IOC sprendimo Maskva galėtų boikotuoti olimpiadą. Organizatoriai labai norėtų to išvengti, nes bilietų parduodama mažai ir vis labiau nerimaujama dėl Šiaurės Korėjos branduolinių ir raketų bandymų. „Nežinojome, kad (bausmė) bus tokia didelė“, – sakė Lee Hee-bumas ir pridūrė, kad prieš sprendimo paskelbimą IOC vyko „karšti debatai“. Pasak Lee Hee-bumo, jis „neoficialiai“ perdavė IOC, jog viliasi, kad Rusija kaip nors galės dalyvauti, bet gerbia naujausią IOC sprendimą. „Sutinkame su IOC sprendimu, kad Rusija gali varžytis su neutralia vėliava, ir jį gerbiame“, – sakoma Pjongčango olimpiados organizacinio komiteto pareiškime. Pasak Lee Hee-bumo, dar per anksti nerimauti dėl galimo Maskvos boikoto. „Dar per anksti prognozuoti, nes šį sprendimą priims Rusija“, – sakė jis. Tačiau jis pažadėjo raginti Maskvos pareigūnus „leisti kaip galima daugiau atletų“ atvykti į olimpiadą. Kelios valstybės kėlė klausimus dėl to, ar saugu siųsti sportininkus į olimpiadą, vyksiančią kalnų kurorte vos už 80 km į pietus nuo smarkiai įtvirtintos sienos su Šiaurės Korėja.