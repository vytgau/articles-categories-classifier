LTOK prezidentė Daina Gudzinevičiūtė pakvietė vykdomojo komiteto narius į Lietuvos rinktinės palydas, kurios vyks liepos 18-ą dieną 15 val. LTOK būstinėje. LTOK olimpinio sporto direktorius Einius Petkus pristatė festivalyje dalyvausiančios Lietuvos jaunimo rinktinės sąrašą. Šiais metais Dėro festivalyje Lietuvai atstovaus rekordinė 70-ies sportininkų delegacija - 38 merginos ir 32 vaikinai. Jie varžysis krepšinio, teniso, plaukimo, lengvosios atletikos, dziudo, baidarių ir kanojų irklavimo, gimnastikos, dviračių sporto rungtyse. Savo atstovų mūsų šalis neturės tik rankinio ir tinklinio varžybose, tačiau teisę dalyvauti renginyje šį kartą iškovojo dvi Lietuvos krepšinio komandos - 16-mečių merginų ir 16-mečių vaikinų rinktinės. E. Petkus pažymėjo, kad festivalio rinktinė pradėta formuoti dar 2016 metų pavasarį, o galutinis dalyvių sąrašas sudarytas 2017-ų liepos 7-ą dieną. Liepos 11-ą dieną LTOK įvyko susitikimas su sporto šakų federacijų atstovais, kurie informavo apie komandų pasirengimą, įvardino planuojamus rezultatus. Komandų vadovai vieningai teigė, kad pasiruošimas festivaliui vyko sklandžiai, pavyko atrinkti pajėgiausius sportininkus. LTOK iždininkas Rimgaudas Balaiša apžvelgė LTOK 2017 metų biudžeto I pusmečio vykdymą, pažymėdamas, kad biudžetas vykdomas pagal planą. Per pirmą pusmetį LTOK jau gavo 65 proc. 2017-iems metams suplanuotų pajamų iš UAB „Olifėja“ ir 59 proc. iš Tarptautinio olimpinio komiteto, o išlaidų per pusmetį patirta 55 proc. nuo metinio plano. Lietuvos olimpinio fondo (LOF) direktorius Vitalijus Vasiliauskas kalbėjo apie LOF 2017 metų biudžeto I pusmečio vykdymą ir pasidžiaugė rekordinėmis fondo pajamomis, kurios pasiekė 1,26 mln. eurų. Vykdomasis komitetas taip pat svarstė ir einamuosius klausimus. Lietuvos lengvosios atletikos federacija (LLAF) pateikė prašymą skirti kompensaciją už Austros Skujytės iškovotą bronzos medalį XXX olimpinėse žaidynėse Londone. LLAF 2012-2016 metais negavo papildomų lėšų, LTOK skiriamų federacijoms, kurių sportininkai iškovojo medalius olimpinėse žaidynėse. Gavus oficialų patvirtinimą iš Tarptautinio olimpinio komiteto apie A. Skujytės užimtos vietos korekciją, kompensaciją siūloma išmokėti 2018 metais. LTOK olimpinio sporto direktorius E. Petkus pristatė pokyčius Lietuvos olimpinės rinktinės kandidatų ir pamainos sportininkų 2017 metų sąraše. Lietuvos tinklinio federacijos prašymu į olimpinės rinktinės kandidatų sąrašą įtraukta paplūdimio tinklininkė Urtė Andriukaitytė. Lietuvos sunkiosios atletikos federacijos prašymu į olimpinėms žaidynėms rengiamų olimpinės pamainos sportininkų sąrašą įtraukti sunkiaatlečiai Karolis Andrijauskas, Deivydas Jucius, Darius Galdikas, o išbrauktas Domantas Kmieliauskas. Tradiciškai po vykdomojo komiteto posėdžio buvo apdovanoti jubiliejus švenčiantys olimpiniam sąjūdžiui nusipelnę žmonės. LTOK prezidentė D. Gudzinevičiūtė apdovanojimus įteikė Adolfui Aleksejūnui, Jonui Vidmantui Čirūnui, Antanui Taraskevičiui, Zenonui Gramackui, Vitalijui Alekperliui, Angelei Rupšienei, Rimantui Turskiui ir Giedriui Dambrauskui.