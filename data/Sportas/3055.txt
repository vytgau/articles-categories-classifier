Lietuvių antrą kartą šiame cikle laukia Maltos išbandymas. Pirmąjį namuose mūsiškiai išlaikė sėkmingai – pernai rudenį pavyko nugalėti po dviejų įvarčių (2:0) antrajame kėlinyje. Visgi šį kartą įvarčius reikės mušti varžovų stadione. „Akcentuojame puolimą, kad gerai išeitume per kraštus, perduotume kamuolį į baudos aikštelę ir muštume įvarčius. Maltos komanda – kovinga, žaidžianti iki galo, bet ir nėra didelio meistriškumo“, – po paskutinės treniruotės kalbėjo saugas Vykintas Slivka. Trenerio Edgaro Jankausko teigimu, pavyko gerai išnaudoti tris pasiruošimo dienas, tačiau pagrindinis darbas laukia aikštėje siekiant pramušti varžovų gynybos liniją. „Malta labiau gynybinio braižo komanda, žaidžianti penkias gynėjais, iš jų trimis vidurio. Iš kitos pusės – tai komanda kuri gali ir kažką sukurti, tai matėme ir Vilniuje. Jeigu numesime apsukas, jie tikrai mums gali sudaryti nemalonumų. Reikės maksimalių pastangų, daug fizinių ir psichologinių jėgų. Lengvų priešininkų nebeturime. Reikės pilnu tempu pradėti ir užbaigti rungtynes. Gynybinius varžovų redutus pramušti bus sunku, bet žinome ką reikia daryti“, – kalbėjo E. Jankauskas. Lietuvos ir Maltos rinktinių dvikova vyks ketvirtadienį, 21:45 val. Takalio nacionaliniame stadione. Spalio 8 d. 19 val. LFF stadione lietuviai susitiks su anglais. Rungtynių transliacija – tiesiogiai per LRT televiziją. 