Vyrų čempionate varžysis „Vilniaus kolegija-Flamingo Volley“, Šiaulių „Elga-Master Idea-SM Dubysa“, Raseinių „Norvelita“, Kelmės „Etovis“, Marijampolės „Sūduva“, Klaipėdos universitetas, Vilniaus Gedimino technikos universitetas ir trys debiutantės – Klaipėdos „Amber Queen“, Kauno „Starto-LSU“ ir Kauno kolegijos komandos. Šiemet Lietuvos vyrų tinklinio čempionatas turės kitokį formatą. Anksčiau komandos būdavo suskirstytos į du pogrupius pagal pajėgumą, o dabar jie yra sujungti į vieną. „Toks pokytis atsirado dėl keleto priežasčių. Pagrindinė priežastis yra aukštesni siekiai – didelio sportinio meistriškumo ugdymas. Lietuvos tinklinio federacijos (LTF) siekis yra, kad Lietuvos čempionate dalyvaujančių komandų ambicijos didėtų ir kad dalyvavimas Lietuvos pirmenybėse būtų ne smagus pasižaidimas, o savo pajėgumo įrodymas bei galimybė patekti į tarptautines varžybas. Klubai turėtų būti suinteresuoti auginti ne mėgėjų komandas, o ugdyti didelio meistriškumo sportininkus, kurie pasiekę aukščiausią lygį nacionaliniu mastu, būtų pakankamai stiprūs mesti iššūkį užsienio komandoms ir atstovautų Lietuvai tarptautinėje arenoje. Pirmiausia norėtume, kad kuo daugiau komandų pradėtų siekti užaugti dalyvavimui Baltijos lygoje“, – kalbėjo LTF generalinis sekretorius Andrius Gaidys. A. Gaidys džiaugėsi, kad šiemet prie Lietuvos čempionato prisijungė keletas naujų klubų, turinčių nemažai ambicijų. „Džiaugiamės iniciatyvomis iš Klaipėdos ir Kauno. Čempionate debiutuos Klaipėdos „Amber Queen“ komanda, kuri kelia sau didelius tikslus, o taip pat toliau varžysis Klaipėdos universitetas. Kaunui atstovaus naujai suburta „Starto-LSU“ ekipa ir Kauno kolegijos komanda. Tai – jaunos ir stiprios komandos, kurios turi potencialo tapti lygiavertėmis varžovėmis čempionato senbuvėms“, – pabrėžė LTF generalinis sekretorius. Šią vasarą gerokai sustiprėjo Marijampolės ir Šiaulių ekipos, savo gretose turinčios legionierių. Smarkiai atsinaujino aukštus tikslus tiek Lietuvoje, tiek Baltijoje kelianti Raseinių „Norvelita“. „Džiugu matyti, kad klubai gana rimtai žiūri į dalyvavimą čempionate, kelia sau vis aukštesnius tikslus bei trokšta pasiekti vis geresnių rezultatų. Tikimės, kad ilgainiui tai bus postūmis permainoms Lietuvos tinklinyje“, – pridūrė A. Gaidys. Nauju formatu siekiama, kad Lietuvos čempionatas taptų vientisu, su aiškia vykdymo sistema. „Tik toks čempionatas ilgainiui gali tapti patrauklus „produktas“, siekiant pritraukti rėmėjus. Be to, turint visiems aiškų ir suprantamą vykdymo formatą, palaipsniui gali kurtis ir žemesnės lygos, kurių pagrindiniu stimulu būtų siekis patekti į aukščiausią lygą, taip prijungiant ir skatinant sporto mokyklų vaikus ir studentus siekti aukščiausių rezultatų“, – mintimis dalinosi A. Gaidys. Baltijos lygoje dalyvaujančios komandos prie Lietuvos pirmenybių prisijungs nuo atkrintamųjų varžybų, todėl likusios komandos galės semtis patirties, kelti savo žaidimo lygį ir stiprėti lygoje. Lietuvos moterų tinklinio čempionate dalyvaus Kauno „Kaunas-ASU“, Jonavos „Achema-KKSC“, Alytaus „Prekyba-Parama“, Vilniaus „SM Tauras-VTC“, Kauno „LSU-Dekstera“, Vilniaus universitetas ir Gargždų SC. Moterų čempionato formatas liks panašus, kaip ir praėjusiais metais. Net trys ekipos vėl dalyvaus Baltijos lygoje. „Džiaugiamės, kad moterų čempionate liko septynios komandos, kurios bus suskirstytos į Baltijos lygos ir Lietuvos čempionato pogrupius. Turime tris komandas Baltijos lygoje ir tikimės, kad palaipsniui mūsų ekipų daugės tiek Lietuvos, tiek Baltijos lygose“, – pridūrė A. Gaidys. Planuojama, kad Lietuvos čempionatai startuos spalio pabaigoje.