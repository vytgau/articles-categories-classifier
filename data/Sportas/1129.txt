Nugalėtojams po du įvarčius pelnė Nikolajus Prochorkinas (8 ir 23 min.) ir Ilja Kovalčukas (40, 41). Po du rezultatyvius perdavimus atliko Sergejus Moziakinas ir Sergejus Andronovas. Vartininkas Vasilijus Košečkinas atrėmė visus 29 varžovų metimus. Kitame grupės mače Slovėnijos ledo ritulininkai po baudinių serijos 3:2 (0:0, 2:1, 0:1; 0:0; 1:0) įveikė Slovakijos atstovus. Pergalę slovėnams lėmė Roko Tičaro ir Žigos Jegličiaus realizuoti baudiniai. Slovakų gretose tiksliai smūgiavo tik Ladislavas Nagy. Dvi pergales iškovoję rusai (6 tšk.) tapo B grupės nugalėtojais. Kitos trys komandos surinko po keturis taškus. Antrąją vietą užėmė slovėnai, trečiąją – amerikiečiai, ketvirtąją – slovakai. Olimpiniame vyrų ledo ritulio turnyre dalyvauja 12 rinktinių, suskirstytų į tris grupes.