Lyginant su dvikova prieš Lenkiją praėjusį mėnesį, mūsų ekipos startinėje sudėtyje įvyko keturi pasikeitimai – aikštėje nuo mačo pradžios žaidė vartininkas Marius Adamonis, saugai Danielis Romanovskis ir Giedrius Matulevičius bei puolėjas Manfredas Ruzgis. Susitikimas prasidėjo apylygiai, bet jau 12 minutę pirmą kartą rimtai teko padirbėti lietuvių vartininkui Mariui Adamoniui, kuris atrėmė ambicingą į baudos aikštelę įsiveržusio Otaro Kiteishvili smūgį. Vėliau vartų sargas vėl išgelbėjo savo komandą nuo galimų problemų, kai prie baudos aikštelės prieigų tykojęs Luka Zarandia klastingai smūgiavo į vartų vidurį. M. Adamonis blokavo priešais jį nuo žemės atšokusį kamuolį, o komandos draugai neutralizavo pavojų. Lietuviams teko atlaikyti varžovų spaudimą. Po pertraukos Gruzija nesumažino savo apsukų ir toliau spaudė svečius. Jau kėlinio pradžioje Lietuvos komanda sulaukė smūgio, kai rungtynių arbitras Laurentas Kopriva mūsų rinktinės lyderio Justo Lasicko pražangą prieš varžovą įvertino griežtai ir nedvejodamas saugui parodė raudoną kortelę. Tuo pasinaudoję šeimininkai netrukus pelnė įvartį, kai po aštraus perdavimo iš krašto Giedrius Matulevičius stengdamasis likviduoti pavojų gynybinėje zonoje netyčia nukreipė kamuolį į savus vartus. Po tokio sukrėtimo Carito Falcho auklėtiniai atsigavo ir bandė ieškoti galimybių išlyginti įvartį. 68 minutę Eligijus Jankauskas išprovokavo varžovo pražangą kairiajame krašte ir uždirbo galimybę savo komandai. Proga nepasinaudojo Dominykas Barauskas, kuris sulaukė perdavimo prie tolimojo virpsto, bet jo smūgį galva oponentas blokavo. Kiek vėliau Manfredas Ruzgis bandė imtis iniciatyvos, kai prasiveržė pro kelis varžovus baudos aikštelės prieigose, bet smūgiavo šalia kairiojo virpsto. Lietuvos komanda paskutinę rungtynių atkarpą dar bandė surengti paskutinį šturmą, bet gruzinai susitvarkė su tuo sėkmingai ir šventė pergalę. Po šių rungtynių trečioje atrankos grupėje lietuviai smuktelėjo į šeštą vietą ir turi surinkę tris taškus. Gruzijai tai buvo pirmoji pergalė ir jie pakilo į ketvirtą poziciją. Kitas atrankos rungtynes Lietuvos U-21 rinktinė žais jau pavasarį. Kovo 23 dieną mūsų komanda namuose susitiks su Suomija, o po keturių dienų išvykoje antrą kartą surems ginklus su Lenkijos bendraamžiais.