Šįkart kiokušin karate pasaulio čempionę ir prizininkę treniruojantis „Vilniaus kolegijos-Flamingo Volley“ strategas Vasilijus Burakinskis merginoms pristatė naują techninį elementą – perdavimą iš apačios. „Tai vienas svarbiausių ir sudėtingiausių elementų paplūdimio tinklinyje ir jam mes skiriame labai didelį dėmesį. Treniruočių metu viskas atliekama komforto būsenoje, o per varžybas būna visaip. Reikia išsiugdyti kovotojo įgūdį, kad mačo metu bėgtum prie sunkaus kamuolio, griūtum veidu į smėlį ir jį atmuštum. Merginoms tai kol kas neblogai sekasi, juk jos ir taip kovotojos“, – juokavo treneris V. Burakinskis. Treneriui antrino ir abi karate merginos – joms svarbiausia dalis yra psichologija. „Kada ištrauki sudėtingą kamuolį, sugebi jį patogiai perduoti partnerei, užlieja labai geros emocijos. Nors ir kiek būtum pavargusi – jėgų atsiranda 5 taškams į priekį“, – kalbėjo pasaulio kiokušin karate čempionė M. Čiuplytė. „Anksčiau įsivaizdavau, kad tinklinis yra žaidimas be technikos – tik permuši tinklą ir viskas gerai. Bet kai pradėjome gilintis, atsirado labai daug niuansų. Kol kas antras perdavimas iš apačios yra sunkiausia dalis. Bendrai paėmus, kartais patiriu tokį jausmą, kai man atrodo, jog aš esu vienos sporto šakos profesionalė ir man turėtų sektis mokytis kitų sporto šakų daug greičiau. Dėl to kartais susierzinu, kai kažkas nepavyksta, bet labai greitai susikaupiu ir toliau mokausi“, – patyrimais dalijosi pasaulio kiokušin karate čempionatų prizininkė D. Balsytė. Video siužete jūsų laukia pirmo ir antro perdavimo bei atakos treniruočių kombinacija. Treneris V. Burakinskis detaliai paaiškins, ką po ko daryti, kad jo manymu, jūsų technika tobulėtų greičiau. 