Lietuvos stalo teniso čempionato nugalėtojais pirmą kartą tapo 18-metis kaunietis Medardas Stankevičius (treneris Viktoras Stankevičius) ir panevėžietė Ingrida Preidžiūtė (tren. Rytis Velička). I. Preidžiūtė, pusfinalyje užtikrintai įveikusi kaunietę Ugnę Baskutytę, finale susitiko su 15-mete Kornelija Riliškyte (tren. Jolanta Prūsienė) ir nugalėjo ją po atkaklios kovos. Moterų varžybų favorite laikyta daugkartinė Lietuvos čempionė Eglė Stuckytė ketvirtfinalio trečiajame sete patyrė kojos traumą ir varžybų tęsti nebegalėjo, užleisdama vietą pusfinalyje U. Baskutytei. Keturis čempiono titulus turintis klaipėdietis Alfredas Udra į finalą taip pat nepateko. Ketvirtfinalyje po labai įtemptos kovos rezultatu 3-4 jis nusileido šilutiškiui Matui Vilkui, kuris pusfinalyje susitiko su M. Stankevičiumi. Antrame pusfinalyje žiūrovus nustebino jonaviškis Rimas Lesivas, kuris rezultatu 4-2 įveikė vienu iš varžybų favoritų laikytą Tomą Mikutį. Finalinėje dvikovoje M. Stankevičius 4-1 įveikė R. Lesivą. Moterų dvejetų nugalėtojomis tapo Vitalija Venckutė su U. Baskutyte, finale 3-1 įveikusios Auksę Rasimavičienę su I. Preidžiūte. Vyrų dvejetų nugalėtojais tapo broliai Arnoldas ir Tonetas Domeikos. Jie finale nugalėjo brolius Alfredą ir Manfredą Udras. Be kovos mišrių dvejetų rungtyje nugalėtojais tapo V. Venckutė ir M. Stankevičius, nes jų priešininkai Tonetas Domeika ir Eglė Stuckytė finale nežaidė dėl E. Stuckytės patirtos kojos traumos. Pastarųjų metų Lietuvos vienetų čempionai. 2018 m. Ingrida Preidžiūtė, Medardas Stankevičius 2017 m. Eglė Stuckytė, Alfredas Udra 2016 m. Eglė Stuckytė, Alfredas Udra 2015 m. Eglė Stuckytė, Alfredas Udra 2014 m. Ieva Venslavičiūtė, Arnoldas Domeika 2013 m. Eglė Stuckytė, Tomas Mikutis 2012 m. Ieva Venslavičiūtė, Alfredas Udra 2011 m. Ieva Jucevičiūtė, Matas Skučas 2010 m. Rūta Paškauskienė, Kęstutis Žeimys 2009 m. Ieva Venslavičiūtė, Valdas Martinkus.