Prieš aštuonerius metus M. Nikoličius kartu su bendražygiais perėmė „Žalgirio“ futbolo klubą iš Pietų IV sirgalių. Naujam gyvenimui prikėltame legendiniame Lietuvos futbolo klube M. Nikoličius buvo atsakingas už komandos formavimą, žaidėjų transferų klausimų tvarkymą bei sportinius rodiklius. Per pirmus tris sezonus A lygos bronzą ir sidabrą iškovojusi sostinės ekipa 2012 m. iškovojo pirmąjį trofėjų – Lietuvos futbolo federacijos taurę, o 2013 m. pasidabino ir aukso medaliais. Pakilęs į viršūnę „Žalgiris“ ketverius metus karaliavo Lietuvos futbolo padangėje ir iš viso laimėjo net 15 trofėjų. Pasak M. Nikoličiaus dabar yra geras metas permainoms. „Po aštuonerių metų intensyvaus darbo, atėjo laikas pagalvoti ir apie savo, kaip sporto direktoriaus – specialisto svajones. Pasitaikė unikali proga išbandyti save ne Lietuvoje, o Kroatijoje – šalyje, kur futbolo industrija sparčiai vystosi. Prisijungus prie „Žalgirio” vyriausiam treneriui Aurelijui Skarbaliui matau, kiek ir kaip dirba visas trenerių štabas, todėl jaučiu, kad atėjo metas kai galiu ryžtis pokyčiams. Tenka pripažinti, kad mano gyvenimas nudažytas „žaliai-baltomis” spalvomis ir to jau niekas nepakeis, tačiau norint tobulėti – reikia išeiti iš komforto zonos, – pareiškė M. Nikoličius. – Komandos komplektavimo procesas jau beveik baigtas, trenerių kolektyvas energingai kibo į darbą, gausėja ir futbolininkų gretos. Beliko suderinti sutartis su paskutiniais keliais naujokais ir komanda bus pasirengusi sezono mūšiams. Todėl viską apsvarstęs, nusprendžiau atsisakyti kasdienio darbo klube. Lieku klubo valdyboje, kuruosiu sporto sritį, kartas nuo karto būsiu Lietuvoje su „Žalgiriu“. Kita vertus, bus naudinga į komandą pažiūrėti ir iš šalies, o įžvalgomis pasidalinti su klubo nariais.“ Anot Kroatijos žiniasklaidos, „Žalgiryje“ daugiau nei 8 metus dirbęs M. Nikoličius netrukus perims „Gorica“ sporto direktoriaus pareigas. Per savo darbo metus „Žalgiryje“ M. Nikoličius sufomavo pajėgų kolektyvą, kurio sąskaitoje yra keturi Lietuvos čempionų titulai, šešios Lietuvos futbolo federacijos taurės bei penkios šalies Supertaurės. 2013 m. „Žalgiris“ UEFA Europos lygos atrankos varžybose pasiekė ketvirtą – lemiamą etapą, o pastaruosius keturis sezonus atkakliai grūmėsi Čempionų lygos atrankos varžybose. 2010 m. į A lygą sugrįžęs klubas jau 2012 m. atvertė naują istorijos puslapį UEFA turnyruose, per 6 metus pakilo iš 381 UEFA klubų reitingo vietos į 187 ir šiuo metu yra aukščiausioje pozicijoje per Lietuvos klubinio futbolo istoriją.