Krepšininkai liko nesustabdyti Kauno ICG pirmą kartą šių žaidynių istorijoje vyko krepšinio 3x3 turnyras. Kauno ekipa jau ketvirtadienį legendinėje sporto halėje parodė, kad sieks tik aukščiausių tikslų – grupės varžybose šeimininkai užtikrintai 21:9 įveikė vienus favoritų Klivlando (JAV) krepšininkus, kuriems tai buvo vienintelis pralaimėjimas grupės varžybose. Įdomu, kad visose trejose grupės rungtynėse lietuviai pelnė po 21 tašką. Kauniečiai laimėjo ir kitas dvejas keturių ekipų grupės rungtynes – šeimininkai 21:0 sutriuškino Šveicarijos miesto Ajoie ekipą, bei 21:1 Sentilj (Slovėniją) komandą. Užtikrintai kauniečiai nužingsniavo iki pat finalo, kuriame vėlgi susitiko su ekipa iš JAV. Rungtynių scenarijus buvo praktiškai toks pats, kaip ir grupės varžybose – kauniečiai šventė pergalę 21:10. Ir vėl kauniečiai per rungtynes pelnė 21 tašką. Bronzos medalius iškovojo Hadera ekipa iš Izraelio. Kauno mergaičių ekipa taip pat laimėjo visus tris grupės mačus – 19:2 prieš Tralee (Airija), 17:3 prieš Tripolį (Libanas) ir 10:8 prieš Raananą (Izraelis). Deja, iki finalo šeimininkėms nužingsniuoti nepavyko – kaunietės tenkinosi bronzos medaliais. Mažajame finale kaunietės 17:9 pranoko Hod Hasharon miesto ekipą iš Izraelio. Mergaičių ir berniukų turnyruose dalyvavo po 16 komandų. Antras auksas vilniečiams Ir toliau puikią formą „Girstučio“ baseine demonstruoja Arijus Pavlidi. Vilnietis penktadienį buvo greičiausias 50 m plaukime nugara – 27,60 sek. Tai jau antrasis ICG medalis jaunajam plaukikui. Kaunietis Erikas Grigaitis šioje rungtyje iškovojo bronzą. E. Grigaitis savo auksą iškovojo plaukdamas 50 m laisvu stiliumi – 24,83 sek. Kitas kaunietis Joris Veretinskas (25,25 sek.) laimėjo bronzą. Plaukdama 50 m krūtine ir vėl greičiausia buvo vilnietė Kotryna Teterevkova – 32,50 sek. Tai jau antrasis sostinės atstovės aukso medalis. Tokioje pačioje berniukų rungtyje bronzą laimėjo kaunietis Dominykas Vyšniauskas (31,97 sek.). Dziudo atstovams – visų spalvų medaliai Dar du aukso medalius laimėjo dziudo atstovai. Berniukų iki 81 kg svorio kategorijoje geriausias buvo Martynas Paškevičius. Auksą lengviausioje svorio kategorijoje (iki 36 kg) laimėjo ir Akvilė Bigūnaitė. Per žingsnį nuo pirmos vietos liko Gabrielius Čepulis (iki 60 kg) – lietuvos turėjo tenkintis sidabru. Bronzą svorio kategorijoje iki 73 kg iškovojo Žygintas Cegelskis. Bronzinius apdovajimus pelnė ir Liepa Udraitė (iki 40 kg), Gabija Kopustaitė (iki 44 kg), Marija Lukaševska ir Greta Kublickytė (iki 48 kg). Auksas - šiaulietei Medaliais S. Dariaus ir S. Girėno stadione pasipuošė ir lengvosios atletikos atstovai. Auksą iškovojo šuolininkė į aukštį Amelita Taujanskaitė. Šiaulietė įveikė 170 cm aukštį ir artimiausią varžovę aplenkė 6 cm. Rutūlio stūmikas Karolis Gelažius geriausiu bandymu 5 kg įrankį nustūmė 14,82 m ir iškovojo sidabrą. Lengvaatlečių varžybos finišuos šeštadienį. Penktadienį medalius išsidalino ir stalo tenisininkai. Kaip ir prognozuota, medalius iškovojo Rytų šalių sportininkai, o lietuviams iškovoti medalių nepavyko. Paplūdimio tinklinio aikštelėje – sidabras šeimininkėms Puikiai namuose pasirodė ICG '2017 šeimininkės, Kauno paplūdimio tinklinio atstovės Kamilė Zokaitė ir Miglė Šidlauskaitė. Grupės varžybose kaunietės laimėjo visus tris susitikimus sausu rezultatu 2:0, bei žengė į kitą etapą, o galiausiai – ir į finalą, kuriame susitiko su Graco (Austrija) ekipa. Lemiamas mačas Nemuno saloje susiklostė itin dramatiškai. Lietuvės užtikrintai laimėjo pirmą setą (21:14), bet po atkaklios kovos pralaimėjo antrą – 19:21. Lemiamą setą sėkmingiau sužaidė viešnios – 15:17. Finalinis susitikimas buvo pats ilgiausias, iš viso merginų turnyro – dėl aukso merginos kovojo 46 minutes. Sudėtingiau varžybos klostėsi vaikinų duetui. Domantas Migonis ir Tauras Šablavinskas grupės varžybose užėmė 3 vietą, o galutinė įskaitoje liko 5-i. Finale triumfavo Spartos (Graikija) ekipa, finale 2:0 įveikusi Grazo (Austrija) tinklininkus. Finišas - šeštadienį Šeštadienį baigsis ir visų likusių sporto šakų varžybos – paskutinius medalius išsidalins lengvaatlečiai bei plaukikai, paaiškės nugalėtojai futbolo turnyruose bei buriavimo varžybose. Šeštadienio vakarą Kauno sporto halėje vyks ICG uždarymo ceremonija.