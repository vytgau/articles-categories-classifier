„Trejus metus bėgiojau ultra ilgas distancijas tam, kad po mažiau nei savaitės stočiau prie starto linijos ir bėgčiau 171 km labai sunkios distancijos. Turėjau viziją, žinojau, ką darau ir ruošiausi šiam tikslui. Laukiu šio projekto, kad išsiaiškinčiau, kur yra žmogaus galimybės“, – sakė 30-metis vilnietis. Rugsėjo 1 dieną jis pradės „Ultra Trail du Mont Blanc“ (UTMB) lenktynes, dar vadinamas trail (bekelės) olimpiada. Per Italiją, Šveicariją ir Prancūziją besitęsianti trasa siekia 171 km. Įveikęs šią distanciją lietuvis ketina užkopti į aukščiausio vakarų Europos kalno Monblano viršūnę. Šį V.Žlabio žygį vainikuos rugsėjo 10-ąją vyksiantis „Danske Bank Vilniaus maratonas“. „Vilniaus maratonas man – vienas pagrindinių renginių Lietuvoje. Maratono distancijoje dalyvausiu jau penktą kartą, tad mačiau, kaip renginys keitėsi, kaip tobulėjo. Čia tikrai šaunu ir malonu bėgti. Dažnai dalyvauju varžybose užsienyje, tad tikrai turiu su kuo palyginti. Kuo toliau, tuo „Danske Bank Vilniaus maratonas“ kyla į aukštesnį lygį“, – pasakojo V.Žlabys. Rugsėjo 10 dieną vyksiančiame renginyje tūkstančiai dalyvių varžysis šešiose distancijose: maratono (42 km 195 m), „RIMI Pusmaratonio“ (21 km 0975 m), EUROCASH1 10 km bėgime, „RIMI Šeimos“ 4,2 km bėgime, „Corny moksleivių ir studentų bėgime“ bei „#BEACTIVE vaikų bėgime“. Praėjusiais metais „Danske Bank Vilniaus maratone“ V.Žlabys užėmė ketvirtąją vietą. Šiais metais Kanadoje jis maratono distanciją įveikė per 2:30.20. Šiuo metu tai – septintas geriausias laikas Lietuvoje. Tačiau šiemet didžiausiame šalies bėgimo renginyje į aukštas pozicijas vilnietis nesitaikys. „Niekada nesivaržiau ir nesivaržysiu su mūsų olimpiečiais maratono distancijoje. Visos mano jėgos šiuo metu skiriamos ultramaratonui, o maratonininkas iš manęs, tikriausiai, niekada neužaugs. Ši distancija man, beje, yra sunkiausia. Kanadoje pasiektas rezultatas mane tenkina, bet, manau, kad Vilniuje tokio rezultato nepasieksiu. Šiais metais man užteks tiesiog kirsti finišo liniją. Be to, nesistengiu aplenkti varžovų, pagrindinis mano konkurentas esu aš pats. Tokia mano bėgimo filosofija. Pagrindinis motyvatorius neturėtų būti kažkas kitas. Viską reikia daryti dėl savęs. Tuomet pasiekiamas didžiausias pasitenkinimas“, – įsitikinęs bėgikas.