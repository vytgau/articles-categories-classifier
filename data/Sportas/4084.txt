Atrankos varžybose vienintelis Lietuvos atstovas įrankį švystelėjo 67,01 m. Finalo normatyvas – 64,50 m – jam pakluso jau pirmu metimu. Kitų dviejų mėginimų kaunietis atsisakė, taupydamas jėgas prieš šeštadienį vakare laukiančią kovą dėl medalių. Tarp 30 atrankos dalyvių A. Gudžius užėmė antrą vietą. Toliausiai skriejo sezono lyderio iš Švedijos Danielio Stahlo sviestas diskas – 67,64 m. Finalo normatyvą įvykdė tik šeši disko metikai, dar šeši pratęs pasirodymą, nes buvo arčiausiai tikslo. 2013-ųjų pasaulio ir 2012-ųjų olimpinis čempionas iš Vokietijos Robertas Hartingas tenkinosi trečia vieta (65,32 m), ketvirtas liko patyręs lenkas Piotras Malachowskis (65,13 m), penktas – jamaikietis Fedrickas Dacresas (64,82 m). Estijos disko metimo legenda Gerdas Kanteris diską numetė 63,61 m, užėmė 9-ą vietą ir taip pat pateko į finalą. Buvęs pasaulio jaunių ir Europos jaunimo čempionas A. Gudžius pasaulio čempionate dalyvauja antrą kartą. Praėjusiame planetos čempionate 2015 metais Pekine (Kinija) jis liko 14-as, o 2016 metų Rio de Žaneiro olimpinėse žaidynėse užėmė 12-ą vietą. Primename, kad šiame sezone A. Gudžius kelis kartus gerino asmeninį rekordą ir pasiekė didmeistrišką 68,61 m rezultatą. Geriausių sezono rezultatų suvestinėje lietuvis užima trečią vietą. Disko metimo rungties finalas vyks šeštadienį, nuo 21.26 val. Lietuvos laiku. Tą pačią dieną pasirodymą planetos pirmenybėse Londone pradės ir Lietuvos trišuolininkė Dovilė Dzindzaletaitė, kurios rungties kvalifikacija vyks nuo 13 val. Lietuvos laiku.