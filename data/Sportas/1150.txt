Į Pjongčangą 23 metų I. Januškevičiūtė atvyko jau turėdama olimpinės patirties, bet ji buvo kartoka – 2014 m. Sočyje lietuvei nepavyko finišuoti nei slalomo, nei didžiojo slalomo rungtyse. Per ketverius metus daug kas pasikeitė. Ir tai įrodo olimpiniai protokolai – ir didžiajame slalome, ir slalome sėkmingai įveikti visi nusileidimai. Didžiajame slalome I. Januškevičiūtė buvo 54-ta. „Žinoma, nuo Sočio pakilo mano meistriškumas, ypač kalbant apie slalomą. Esu vyresnė. Įdėjau daug laiko ir pastangų. Šiek tiek dirbau su sporto psichologu. Tiesiog susidėliojau viską į vietas. Kas kur turi būti, už ką esu atsakinga, kaip sportininkė“, - paaiškino vilnietė. Italo Nicola Paulono treniruojamą I. Januškevičiūtę maloniai nustebino jos užimta vieta. O visas pasaulis stebėjosi kitkuo – neabejotina slalomo favorite laikyta amerikietė Mikaela Schiffrin, išvakarėse nuskynusi didžiojo slalomo auksą, liko tik ketvirta. Čempione tapo švedė Frida Hansdotter (dviejų nusileidimų laiko suma – 1 min. 38,68 sek.), sidabrą iškovojo po pirmo nusileidimo pirmavusi šveicarė Wendy Holdener (atsiliko 0,05 sek.), bronzą – po pirmo nusileidimo tik devinta buvusi austrė Katharina Gallhuber (0,32 sek.). Abu nusileidimus sėkmingai įveikė 54 iš 78 startavusių sportininkių. I. Januškevičiūtės rezultatas – 1 min. 54,55 sek. Iš pirmajame bandyme lėčiau važiavusių slidininkių lietuvę aplenkė tik 2017 m. pasaulio jaunimo čempionė amerikietė Alice Merryweather. Sekmadienį Pjongčange startuos dar vienas Lietuvos kalnų slidininkas – 18-metis olimpinių žaidynių debiutantas Andrejus Drukarovas. – Ieva, ar prieš olimpines žaidynes tikėjaisi, kad gali pakilti į 43-iąją vietą? – Tikslų visada turi, bet jie būna ne statistiniai. Galvoti apie statistiką, prognozuoti – ne mano reikalas. Aš tiesiog darau savo darbą, ruošiuosi varžyboms ir tik po jų galiu žiūrėti, analizuoti, kas buvo negerai. Bet jei atvirai, nesitikėjau užimti tokią vietą. – Kas buvo gerai, kas blogai? – Labai džiaugiuosi savo nusiteikimu. Galva gerai dirbo. Šliuožimas gal nebuvo toks, kaip per treniruotes. Bet būna tokių sportininkų, kurie per varžybas važiuoja geriau nei per treniruotes. Ir atvirkščiai. Tai aš iš tų, kurioms geriau sekasi per treniruotes. Prieš antrą nusileidimą buvo daugiau jaudulio, nes pirmas visai neblogai pasisekė. Galvojau, kaip nesumauti antrojo. Kaip jau sakiau, nusnūdau šiek tiek, mintys pabėgo ir viskas neblogai baigėsi. – Ar tau gerų emocijų pridėjo tai, kad šiandien – Vasario 16-oji? – Žinoma, labai. Nuo pat ryto galvojau, kad visai Lietuvai šventė, tai ir sau šventę varžybose pasidarysiu. O Vasario 16-ąją švęsime vakare kartu su visa mūsų olimpine šeima. 