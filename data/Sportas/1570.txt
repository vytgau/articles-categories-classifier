Iš stipriausiųjų ketverto čempionus išstūmė „Villarreal“ komanda, kuri po pergalės 2-1 prieš „Levante“ savo sąskaitoje turi 34 taškus. Dviem mačais mažiau sužaidę „Real“ futbolininkai turi 32 taškus. Nuo pirmaujančios „Barcelonos“ jie atsilieka jau 19 taškų. „Villarreal“ klubui saldžią pergalę padovanojo Manuelio Trigueroso ir Deniso Cheryshevo įvarčiai. Tik 90-ąją minutę svečiams paguodos įvartį pelnė Rogeris. Kitose šeštadienio rungtynėse taškus barstė pagrindiniai „Villarreal“ konkurentai Madrido „Atletico“ bei „Valencia“. Antoine‘as Griezmannas pelnė įvartį 34-ąją minutę, tačiau 73-ąją minutę išlyginamąjį įvartį praleidusi Madrido ekipa su „Girona“ sužaidė lygiosiomis 1-1. Dar prasčiau turas susiklostė trečioje vietoje žengiantiems „Valencia“ futbolininkams, kurie liko aikštėje devyniese ir 1-2 nusileido „Las Palmas“ vienuolikei. Santi Mina 5-ąją minutę išvedė „Valencia“ į priekį, tačiau Jonathanas Viera 20-ąją minutę lygino rezultatą, o 52-ąją minutę iš aikštės buvo išvytas Gabrielis Paulista. Negana to, 87-ąją minutę raudona kortelė buvo parodyta ir dar vienam „Valencia“ žaidėjui Rubenui Vezo. Iš viso „Valencia“ futbolininkams šiame mače buvo parodytos net 9 geltonos kortelės.  Sėkmingai šeštadienį pasirodė „Sevilla“ komanda, kuri 3-0 sutriuškino Barselonos „Espanyol“ ir pagal taškus susilygino su penktąją vietą užimančiais „Real“ futbolininkais. Turnyrinė lentelė: (vieta, komanda, rungtynės, pergalės, lygiosios, pralaimėjimai, įvarčių santykis, taškai) 