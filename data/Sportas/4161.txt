„Tikrai labai džiaugiamės pasiektu rezultatu! Varžybos buvo itin sudėtingos ne tik dėl sparčiai besikeičiančių įvairių oro sąlygų, bet ir dėl konkurentų. Visi buriuoja ir siekia pergalės labai profesionaliai, labai techniškai ir netgi, pavadinčiau, – nuožmiai. Bet kokia, net ir mažiausia, klaida iškart atsiliepia rezultatui. Tradiciškai labai stiprūs yra švedai, kurie ir tapo šių metų čempionais, tačiau nenusileidžia ir vokiečiai, danai, labai daug stiprių įgulų turi estai“,– įspūdžiais iš varžybų dalinosi jachtos „Keturi vėjai“ kapitonas Adomas Janulionis. Pasak jo, keturias dienas trukusiose varžybose nemažai jėgų pareikalavo itin permainingos oro sąlygos. Dalyviai turėjo vėjo ir nuo kranto, ir nuo jūros, vėjo stiprumas svyravo nuo 0 iki 25 mazgų (nuo 0 iki beveik 13 m/s). Be to, beveik visą regatą lijo ir tik paskutiniąją dieną išlindo saulė. „Keturių vėjų“ įgulos pasiekimas yra džiugi žinia visai buriuotojų bendruomenei. Varžytis su stipriausiomis jūrinėmis valstybėmis ir patekti tarp dešimties geriausių – reikšmingas žingsnis. Be to, manau, ši įgula gali būti įkvepiantis pavyzdys, kaip siekti užsibrėžtų tikslų. Jie, drauge su jachtos „Extreme“ įgula, prieš keletą metų tapo pirmaisiais, kurie ėmė atstovauti Lietuvą šio tipo varžybose. Pasiekimams augant, šiais metais, įkvėptos pavyzdžio, čempionate dalyvavo ir Lietuvą atstovavo jau net penkios mūsų įgulos“,– džiaugėsi Lietuvos buriuotojų sąjungos prezidentas Naglis Nasvytis. Pirmųjų dviejų dienų lenktynėse plaukę pirmajame 20-tuke, paskutinėse trejose lenktynėse „Keturių vėjų“ įgula sugebėjo net du kartus patekti į stipriausių trejetuką – penktųjų lenktynių metu finišavo treti, o šeštųjų – netgi pirmi – kas ir lėmė aukštą vietą bendrojoje įskaitoje. Jachta „Extreme“, vadovaujama kapitono Aisčio Kalanavičiaus, net trejose iš šešių lenktynių buriavo taip pat stipriausiųjų dešimtuke, tačiau po ne itin sėkmingos antrosios varžybų dienos, galutinėje įskaitoje užėmė 18-ąją vietą. Jachtos „Tegu“ (kpt. Jurgis Janulionis) įgula užėmė 24-ąją, jachtos „Nida III“ (kpt. Arūnas Burkšas) – 27-ąją vietą. Iš viso šioje jachtų grupėje plaukė 40 jachtų iš Švedijos, Vokietijos, Estijos, Danijos, Lenkijos, Suomijos, Olandijos, Latvijos, Rusijos. Kitoje jachtų grupėje plaukusi jachtos „Baltas“ (kpt. Gintaras Vaičiūnas) įgula užėmė 24 vietą iš 29 dalyvių. Pastarojoje grupėje (grupė B) nugalėtojais tapo suomių „Xini Freeedom“ įgula, o grupėje, kurioje varžėsi kitos keturios lietuvių jachtos (grupė C) pergalę iškovojo švedų jachtos „Pro4u/Malin“ įgula. A grupėje nugalėtojais tapo suomių jachtos „Blue Nights“ įgula. Europos ORC čempionatas vyko Baltijos jūroje, greta Gdansko liepos 24-29 dienomis.