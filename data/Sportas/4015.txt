Visą Lietuvos čempionato distanciją – 83 kilometrus – G. Mateikaitės su Brite ir J. Repšienės su Ardmore duetai ėjo koja kojon. Nugalėtojų duetas, į priekį išsiveržęs vos 45 sekundžių pranašumu, paaiškėjo tik finišo tiesiojoje. Juo tapo G. Mateikaitė su Brite, trasoje užtrukę 5 val. 19 min. 12 s ir išvystę vidutinį 15,6 km/val. greitį. Antrąją vietą užėmė J. Repšienė su Ardmore (15,56 km/val.), trečiąją – Jogailė Develytė su Valkirija (15,08 km/val.). „Žemaitijos taurę“ iškovojęs U. Zalieckienės ir Beatofmyheart duetas 63 kilometrų distanciją įveikė per 3 val. 59 min. 10 s., vidutinis greitis – 15,8 km/val. Antroji vieta atiteko Neringai Kūlokaitei su žemaitukų veislės eržilu Pertaku (13,76 km/val.). Trečiasis distancijos duetas – Dalia Jasinauskaitė su Lietuvos jojamųjų veislės žirgu Haremu finiše buvo diskvalifikuoti. „Arabų žirgų“ taurės jojimo (44 km) rungtyje triumfavo Ugnė Ubartaitė su Poliu. Antrąją vietą užėmė Inga Vasiliauskienė su Taifūnu, trečiąją – Neda Monstvilaitė su Jore. „Rietavo žirgyno“ taurės jojimo (20 km) rungtyje nugalėjo Kornelija Rūbežiūtė su Kung Sanna. Antroji vieta atiteko Dovilei Bagvilaitei su Taifūnu, o trečiąją vietą užėmė Livija Kasmauskytė su Agripina. Vaikų iki 12 metų rungtyje (14 km) geriausiai pasirodė Cristina Alosi su Kleopatra. Antroji vieta atiteko Ernestai Gedvilaitei su Udrefa. „Šalies mastu vykstančios varžybos leidžia tiek patiems raiteliams pasitikrinti savo jėgas, tiek įvertinti žirgo sportines galimybes, atrasti dueto stipriąsias ir silpnąsias puses. Tai padeda geriau pasiruošti tolesniems startams, sėkmingai įveikti tolimas distancijas ir ugdyti geležinę ištvermę. Galiu pasidžiaugti, kad šiai dienai jau turime daug pajėgių raitelių, demonstruojančių puikius rezultatus“, – sakė Lietuvos žirginio sporto federacijos prezidentas Gediminas Gutkauskas. Ištvermės jojimas – tai lenktynės laikui, kuriose yra patikrinamas žirgo greitis ir ištvermė, taip pat išbandoma raitelio orientacija, gebėjimas jausti savo žirgo galimybes. Artimiausios nacionalinės ištvermės jojimo varžybos, skirtos „Lietuvos taurei“ laimėti, vyks rugpjūčio 19 d. Kurtuvėnuose (Šiaulių r.) Ten pat rugsėjo 15–17 d. bus surengtas ir tarptautinis Šiaurės Baltijos šalių čempionatas.