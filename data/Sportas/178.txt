Stiprėjanti bėgimo kultūra šalyje, ir „Danske Bank Vilniaus maratonas“ – didžiausias maratonas regione. Su tokiais ambicingais tikslais darbą pradeda naujas bėgimo varžybų direktorius Darius Valavičius. 12 metų renginių organizavimo patirtį turintis vadovas teigia, jog didelis dėmesys bus skiriamas bėgimo renginių kokybės gerinimui, naujos kartos edukacijai. „Bėgti maratono į Lietuvą kviesime stiprių sportininkų ir naujų dalyvių iš užsienio, skatinsime maratono distancijos (42,195 km) dalyvių skaičiaus augimą. Tai didžiausias bėgimo renginys Lietuvoje, esu įsitikinęs, ilgainiui tai taps ir didele visus įtraukiančia miesto švente“, – sako D. Valavičius. „Danske Bank Vilniaus maratonas“ šių metų rugsėjo 9 d. organizuojamas jau 15-ąjį kartą. Maratonas Vilniuje kasmet sulaukia virš 14 tūkstančių dalyvių ir yra didžiausias bėgimo renginys Lietuvoje. Per pastaruosius 5 metus šiame renginyje dalyvavo beveik 70 tūkstančių bėgikų. Direktoriui talkins nauja taryba Bėgimo mėgėjų kultūros formavimo bei renginių kokybe rūpinsis ir nauja VšĮ „Tarptautinis maratonas“ taryba. Jos vadove tapo Roma Puišienė, orientavimosi kalnų dviračiais pasaulio čempionato organizatorė ir UAB „Med Grupė“ savininkė. Taryboje išlieka maratono Vilniuje įkūrėjas Ignas Staškevičius, Kornelijus Čelutka, „BaltCap“, naujai prisijungia Vilius Aleliūnas, Lietuvos orientavimosi sporto federacijos (LOSF) vykdomasis direktorius, Arnoldas Rogoznyj, „Open Initiative Lithuania“ ir Rokas Pečiulaitis, „Contrarian Ventures“. „Smagu, prisijungti prie striprios komandos. Tikiuosi, kad mums pavyks ne tik sukurti ir dovanoti šventę miestui, bet ir pritraukti į Vilnių vis pajėgėsnius sportininkus, bei padaryti „Danske Bank Vilniaus maratoną“ prestižiniu bėgimo renginiu regione. Taip pat puoselėti ir auginti naujas tradicijas, tokias kaip „Trakų triatlonas“, kuris kviečia išbandyti vieną sparčiausiai augančių ištvermės sporto šakų pasaulyje – triatloną“, – sako R. Puišienė. VšĮ „Tarptautinis maratonas“ priklauso 5 renginiai: „Danske Bank Vilniaus maratonas“, „Moterų bėgimas“, „Trakų triatlonas“, „Kalėdinis bėgimas“ ir konferencija „Ruoškis bėgti“.