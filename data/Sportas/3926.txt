Serbės Ivanos Španovič protestas dėl neįskaityto tolimo šuolio, galėjusio garantuoti jai medalį, kiek suvėlė organizatorių planą. Iš pradžių ketinę iš karto įteikti medalius šuolininkėms į tolį, jie laukė teisėjų verdikto, vėliau ketino perkelti apdovanojimų ceremoniją į kitą dieną, bet galiausiai, atmetę serbės protestą, dviem amerikietėms ir po neutralia vėliava startavusiai rusei medalius įteikė. Žiniasklaidos zonoje pasirodžiusi D. Klišina sulaukė daug dėmesio, bet pirmiausiai akimis susirado trenerį – pasaulyje pripažintą sprinto guru Loreną Seagrave'ą, ir jam įteikė sumažintą medalio kopiją. Tokias pirmą kartą IAAF pradėjo dalinti atletų treneriams nuo šio pasaulio čempionato. „Čia man? Kaip malonu“, – kone su ašaromis akyse kalbėjo kiek sutrikęs amerikietis ir apkabino savo auklėtinę. Atsiėmusi iš trenerio telefoną ir piniginę rusė galiausiai atsisukusi į žurnalistus davė komentarą. „Esu labai laiminga. Tai mano pirmasis medalis pasaulio čempionatuose, tačiau man ne mažiau svarbus ir rezultatas“, – kalbėjo ji. Lygiai 7 m Londone nušokusi D. Klišina galiausiai nutraukė 6-ius metus trukusius mėginimus pasiekti šią ribą. Paskutinį kartą 7 metrus ji šoko 2011 metais ir toks rezultatas, anot Rusijos žurnalistų, buvo tikras stebuklas. Šuolininkės tautiečiai lengvaatletę jau buvo „nurašę“ ir kalbėjo, kad geriausi rezultatai praeityje. „Londone parodžiau tai, kam rengiausi daugybę metų. Turėjau „iššauti“ prieš metus Rio de Žaneiro olimpiadoje, tačiau šio momento jau nepaleidau, – pasakojo D. Klišina. – Nesinervinau, mėgavausi renginiu, tai leido man ne tai kad atsipalaiduoti, bet pagauti tą kovingą nuotaiką, kuri turėtų gaubti kiekvieną atletą. Man taip buvo pirmą kartą gyvenime.“ Didmeistrišką rezultatą pasiekusi D. Klišina, žiniasklaidos vertinama kaip viena gražiausių planetos lengvaatlečių, išdavė savo sėkmės paslaptį. Anot jos, prisijaukinti aukštesnius rezultatus padėjo pokyčiai po Rio olimpiados. „Po olimpinės patirties apskritai neskaitau spaudos, komentarų socialiniuose tinkluose, nežiūriu naujienų. Kaip man tai pavyksta? Man daug ramiau gyventi. Pakeičiau telefono numerį ir jaučiuosi puikiai. Dėl to ramiai ruošiausi ir treniravausi, mintys sukosi tik apie varžybas“, – prasitarė ji. Švęsti laiko D. Klišinai nebus – jos laukia dar trys varžybos, o artimiausios – jau rugpjūčio 16-ą dieną. Žurnalistams paklausus, gal tokiems toliams ją įkvėpė meilė, šuolininkė nusišypsojo ir atsakė, kad asmeninio gyvenimo nekomentuoja. Neišvengė rusė ir klausimų apie neutralitetą. IAAF pratęsus diskvalifikaciją, Londone vykstančiame pasaulio čempionate 19-a Rusijos atletų varžosi po neutralia vėliava. Tai reiškia, kad negali būti tariamas Rusijos vardas, keliama šios šalies vėliava, herbas, apranga ir jos priedai niekuo negali priminti diskvalifikuotos valstybės. „Apmaudu. Merginos bėgiojo su JAV vėliavomis, o aš negalėjau paimti Rusijos vėliavos ir kartu su jomis švęsti. Galėjau tik stovėti ir žiūrėti, – komentavo D. Klišina. – Tačiau mane palaikė žmonės – jaučiau tai iš tribūnų. Tikrai neturėjau laiko pasidairyti, ar yra Rusijos vėliavų stadione, tačiau girdėjau skanduojant savo vardą“. Aukso medalis šuolių į tolį sektoriuje atiteko vos dviem centimetrais toliau nušokusiai amerikietei Brittney Reese (7,02 m), o bronza – pastarosios tautietei, titulą gynusiai Tiannai Bartolettai (6,97 m). Serbė A. Španovič liko ketvirta su 6,96 m rezultatu.  Kone iš karto po D. Klišinos, dar vieną sidabro medalį kūjo metimo sektoriuje iškovojo 23-jų metų Valerijus Pronkinas. Paskutiniu šeštuoju bandymu tarptautinių varžybų debiutantas įrankį numetė 78,16 m ir vos nešokinėjo iš džiaugsmo. „Viskas fantastiška. Duosiu dopingo testą ir šoksiu prieš trenerį. Medalio gal nesitikėjau, bet tokio rezultato – taip, – tvirtino rusas. Paklaustas, ar jam būtų skirtumas tarp bronzos ir sidabro, kūjo metikas prapliupo juoktis. „Bronza geriau tik vienu aspektu – ji vos panaši į aukso medalį, tačiau sidabras daug geriau. Viskas buvo šalia, galėjo būti ir auksas“, – užtikrintai kalbėjo V. Pronkinas, šį sezoną pasiekęs asmeninį rekordą – 79,32 m. Auksą ir bronzą iškovojo du lenkai, atitinkamai Pawelas Fajdekas (79,81) ir Wojciechas Nowickis (78,03). Kol kas po neutralia vėliava startuojantys Rusijos lengvaatlečiai Londone iškovojo tris sidabro medalius. Vicečempiono titulas papuošė 110 m barjerinio bėgimo žvaigždės Sergejaus Šubenkovo trofėjų kolekciją. Šeštadienį Rusijos atstovai laukia visiškos favoritės šuolių į aukštį sektoriuje Marijos Lasickienės triumfo. Ten matysime kovojančią ir Lietuvos lengvaatletę Airinę Palšytę.