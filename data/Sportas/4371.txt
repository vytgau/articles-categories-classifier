Bet 86 min. „Trakų“ gerbėjai griebėsi už galvų: įvartį švedų klubu pelnė legionierius iš Suomijos Simonas Skrabbas. „Norrkoping“ išsigelbėjo ir išplėšė pratęsimą. Jo metu iniciatyva priklausė svečiams, tačiau nei „Norrkoping“, nei „Trakai“ nepasižymėjo. „Man asmeniškai tai gyvenimo rungtynės – tokių svarbių dar niekada nežaidžiau“, – prieš mačą kalbėjo pirmą mačą dėl traumos praleidęs vartininkas Ignas Plūkas. Jo valanda išmušė komandoms stojant mušti 11 metrų baudinius. Visgi, vartininkas neatspėjo nei vieno švedų ekipos smūgio. Bet Erico Smitho paleistas kamuolys atsimušė į virspą. „Trakų“ žaidėjai neklydo: pirmas prie kamuolio stojo patyręs Arūnas Klimavičius, antrasis – Modestas Vorobjovas, kojos nedrebėjo jaunajam Svajūnui Čyžui, ketvirtasis tiksliai smūgiavo Michailas Šyška. Ir pergalę lėmė Justinas Januševskis: gynėjas penktasis stojo prie kamuolio ir jo užtikrintas smūgis atnešė dramatišką „Trakų“ pergalę. Lietuvos klubas perrašė savo istorijos puslapius: pirmąkart pateko į Europos lygos trečiąjį atrankos etapą. „Savimi neabejojau, buvau užtikrintas, kad įmušiu. Apėmė euforija, dar nesu taip jautęsis. Skraidžiau padebesiais. Nežinojau net kaip džiaugtis“, – po rungtynių prisipažino Justinas Januševskis. „Norėjau žmonėms padėkoti, kurie gausiai atėjo į stadioną mus palaikyti . Ačiū žiūrovams, kurie šiandien tapo dvyliktu žaidėju“, – po mačo teigė „Trakų“ gynėjas J. Januševskis. „Prieš baudinių seriją treneris pasakė kam mušti, tik buvo klaustukas: kam mušti penktam? Aš pasakiau, kad eisiu penktas. Per paskutinę treniruotę žaidėme „baudinių karalių“, laimėjau, tad ketvirtadienį jaučiausi užtikrintas“, – teigė J. Januševskis. Lygiai toks pat užtikrintas savimi buvo ir Arūnas Klimavičius. „Pasakiau, kad eisiu pirmas mušti. Kiek žinau, pagal statistiką kas pirmi muša, tas dažniausiai laimi. Tad komandai tariau, kad turime laimėti“, – po rungtynių teigė 34-erių gynėjas A. Klimavičius. Kitame etape po savaitės Olego Vasilenkos auklėtinių laukia Tetovo „Shkendija“ (Makedonija), bendru rezultatu 4:2 eliminavusi Helsinkio HJK (Suomija). „Manau, laukia dar stipresnis varžovas, pajėgesnis tiek už škotus, tiek už švedus. Kol kas dar labai mažai informacijos apie ją turiu, tačiau neabejoju – tai labai pajėgus oponentas“, - teigė A. Klimavičius. Pirmas rungtynes praleidęs gynėjas stebėjosi blankoku svečių žaidimu. „Sakyčiau per pagrindinį rungtynių laiką kontroliavome situaciją. Po mačo klausiau vyrų, gal tai visai kita komanda, nei ta, su kuria žaista Norčiopinge? Tikrai švedai niekuo nenustebino, čia Vilniuje jie nepaliko stiprios komandos įspūdžio“, – tvirtino „Trakų“ gynėjas. Rezultatas „Trakai“ 2 – 1 „Norrkoping“ (bendras santykis 3:3) 11' [1 – 0] Maksimas Maksimovas 35' [2 – 0] Maksimas Maksimovas 86' [2 – 1] Simonas Skrabbas 11 m baudinių serija 5 – 3 Arūnas Klimavičius („Trakai“) + Linusas Wahlqvistas („Norrkoping“) + Modestas Vorobjovas („Trakai“) + Ericas Smithas („Norrkoping“) - Svajūnas Čyžas („Trakai“) + Niclasas Eliassonas („Norrkoping“) + Michailas Šyška („Trakai“) + Simonas Skrabbas („Norrkoping“) + Justinas Januševskis („Trakai“) +  Pasirodymą dvikovomis su „Sion“ (Šveicarija) tęs ir Marijampolės „Sūduva“, bendru rezultatu 2:1 nugalėjusi „Liepaja“ (Latvija) futbolininkus. Primename, kad Europos lygos atrankos varžybas iš viso sudaro keturi etapai. Pirmame „Trakai“ bendru rezultatu 3:1 įveikė Perto „St. Johnstone“ (Škotija).