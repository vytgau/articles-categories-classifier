Penktadienis (12.22) šiai žaviai sportininkei bus išties įsimintinas. 23 metų mergina lips į didžiausią savo gyvenime sceną ir taps geriausių 2017 metų Lietuvos sportininkų pagerbimo ceremonijos – „LTeam apdovanojimų“ – vedėja. Renginio scena, kurią transliuos TV3 ir LTeam Facebookas, kurią fiksuos visi Lietuvos portalai, tinklininkė dalinsis su patyrusiu TV laidų vedėju Justinu Jankevičiumi. „Justinas labai patyręs, šalia jo man ramu,“ – patirtimi iš repeticijų dalijasi Monika. „Monikai puikiai sekasi. Repeticijos praėjo sklandžiai. Jos akys spindi, ji nori, ji laukia vakaro,“- apie scenos naujokę pasakoja transliaciją organizuojančios kompanijos „TV manija“ atstovas Martynas Starkus. Tiesa, dėl repeticijų M. Povilaitytė šią savaitę praleido dvi treniruotes. Tačiau iš Tytuvėnų kilusi atletė sau pažadėjo kitą savaitę prarastas pratybas atidirbti su kaupu. „Stengiuosi mėgautis naujomis patirtimis. Esu rami ir užtikrinta vakaro sėkme, tuo pačiu jaučiu sportinį jaudulį ir esu maloniai sujaudinta, labai laukiu vakaro,“ – LTeam.lt svetainei sakė M. Povilaitytė. „LTeam apdovanojimai“ yra kasmetinis geriausių Lietuvos sportininkų pagerbimas. Į juos pretenduoja tik olimpinių sporto šakų atstovai. Šiais metais bus pagerbti „Metų sportininkas“, „Metų sportininkė“, „Metų vyrų komanda“, „Metų moterų komanda“, „Metų treneris“, „Metų trenerė“, „Metų proveržis“, „Metų pergalė“, „Metų populiariausias“ nominacijų nugalėtojai bei apdovanoti asmenys „Už viso gyvenimo nuopelnus“ ir „Už pagalbą sportininkams“. Tiesioginę „LTeam apdovanojimų“ transliaciją nuo 19:00 val. stebėkite LTeam Facebook paskyroje, o renginio įrašą – nuo 21:10 val. per TV3 televiziją. LTeam yra olimpinė Lietuvos rinktinė. Tai visos Lietuvos komanda, vienijanti stipriausius šalies sportininkus, iš viso – apie 300 atletų. Olimpinę Lietuvos rinktinę simbolizuoja LTeam ženklas - ąžuolo lapas. Tai tautos vienybės, stiprumo, patriotiškumo simbolis.