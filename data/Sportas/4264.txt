Iškart po starto savo plaukime G. Titenis buvo tarp lyderių kartu su netrukus antrą kartą per vieną dieną pasaulio rekordą pagerinusiu britu Adamu Peaty (25,95 sek.). Anot lietuvio, brangias sekundės dalis jam kainavo viena padaryta klaida. „Startas, plaukimo pradžia buvo labai geri. Bet reikalus sugadino klaidelė pabaigoje. Paskutinius grybšnius padariau ne taip, kaip reikėjo, ranka „užstrigo“... Vis tiek džiaugiuosi tuo, ką su nauju treneriu pasiekėme per pusę metų. Tiek 50 m, tiek 100 m nuotoliuose buvau netoli savo geriausių rezultatų. Aišku, tikslas buvo juos pranokti, bet per pusmetį ir taip išspaudėme nemažai“, – dėstė G. Titenis. Rytinėse atrankos varžybose jis užėmė 11 vietą, baseiną perplaukęs per tas pačias 27,24 sek. Nuo prieš dvejus metus pasiekto Lietuvos rekordo jį teskyrė 0,04 sek., bet po plaukimo sportininkas žadėjo vakare dar išauginti savo tempą. Pasirodymą pasaulio pirmenybėse „Duna“ arenoje G. Titenis tęs 200 m nuotolyje. „Labiausiai ruošiausi 100 m distancijai, o joje kaip tik prasčiau išėjo. Velnias žino, gal plaukti 200 m seksis geriausiai?“ – optimizmo neprarado plaukikas, vienintelį savo medalį iš pasaulio pirmenybių parsivežęs 2009 metais, kuomet Romoje (Italija) pelnė bronzą būtent 200 m plaukimo krūtine rungtyje. Primename, kad sekmadienį jis rungėsi 100 m distancijoje, kurioje užėmė 12-ą poziciją (59,66 sek.) ir į finalą nepateko. Pastarąjį pusmetį G. Titenis gyveno Austrijoje, kur treniravosi su vokiečiu Dirku Lange, pakeitusiu ilgametį plaukiko trenerį iš Anykščių Žilviną Ovsiuką. 