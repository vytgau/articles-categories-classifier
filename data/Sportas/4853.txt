Įžvelgia žaidimus „po stalu“ Nors šeštadienį Astanoje (Kazachstanas) prasidėjusiose planetos pirmenybėse labiausiai nukentėjo nokautą patyrusi ir į ligoninę greitosios pagalbos automobiliu išvežta Daiva Kriščiūnienė, skaudėjo ir kitiems Lietuvos kovotojams. Japonės Yui Kikukawos smūgį koja po vertikalaus suktuko praleidusi D. Kriščiūnienė medikų rankose išbuvo iki vakaro. Atlikus tyrimus, lengvasvorei nustatytas nestiprus smegenų sutrenkimas ir kaklo sumušimas, rimtesnių sužalojimų ji išvengė. Tuo metu bent trims jos tautiečiams žaizdų širdyje paliko kontroversiški teisėjų sprendimai. Ypač šokiruota buvo Gabija Gudeliauskaitė, kuomet pakilusi nuo tatamio išvydo, kad jos varžovė ne tik nėra baudžiama, bet ir skelbiama nugalėtoja. Svorio kategorijos iki 60 kg ketvirtfinalyje trenerio Ričardo Poškos auklėtinė susidūrė su kazache Joana Belych. Jau pačioje dvikovos pradžioje tatamio šeimininkė atliko draudžiamą smūgį kumščiu į gerklę, už kurį gavo įspėjimą. Netrukus situacija pasikartojo. Bet kol už kaklo susiėmusi G. Gudeliauskaitė tysojo ant žemės, pasitarę teisėjai įskaitė kazachei pergalę nokautu („ippon“). „Smūgis kliuvo į miego arteriją. Žiauriai pikta. Šitiek ruošiesi ir pralaimi dėl to, kad varžovė – kazachė. Atrodo, pasaulio čempionatas – aukščiausio lygio varžybos. O teisėjauja savi saviems, nori bet kokia kaina juos užkelti ant pakylos. Liūdna ir gaila. Ne vien tik savęs pačios – beveik pusė lietuvių pralaimėjo laimėtas kovas. Bet japonai, kazachai, rusai kelia vėliavėles vieni už kitus kaip susitarę. Baisiai liūdna“, – susikrimtusi DELFI kalbėjo 23-ejų karatė meistrė. Iš kovos prisimena tik 30 sekundžių Panašiai liūdėjo Andrius Miseckas, Nora Vaznelytė. Net WKO prezidiumui priklausantis Lietuvos atstovas Romas Vitkauskas apie teisėjų darbą Astanos „Daulet“ arenoje šįsyk atsiliepė be įprasto santūrumo. „G. Gudeliauskaitė pralaimėjo po kontroversiško sprendimo, N. Vaznelytės kovoje galėjo būti daugiau pratęsimų – manau, teisėjai paskubėjo skelbdami nugalėtoją. O A. Misecko pralaimėjimą vertinčiau kaip grubią teisėjų klaidą“, – sakė R. Vitkauskas. Praėjusiose planetos pirmenybėse bronzą pelnęs A. Miseckas šįsyk buvo eliminuotas jau po pirmos kovos su japonu Hotaku Yoshizawa. Abejones išprovokavo tai, jog akistatos pradžioje 33-ejų kauniečiui japonas keliskart vožtelėjo per veidą. Pats A. Miseckas dėl teisėjų nesiskundė, bet pripažino, kad kovos eigai tai turėjo įtakos. „Gavau į „barzdą“, susisuko galva. Atsimenu tik pirmas 30 sekundžių, o kas ten toliau vyko – negaliu pakomentuoti. Reikės pasižiūrėti vaizdo įrašą“, – sakė šių metų Europos čempionas.  Diskutuotinas lietuviškas „derbis“ Keisčiausia, jog teisėjai kibirkščių įpūtė net iš pirmo žvilgsnio nedegioje terpėje. Dviejų Lietuvos kovotojų Ingos Mikštaitės ir Rūtos Brazdžionytės (svorio kategorija iki 60 kg) tarpusavio susirėmimas taip pat paliko neatsakytų klausimų. Mat pastarajai pasaulio čempionatas baigėsi mažiausiai dviem minutėmis per anksti. Nors per pagrindinį ketvirtfinalio laiką nei viena sportininkė nepademonstravo bent kiek ryškesnio pranašumo, skirti pratęsimą pasiūlė tik du teisėjai iš penkių – likę trys pergalę atidavė I. Mikštaitei. „Esu bene geriausios sportinės formos gyvenime, šventai tikėjau, kad bus lygiosios, kadangi Inga aktyviau kovėsi pradžioje, o aš – pabaigoje. Turėjo būti pratęsimas, deja“, – įsitikinusi R. Brazdžionytė. 26-erių panevėžietė taip pat išreiškė apmaudą dėl varžybų sistemos. „Inga – šio čempionato lyderė, verta finalo. O kad mums teko susitikti jau antrame rate – organizatorių problema. Taip neteisinga, būtų logiška, jei dvi lietuvės negalėtų susidurti anksčiau pusfinalio“, – samprotavo kovotoja.  Suka skirtingais keliais Tiek R. Brazdžionytė, tiek A. Miseckas šeštadienį pranešė baigiantys karjeras ant tatamio. Pastarasis teigė nuo šiol atsidėsiantis šeimai bei darbui „Rifo“ klube, kuriam pats ir vadovauja. „Yra gyvenime kitų tikslų. Nepavyko užlipti į karatė aukščiausią Olimpą, gaila palikti akmenį pusiaukelėje, bet reikia judėti pirmyn“, – pakeisti nuomonės nebeketina A. Miseckas. R. Brazdžionytė nuo karatė nutols labiau – Vilniuje gyvenanti panevėžietė yra bendrovės „Mediko ekosportas“, prekiaujančios maisto papildais, direktorė. „Pasiruošimas per paskutinį pusmetį buvo nuostabus, bet kuris sportininkas galėtų pavydėti. Po tokio galima drąsiai dėti tašką, nes padaryta viskas, kas įmanoma. O kad rezultatas netenkina – tai jau kiti dalykai“, – pasiryžimą trauktis aiškino R. Brazdžionytė. 2015-aisiais geriausia šalies kiokušin karatė kovotoja išrinkta mergina tuomet jau buvo padariusi metų pertrauką, po kurios grįžo ant tatamio įkalbėta savo draugės Ritos Pivoriūnaitės bei trenerio Pauliaus Klapatausko. Dabar galutinai paslėpti kimono spintoje ji taip pat nesirengia ir žada siekti trečio dano juodo diržo, o galbūt ir pati išbandyti daug nepasitenkinimo Astanoje iššaukusį teisėjavimą. Primename, kad pirmą pasaulio čempionato dieną iš kovos dėl medalių pasitraukė 8 Lietuvos kovotojai iš 13. Sekmadienį pasirodymą tęs mažiausiai bronzą jau užsitikrinusi I. Mikštaitė, pusfinalyje susitiksianti su kazache Jekaterina Gurova. Vyrų varžybų ketvirtfinaliuose kausis Valdemaras Gudauskas (iki 85 kg) ir visi trys šalies sunkiasvoriai: Lukas Kubilius, Edgardas Sečinskis ir Eventas Gužauskas. WKO organizuojamos planetos pirmenybės, kuriose kovojama pasidalinus į svorio kategorijas, kas ketverius metus rengiamos nuo 1997-ųjų. 2013 metais Vilniuje vykęs turnyras pateko į istoriją kaip sėkmingiausias lietuviams: šeimininkai susižėrė aštuonis apdovanojimus iš 24 (tiek vyrai, tiek moterys buvo suskirstyti į tris svorio kategorijas). Varžybose triumfavo Orestas Procas ir Margarita Čiuplytė, L. Kubilius tapo vicečempionu, bronzą pelnė A. Miseckas, Diana Balsytė, G. Gudeliauskaitė, Diana Mačiūtė ir R. Pivoriūnaitė.