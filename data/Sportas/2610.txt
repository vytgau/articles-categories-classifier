Mūsų šalies atstovės (33,145 sek.) kovoje dėl bronzos 0,514 sek. nusileido Rio de Žaneiro olimpinių žaidynių vicečempionėms, dukart pasaulio ir triskart Europos čempionėms Rusijos dviratininkėms Darijai Šmeliovai ir Anastasijai Voinovai. (32,631 sek.). „Ketvirta vieta mums – geras rezultatas. Pamatėme, kad galime kažką pasiekti. O tai jau yra gerai. Džiaugiuosi, kad pavyko nugalėti prancūzes ir pakovoti dėl bronzos, – sakė S. Krupeckaitė. – Šioje rungtyje su Migle dar tik pradedame siekti aukštumų. Mums dar reikia išmokti važiuoti kartu. Komandinis darbas yra komandinis. Ir Miglė turi dar patobulėti. Matau perspektyvą. Bus matyti, kaip mums seksis toliau. Komandų sprinte viskas labai svarbu: tiek pirmas, tiek antras ratai, tiek išvažiavimas iš staklių, tiek keitimas. Jei kažkur turi minusų, tai ir pralaimi. Norint nugalėti, abi komandos narės turi būti labai stiprios.“ Auksą iškovojo vokietės Pauline Sophie Grabosch ir Kristina Vogel (32,668 sek.). Jos kovoje dėl pirmosios vietos įveikė olandes Kyrą Lamberink ir Hetty van de Wouw (33,238 sek.). Dmitrijaus Leopoldo treniruojamos lietuvės atrankoje penktadienį tarp 15-os komandų buvo ketvirtos, o pirmajame etape sekmadienį nugalėjo prancūzes Sandie Clair ir Mathildę Gros, kurios atrankoje buvo penktos. Lietuvės (33,292 sek.) pirmajame važiavime prancūzes (33,644 sek.) pranoko 0,352 sek. Nuo pagrindinio finalo Simoną ir Miglę skyrė vos 0,057 sek. Olandės (33,235 sek.) laimėjo antrąjį, rusės (33,283 sek.) – trečiąjį, o vokietės (32,665 sek.) – ketvirtąjį važiavimus. Dvi stipriausios keturių pirmojo etapo važiavimų nugalėtojos iškovojo teisę lenktyniauti dėl aukso, o kitos dvi laimėjusios komandos pateko į mažąjį finalą. 2012 metų sausį S. Krupeckaitė su Gintare Gaivenyte pasaulio taurės varžybų etape Pekine (Kinija) iškovojo sidabrą. S. Krupeckaitė ir M. Marozaitė pernai Europos čempionate pelnė bronzą, o šiemet buvo šeštos. Moterų keirino rungtyje (25 dalyvės) Europos vicečempionė S. Krupeckaitė užėmė 11 vietą. Simona važiavime dėl 7-12 vietų finišavo penkta. Likus iki finišo ratui, ji buvo antra. Pirmojo etapo ketvirtajame važiavime S. Krupeckaitė, aplenkusi keturias varžoves, finišavo antra ir pateko į antrąjį etapą (geriausiųjų 12-uką). Simona į priekį praleido tik šios rungties triskart pasaulio ir šių metų Europos čempionę vokietę Kristiną Vogel. Iš keturių pirmojo etapo važiavimų į kitą etapą iškopė po dvi dviratininkes. Antrojo etapo antrajame važiavime S. Krupeckaitė liko paskutinė, šešta ir nepateko į pagrindinį finalą. „Paskutinę varžybų dieną kojoms teko milžiniškas krūvis. Keirinas ir komandų sprintas per vieną dieną – žiauru. Jau nebeturėjau jėgų kovoti. O dar kai klaidų padarai... Tokia realybė. Negaliu pasakyti, kad esu nusiminusi. Paprasčiausiai dvi rungtys per dieną man per daug“, – pažymėjo S. Krupeckaitė. Vyrų sprinto lenktynių atrankoje, kurioje dalyvavo 37 dviratininkai, Vasilijus Lendel užėmė devintą, o Svajūnas Jonauskas – 26-ą vietas. Lietuvos atstovai 200 m iš eigos įveikė atitinkamai per 9,803 sek. ir 10,073 sek. Geriausiai pasirodė olandas Harrie Lavreysen – 9,649 sek. (vid. greitis – 74,619 km/h). Deja, Lietuvos dviratininkams varžybos baigėsi jau po pirmojo atkrintamųjų varžybų etapo – šešioliktfinalyje Vasilijus keliais centimetrais nusileido vokiečiui Tobias Wachter (24-as atrankoje), o Svajūnas taip pat nežymiai pralaimėjo britui Ryan Owens (7). Kaip jau skelbėme, pirmajame pasaulio taurės varžybų etape iš penkių Lietuvos dviratininkų medalį iškovojo Olivija Baleišytė. Ji skrečo rungtyje penktadienį pelnė bronzą. Antrasis pasaulio taurės varžybų etapas vyks lapkričio 10-12 dienomis Mančesteryje (Didžioji Britanija).