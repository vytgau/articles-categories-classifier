Trys Baltijos šalys nutarė tris kartus per metus rengti šį turnyrą ir šalis organizatorė be privalomų trijų valstybių savo nuožiūra kviečiasi ketvirtąją komandą dalyvę. Lietuvos rinktinė antrajam turnyrui ruošiasi kiek neįprastai. Pasiruošimo sezonui įkarščio metu vykstančiam turnyrui Lietuvos rinktinės štabas sunkiai rinko žaidėjus iš užsienio. Didžioji dalis ledo ritulininkų rimtai ruošiasi netrukus prasidėsiantiems čempionatams ir klubai į rinktinę žaidėjus išleidžia nenoriai. „Sudėtinga sukviesti žaidėjus į turnyrą, kuris vyksta pačioje sezono pradžioje, kai dauguma klubų rimtai ruošiasi naujam sezonui. Komandos sudėtis bus eksperimentinė, didžioji dalis rinktinės bus artimiausias rezervas. Šįkart Estijoje laukia sunkios dvikovos kovojant su stipriais varžovais“, - sakė Lietuvos ledo ritulio rinktinės vyriausiasis treneris vokietis Berndas Haake. Beveik pusę kandidatų į rinktinę sudaro Elektrėnų „Energijos“ žaidėjai, kurie ruošiasi Lietuvos čempionatui. Daugiau nei pusė kandidatų – iš Lietuvos klubų, tad turnyre šalia Latvijos klubų rinktinės kovos kone Lietuvos klubų rinktinė, pasistiprinusi keliais užsienyje žaidžiančiais tautiečiais. „Buvo labai sudėtinga kalbinant žaidėjus atvykti į rinktinę. Dauguma užsienyje esančių ledo ritulininkų šiuo metu dalyvauja peržiūrose, tad jiems dabar pagrindinis tikslas - įsitvirtinti klubuose. Suprasdami žaidėjus, ieškojome kitų variantų ir tikrinsime artimiausią rezervą“, - apie sudėtį kalbėjo Taline komandos vadovo krikštą gausiantis Karolis Kubilius. Antrasis Baltijos iššūkio taurės turnyras vyks Klaipėdos „Švyturio“ arenoje lapkričio 10-12 dienomis. Uostamiestyje pirmą kartą su Lietuvos rinktinės marškinėliais ant ledo pasirodys legendinis ledo ritulininkas Darius Kasparaitis. Trečiasis šio sezono turnyras įvyks kitų metų vasario 16-18 dienomis Latvijoje. Beje, Latvijoje ir bus paskelbta šio turnyro nugalėtoja ir apdovanota pagrindine taure, o į turnyrinę lentelę bus įskaitomi tik trijų Baltijos valstybių rinktinių tarpusavio rungtynių rezultatai per visus tris etapus. Kiekvieno iš etapų komandos nugalėtojos bus apdovanotos organizatorių įsteigtais prizais, bus renkami kiekvieno turnyro trijų geriausių pozicijų žaidėjai. Estijos ledo ritulio federacijos inicijuotas Baltijos iššūkio taurės turnyras startavo praėjusių metų gruodį Taline, kur pirmąjį istorijoje Baltijos šalių turnyrą laimėjo Latvijos čempionato klubų rinktinė, 4:2 įveikusi estus ir 7:2 – lietuvius. Antri liko estai, 3:2 įveikę lietuvius. Lietuvos rintinės sudėtis: gynėjai – Rolandas Aliukonis, Ruslanas Černychas, Aurimas Gaidauskas, Lukas Jonuška, Mantas Stankius (visi – Elektrėnų „Energija“), Artūras Katulis („Juodupė“), Žygimantas Girdžius („Kaunas“), Jaunius Jasinevičius, Danielius Benilovas; puolėjai – Dovydas Kulevičius, Deividas Kazlauskas, Vytautas Jagelavičius, Lukas Vėželis, Rokas Bazys, Ilja Četvertakas (visi – „Energija“), Mauras Baltrukonis („Juodupė“), Timonas Mažulis (Vilniaus „Geležinis vilkas“), Aivaras Bendžius („Nijmegen Devils“, Olandija), Paulius Gintautas („IK Comet“, Norvegija), Lukas Žukauskas („Sollentuna“, Švedija), Egidijus Binkulis („Liepaja Juniors“, Latvija), Edgaras Rybakovas, Ugnius Čižas, Danielius Nomanovas; vartininkai – Aurimas Uscila („Energija“), Simas Baltrūnas (Vilniaus „Hockey Punks“), Arturas Pavliukovas („Kenai River“, NAHL).