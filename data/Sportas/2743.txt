Pirmąją varžybų dieną Lietuvos vyrų rinktinė žaidė prieš varžovus iš Slovakijos. Po atkaklios ir permainingos kovos rungtynėse užfiksuotas lygus rezultatas 31:31. Po šių rungtynių vyriausiasis treneris Artūras Juškėnas neliko patenkintas komandos pasirodymu. „Sužaidėme žemiau savo galimybių ribos. Galbūt per daug gerai pagalvojome apie save ir varžovai tuo pasinaudojo. Reikia pripažinti, jog oponentai tikrai nebuvo aukščiausio meistriškumo ir turėjome laimėti. Vis tik, būtent tam ir yra skirtos kontrolinės rungtynės, jog mokytumėmės iš savo klaidų ir jų nekartotumėm ateityje. Tragedijos šiandien tikrai nedarome, laukia dar dvejos rungtynės šiame turnyre, per kurias turime atrodyti geriau.“ Rytoj mūsų nacionalinė ekipa žais prieš varžovus iš Rusijos, o paskutinę varžybų dieną laukia Lenkijos antroji rinktinė. Sekmadienio rungtynes su lenkais tiesiogiai bus galima stebėti ir internetu. Sausio 12-14 dienomis mūsų nacionalinės rinktinės laukia pasaulio čempionato atranka, kuri vyks Klaipėdoje. Į uostamiestį atvyks svečiai iš Latvijos, Izraelio bei Gruzijos, o į kitą varžybų etapą pateks tik grupės nugalėtoja. Startas Lietuvos komandoms susiklostė skirtingai Penktadienį Kauno sporto halėje startavusiame Baltijos moterų rankinio čempionate Lietuvos čempionė Kauno rajono „Garliavos SM-Cascada“ ekipa iškovojo pergalę, o vicečempionė Kauno „Acme-Žalgirio“ komanda patyrė nesėkmę. Garliavos klubas užtikrintai 44:28 (22:13) nugalėjo Gardino „Gorodničanka“ (Baltarusija) rankininkes. Kauno raj. komandai 9 įvarčius pelnė Karolina Sparnauskaitė, 8 – Kamilė Bušaitė, po 6 – Justina Zenkovaitė bei Auksė Sviderskienė. „Acme-Žalgiris“ 21:29 (13:16) nusileido Lvovo „Galyčanka“ (Ukraina) klubui. Kaunietėms 8 įvarčius pelnė Inesa Verbovik, po 4 – Audinga Kniubaitė bei Klaudija Šidlauskytė. Šeštadienį Lietuvos ekipos apsikeis varžovėmis.