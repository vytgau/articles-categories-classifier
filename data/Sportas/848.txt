V. Lendel šešioliktfinalyje įtikinamai įveikė japoną Tomoyukį Kawabatą (23 vieta atrankoje), o aštuntfinalyje turėjo pripažinti Rio de Žaneiro olimpinių žaidynių bronzos medalio laimėtojo, triskart Europos čempiono ir nugalėtojo titulą ginančio ruso Deniso Dmitrijevo (7) pranašumą. Vasilijus aštuntfinalio važiavimą pradėjo iš pirmos pozicijos. Likus ratui iki finišo, D. Dmitrijevas išsiveržė į priekį ir išlaikė savo persvarą iki pat finišo. Praėjusių metų gruodį Čilėje vykusio pasaulio taurės varžybų ketvirtojo etapo sprinto rungties finale V. Lendel netikėtai įveikė geriausią karjeros rezultatą tada atrankoje pasiekusį Rusijos dviratininką. „Buvo sunku tikėtis, kad pasaulio čempioną pavyks nugalėti dar kartą. Denisas degė noru atkeršyti Vasilijui už pralaimėjimą Čilėje. Tai rodo aštuntfinalio rezultatai. Iš visų aštuonių aštuntfinalio važiavimų nugalėtojų jo laikas buvo geriausias“, – sakė Lietuvos dviračių treko sprinto rinktinės treneris Dmitrij Leopold. Antrą kartą pasaulio čempionate dalyvavęs V. Lendel atrankoje užėmė 10-ą vietą. Jis 200 m distanciją iš eigos įveikė per 9,788 sek. Pasaulio čempionate debiutavęs 23 metų Svajūnas Jonauskas (10,243 sek.) liko 33-ias ir į šešioliktfinalį nepateko. Geriausiai pasirodė 2015 metų Europos čempionas olandas Jeffrey Hoogland (9,674 sek.; vid. greitis – 74,426 km/h), tačiau jis aštuntfinalyje pralaimėjo vokiečiui Maximilianui Levy (17). 1-4 vietas atrankoje užėmę dviratininkai iškart pateko į aštuntfinalį, o 5-28 vietas užėmę atletai atkrintamąsias varžybas pradėjo nuo šešioliktfinalio. „Atrankoje galėjome pasirodyti geriau. Mano klaida, kad komanda važiavo lėčiau nei tikėjausi. Svajūnas debiutavo pasaulio čempionate, o jam būna didžiulis stresas, atsidūrus kur nors pirmą kartą. Manau, kad jis turėjo įveikti distanciją per 10 sek. O Vasilijui paprasčiausiai trūksta patirties tokiame lygyje, kai dauguma pasirengę kautis dėl aukščiausių pozicijų. Norint užkopti ant prizininkų pakylos, būtina kiekviename metre atiduoti visas jėgas, – teigė D. Leopold. – Tačiau, kaip bebūtų, jaunimas auga – Svajūnas pirmą kartą iškovojo teisę dalyvauti pasaulio pirmenybėse, o Vasilijus pakilo šešiais laipteliais, lyginant su praėjusių metų pasaulio čempionatu Honkonge. Tik viskas vyksta labai lėtai. Tiek aš, tiek sportininkai, tiek dviračių sporto gerbėjai, norėtų geresnių rezultatų jau dabar. Mūsų pagrindinis tikslas – olimpinės žaidynės. Reikia tikėtis, kad per jas būsime jau penketuke ar dar aukščiau.“ Antrą kartą pasaulio pirmenybėse dalyvavo ir Olivija Baleišytė. Ji, kaip ir pernai, daugiakovėje (keturios rungtys) užėmė 18-ą vietą (14 tšk.). Teisę dalyvauti daugiakovės varžybose turėjo 24 dviratininkės iš tiek pat šalių. Pirmą kartą pasaulio daugiakovės (omniumo) čempione tapo 35 metų olandė Kirsten Wild (121 tšk.). Iki šiol pasaulio pirmenybių daugiakovėje ji buvo iškovojusi vieną sidabro ir du bronzos medalius. Pasaulio vicečempione tapo danė Amalie Dideriksen (112 tšk.), o bronzos medalį pelnė Naujosios Zelandijos atstovė Rushlee Buchanan (106 tšk.), kuri po trijų rungčių buvo tik 11-a. O. Baleišytė skrečo rungtyje (3,75 km; 15 ratų) buvo 20-a, tempo lenktynėse su tarpiniais finišais (7,5 km; 30 ratų) – 22-a, atkrintamosiose lenktynėse – 18-a, o grupinėse lenktynėse (80 ratų; 20 km) su aštuoniais tarpiniais finišais pelnė 5 taškus (laimėjo pirmąjį tarpinį finišą) ir iš 22-os vietos pakilo į 18-ą. Beje, pirmoji rungtis po 23 ratų iš 30 buvo nutraukta. Iš pradžių griuvo kelios dviratininkės, o netrukus viena varžybų dalyvių įsirėžė į vieną teisėjų, kuris neapdairiai įžengė į treką paimti per griūtį nukritusios dviračio detalės. Parblokštas ir sunkiai sužeistas UCI komisaras buvo išgabentas į ligoninę. Varžybos buvo atnaujintos tik po 45 min. Skrečo rungtyje dviratininkės startavo iš naujo. Distanciją nuspręsta sutrumpinti perpus. Nutraukta buvo ir trečioji rungtis. Jau jos pradžioje griuvo keturios dviratininkės ir po pertraukėlės varžybų dalyvės startavo iš naujo. „Omniumas mums susiklostė nesėkmingai. Olivija tiek pirmojoje, tiek trečiojoje rungtyse iki griūčių buvo priekyje ir pretendavo į neblogas vietas. Du kartus teko startuoti iš naujo, o po incidentų atnaujintose lenktynėse Olivijai nebepavyko pasiekti aukštesnių rezultatų“, – apgailestavo dviratininkės treneris Antanas Jakimavičius. O. Baleišytė prieš čempionatą tikėjosi patekti bent į stipriausiųjų 15-uką. „Atrodo, kad varžyboms buvau pasirengusi, tik niekas nesiklostė taip, kaip norėčiau – žemė slydo iš po kojų. Liūdna, labai liūdna, bet ką jau padarysi, – kalbėjo 19-metė dviratininkė. – Guodžia tik tai, kad nepakliuvau nė į vieną iš griūčių. Ten tai buvo tikrai baisu.“ Net ir po nesėkmingų rungčių Olivija rankų nenuleido. „Buvo sunku, bet tikėjau, kad dar išsikapstysiu. Iki pat paskutinės rungties tikėjau. Grupinėse lenktynėse planavau aplenkti varžoves ratu, bet pavyko uždirbti tik penkis taškus,“ – sakė panevėžietė. Pasaulio daugiakovės reitinge Olivija tarp 488 klasifikuotų dviratininkių yra septinta. Šeštadienį Lietuvos dviratininkai čempionate nestartuoja, o sekmadienį Simona Krupeckaitė ir Miglė Marozaitė kovos keirino rungtyje.