Praėjusią savaitę Tarptautinis olimpinis komitetas (IOC) pirmą kartą istorijoje dėl draudžiamų medžiagų vartojimo iš olimpinių žaidynių diskvalifikavo visą šalies rinktinę. Po dviejų mėnesių Pjongčange vyksiančioje žiemos olimpiadoje galės dalyvauti tik papildomą patikrą įveikę „neutralūs“ atletai iš Rusijos, startuosiantys po olimpine vėliava. Nors buvo baiminamasi, kad įpykusi Maskva keršys ir boikotuos žaidynes, V. Putinas iš pradžių bausmę komentavo nuosaikiai ir netiesiogiai davė leidimą Rusijos sportininkams pasinaudoti IOC paliktu atsarginiu įėjimu. Bet ketvirtadienį kalbėdamas visai šaliai, prezidentas nesivaržė ir vadino sankcijas politiniu susidorojimu. „Skandalas įpūstas atsižvelgiant į mūsų vidinį politinį kalendorių (kitais metais Rusijoje vyks prezidento rinkimai – DELFI). Kad ir kas ką besakytų, aš žinau, kad yra būtent taip. Sutinku, kad ir mes patys kalti dėl to. Suteikėme priežasčių, nes atskleista buvo ir tikrų dopingo vartojimo faktų. Tiesa, jų iškyla ir kitose šalyse, bet tokio politinio ažiotažo tai nekelia. Todėl neturiu abejonių dėl šios istorijos politinio konteksto. Kitiems leidžiama vartoti įvairius preparatus dėl medicininių priežasčių. Tarkime, po operacijos arba dėl įgimtų ligų. Labai keista. Juk tai suteikia sportininkams konkurencinių pranašumų. Galbūt jie taip pat neturėtų varžytis su likusiais. Nenoriu nieko įskaudinti, bet lygios sąlygos turi būti gerbiamos“, – Rusijos programišių pavogtas ir paviešintas Vakarų sportininkų medicinines bylas prisiminė V. Putinas. Prezidentas taip pat užsipuolė buvusį Maskvos laboratorijos direktorių Grigorijų Rodčenkovą, kuris pabėgo į JAV ir tapo pagrindiniu Pasaulinės antidopingo agentūros (WADA) informatoriumi rusiškoje dopingo byloje. V. Putinas linksniavo mokslininko bandymą nusižudyti ir 2011 metais Maskvoje pradėtą kriminalinį tyrimą dėl prekiavimo draudžiamomis medžiagomis, kuriame įtariami buvo G. Rodčenkovas ir jo sesuo. Pastaroji nuteista kalėti pusantrų metų. „Man, žmogui, ilgai dirbusiam saugumo tarnybose, yra keista, kad G. Rodčenkovas metų metus iš JAV ir Kanados tiekė dopingą. Tie, kurie priėmė jį dirbti į dopingo kontrolės sistemą, padarė klaidą. Negalima dirbti su žmonėmis, turinčiais psichologinių problemų. Tuo labiau negalima remtis tokių žmonių parodymais. Kas galėtų pasakyti, kad tai – padorus žmogus, jei jam buvo iškelta baudžiamoji byla? Juk jis pats neslepia, kad jam svarbiausia pinigai. Antra, jis dabar yra JAV Federalinių tyrimų biuro priežiūroje, bet mums tai – minusas. Tai reiškia, kad jis kontroliuojamas Amerikos specialiųjų tarnybų. Ką jie su juo daro? Kokių duoda preparatų, kad jis pasakytų visa, kas reikalinga? Juokinga. Mes gerbiame tarptautines sporto organizacijas. WADA ir IOC struktūrose turime daug draugų. Suprantame, kad jiems dabar sunku. Juos spaudžia ir baugina nuo ryto iki vakaro. Bet jei jau jie yra verčiami kažką daryti, turėtų savo veiksmus paremti kuo nors objektyviu“, – dėstė V. Putinas. Pats G. Rodčenkovas teigia, kad 2012 metais byla Rusijoje jo atžvilgiu buvo nutraukta būtent V. Putino nurodymu. Anot jo, prezidentas norėjo, kad Maskvos laboratorijos vadovas būtų Londone per olimpines žaidynes ir padėtų šalies sportininkams apeiti dopingo kontrolės kliūtis. Vėliau V. Putinas esą paliepė G. Rodčenkovui pasirūpinti, kad 2014 metų Sočio žiemos olimpinėse žaidynėse šeimininkų rezultatai būtų patys geriausi. Tam buvo sukurta dopingo mėginių klastojimo schema, pritaikyta laikinojoje Sočio laboratorijoje žaidynių metu. WADA tyrėjų teigimu, aukščiausių valstybės pareigūnų globota dopingo vartojimo sistema aprėpė daugiau nei tūkstantį Rusijos sportininkų.