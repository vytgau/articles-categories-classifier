Lai Chi Wai – pirmasis sportininkas iš Kinijos, kuris buvo nominuotas „Laureus World's Best Sporting“ apdovanojimuose. Vyrui 35 metai. Per savo karjerą jis keturis kartus tapo Azijos laipiojimo uolomis čempionato nugalėtoju, triumfavo ir Pasaulinėse ekstremalaus sporto žaidynėse. Deja, 2011 metais jauno vyro gyvenimas pasikeitė negrįžtamai – jis pateko į avariją, buvo sunkiai sužeistas ir iš dalies paralyžiuotas. Lai Chi Wai prireikė kelių mėnesių, kol įprato prie naujų sąlygų ir aplinkybių. Anot ambicingo sportininko, nauja pradžia buvo siaubinga, tarsi jis niekada nebūtų pelnęs geriausio Azijos alpinisto vardo. Visgi laikas tikrai daro stebuklus: praėjus penkeriems metams po tragedijos, 2016 metų gruodžio 9 dieną, jis nusprendė įveikti save ir 495 metrų aukščio Liūto uolą – Honkongo dvasingumo ir vienybės simbolį.