Atrankoje favoritu laikomas vokietis Johannesas Vetteris švystelėjo ietį 91,20 m ir vos nepasiekė pasaulio čempionatų rekordo (92,80 m), kuris priklauso čekui Janui Železnui. Kvalifikacinė riba, leidžianti patekti į finalą, buvo 83 m. Tris „x“ ties savo pavarde pirmą kartą karjeroje rezultatų švieslentėje išvydęs E. Matusevičius nenusiminė: „Pirmas kartas visada būna. Pirmas blynas prisvilo. Neatvažiavau čia kovoti dėl medalio – kaupiau patirtį. Kitą kartą jau žinosiu, ką daryti“. Į pasaulio čempionatą E. Matusevičius pateko šių metų gegužę Rygoje netikėtai švystelėjęs ietį 84,78 m. 2015 metų Europos jaunimo čempionato prizininkas pagerino 13 metų gyvavusį mūsų šalies rekordą ir įvykdė planetos pirmenybių normatyvą. Lietuvos rekordas – 82,94 m – nuo 2004-ųjų priklausė Tomui Intui. Metimus Londone lietuvis atliko su alkūnės įtvaru – dar gegužę gautą traumą iki galo vilniečiui taip ir nepavyko išsigydyti. Negana to, stadione atlikdamas metimą jis paslydo ir pajuto skausmą klubo srityje. „Pasitikrinsiu, – mojo ranka E. Matusevičius, sezoną žadantis užbaigti Universiadoje. – Alkūnę vis dar jaučiu. Nėra blogiau, bet nėra ir geriau. Po Universiados gydysiuosi ir tikiuosi, kad kitas sezonas bus daug geresnis, be jokių trijų „x“. Anot lietuvio, dėl medalių ieties metimo sektoriuje didžiausia kova vyks tarp jo favorito vokiečio J. Vetterio ir suomio Tero Pitkamaki. 