„Pas mus sukurti labai geri pagrindai. Per pastaruosius 10 metų mes tuos pagrindus puoselėjome. Po 2004 metų Vokietijos futbolas labai smuko. Tapo aišku, kad reikia kažką keisti. Akcentuoti techniką ir taktinius ėjimus. Mes turime daug gerų jaunų futbolininkų. Bet tai nereiškia, kad patys sunkiausi laikai jau praėjo. Artimiausi 5-10 metų parodys, ar sugebės šie žaidėjai pasiekti gerų rezultatų. Mes turime daug gerų futbolininkų. Tačiau ar jie pasieks pasaulinį lygį? Kai jie taps pasaulio čempionais, tada bus galima apie tai kalbėti. Vokietijoje mes stebimės, kiek daug gerų žaidėjų rungtyniauja Čilėje! Jie nugali Braziliją, Argentiną ar Kolumbiją. Čilėje yra 11 pasaulinio lygio futbolininkų! O šalis maža“, – Sankt Peterburge kalbėjo J. Loewas. Treneris buvo optimistiškai nusiteikęs prieš finalą. „Komandos nuotaikos labai geros. Pusfinalyje mums pasisekė ir mes žengėme į finalą. Pelnytai. Ir Vokietija, ir Čilė šiame turnyre buvo geriausios rinktinės. Finale bus daug kovos ir žaidimas vyks intensyviai. Abi ekipos nori iškovoti Konfederacijų taurę Mes žinome, kas mūsų laukia. Čilė – gera komanda, įgudusi ir patyrusi. Jei norime laimėti, turėsime pademonstruoti geriausią savo žaidimą. Sankt Peterburge šaltesniu oru bus lengviau žaisti, negu Sočyje“, – teigė J. Loewas. Rinktinės treneris pasidžiaugė Vokietijos jaunimo iki 21-erių metų komandos pergale Europos čempionate, bet laimėjimo nesureikšmino. „Konfederacijų taurės turnyras ar U21 Europos čempionatas turi labai mažai įtakos 2018 metų pasaulio čempionatui, - konstatavo J. Loewas. DELFI primena, kad Konfederacijų taurės turnyro finalas Vokietija – Čilė vyks sekmadienį (liepos 2-ą dieną) Sankt Peterburge. Rungtynių pradžia 21.00 val. Lietuvos laiku. Abi komandos jau žaidė grupių varžybų etape. Tąsyk mačas baigėsi lygiosiomis 1:1.