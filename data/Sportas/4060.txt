Vokietijos sostinėje vykstančiame pasaulio plaukimo taurės trumpame baseine (25 m) antrame etape geriausia Lietuvos plaukikė 20-metė Rūta Meilutytė startavo moterų 200 m plaukimo krūtine atrankos varžybose, tačiau buvo diskvalifikuota. Tikėtina, kad lietuvė buvo nubausta už papildomus kojų judesius po vandeniu, kurie yra draudžiami starto ar posūkių metu atsispyrus nuo sienelės. Šioje rungtyje 20-metė Viktė Labanauskaitė (2.35,72) užėmė dešimtąją vietą. Primename, kad retai 200 m plaukianti R. Meilutytė Maskvoje ketvirtadienį vykusiame pirmame pasaulio taurės etape šios rungties finale finišavo per 2 min. 22,21 sek. ir pagerino nacionalinį rekordą. Geriausiai sekmadienį ryte sekėsi Danui Rapšiui, kuris 200 m plaukimo nugara atrankos varžybose sekmadienį užėmė pirmąją vietą ir pateko į vakare vyksiantį finalą. 22-ejų metų panevėžietis distanciją įveikė per 1 min. 52,83 sek. 23-ejų metų Gytis Stankevičius (1.57,90) užėmė 14-ąją vietą, 15-metis Arijus Pavlidis (2.01,65) - 21-ąją, 17-metis Alanas Tautkus (2.04,47) - 25-ąją, o 17-metis Erikas Kapočius (2.05,84) – 26-ąją. Šioje rungtyje startavo 27 plaukikai. Kelialapį į finalą iškovojo ir 22-ejų metų Deividas Margevičius. Jis 50 m plaukimo peteliške atrankoje (46 dalyviai) užėmė šeštąją vietą (23,09 sek.). 17-metis Mantas Kaveckas (25,43 sek.) šioje rungtyje liko 40-as. Vyrų 100 m plaukimo krūtine atrankoje (36 dalyviai) 20-metis Andrius Šidlauskas (58,74 sek.) užėmė devintąją vietą ir nepateko į finalą. Vyrų 200 m kompleksinio plaukimo atrankos varžybose (43 dalyviai) 21-erių metų Povilas Strazdas (1.59,34) užėmė 14-ąją vietą, E. Kapočius (2.07,19) liko 40-as, o A. Tautkus (2.14,12) - 42-as. Vyrų 100 m plaukimo laisvuoju stiliumi atrankoje (79 dalyviai) P. Strazdas (48,78 sek.) užėmė 31-ąją vietą, o M. Kaveckas (51,38 sek.) – 74-ąją. Moterų 50 m plaukimo nugara atrankoje (22 dalyvės) 17-metė Meda Kulbačiauskaitė (29,94 sek.) buvo 21-a. Moterų 50 m plaukimo peteliške atrankos varžybose (44 dalyvės) M. Kulbačiauskaitė (28,46 sek.) liko 41-a, o 18-metė Dominyka Rapšytė (28,96 sek.) – 42-a. Moterų 200 m plaukimo laisvuoju stiliumi atrankos varžybose (39 dalyvės) 17-metė Neringa Černeckytė (2.07,46) buvo 38-a, o D. Rapšytė (2.11,50) – 39-a. Moterų 400 m kompleksiniame plaukime, kuriame varžėsi vos dvi sportininkės, 16-metė Ieva Jacevičiūtė (5.03,62) nusileido prancūzei Kamilei Doba (4.44,03).