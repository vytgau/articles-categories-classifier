Deja, jų pastangos visomis išgalėmis įkvėpti šalies sportininkus visgi buvo bevaisės – olimpiniu medaliu nepasipuošė nė vienas Šiaurės Korėjos atletas. Kad ir kaip ten būtų, žiniasklaidos dėmesio medalį merginos tikrai pelnė. Pasirodo, žiniasklaida netgi sulaukė gana piktos kritikos, esą Šiaurės Korėjos olimpinė delegacija pristatyta pernelyg šmaikščiai. „Business Insider“ skelbia, kad nemažai žiniasklaidos priemonių – nuo CNN iki „Reuters“ – kritikuotos dėl stebėtinai teigiamų pranešimų apie Šiaurės Korėjos lyderio Kim Jong Uno seserį ir propagandos reikalų ministrę Kim Yo Jong. „Fox News“, „The Washington Post“ ir BBC taip pat buvo viešai gėdinamos už tai, kad Kim Jong Uno seserį palygino su JAV prezidento Donaldo Trumpo dukra Ivanka Trump. Panašu, kad tokia dozė daugiau ar mažiau teigiamos informacijos apie Šiaurės Korėjos režimą, kuris per daug metų kankino, žudė ir kalino milijonus žmonių, o visai neseniai visiems grasino branduoliniu karu su Jungtinėmis Valstijomis, labai retas reiškinys. At the women’s ice hockey at the PyeongChang Winter Olympics, North Koreans cheer: Go for it, go for it, our players, go for it! pic.twitter.com/ELTt4T7VXn— Anna Fifield (@annafifield) February 10, 2018  Šiaurės Korėjos „gražuolių armija“ daugiausia dėmesio pelnė dėl itin tiksliai koordinuotų judesių, skelbia „Business Insider“ žurnalistas Jimas Edwardsas. Nepaisant palaikymo komandos merginų šypsenų ir šūkių, tai tik gražus fasadas: baisu net pagalvoti, kas grėstų, jeigu kuri kartais sugalvotų netyčia suklysti ar bandytų bėgti. Portalas kviečia susipažinti su griežtais reikalavimais, kuriuos privalu atitikti, norint tapti Šiaurės Korėjos sportininkų palaikymo komandos dalimi, ir kaip akylai jos prižiūrimos. Tai nėra normalus įprastas darbas, už jį niekas nemoka. Palaikymo komanda repetuoti dažniausiai pradeda likus keliems mėnesiams iki didžiųjų renginių, pavyzdžiui, olimpinių žaidynių. Norint tapti viena iš palaikymo komandos narių, privalu atitikti griežtus fizinius reikalavimus. Pavyzdžiui, palaikymo komandos narė negali būti žemesnė nei 160 centimetrų, privalo būti apvalaus veido, turėti dideles akis ir aukštą balsą. Visos merginos labai jaunos. Buvusi Šiaurės Korėjos palaikymo komandos narė Ri Sol Ju (dabartinė Kim Jong Uno sutuoktinė) jos veikloje pradėjo dalyvauti 2005 metais, kai jai buvo 16 metų. Būsimosios palaikymo komandos narės taip pat turi atitikti ir kilmės reikalavimus. Kitaip tariant, jeigu šeimoje ar giminėje yra bent vienas bėglys, apie tokią garbę merginai telieka tik svajoti. Ta pati taisyklė galioja ir šeimos ryšiams su Japonija. Dauguma merginų baigusios studijas Kim Il Sungo universitete, kitos į komandą pateko iš kitų ansamblių.  Pabėgėlė iš Šiaurės Korėjos ir buvusi palaikymo komandos narė Han Seo Hee sako, kad pirmą kartą pasirodyti kartu su orkestru pasirinkta dar aštuonerių. Iš ten gyvenimo keliais ją atvedė į sportininkų palaikymo komandą. Ten jos laukė privilegijos, apie kokias kitos Šiaurės Korėjos merginos gali tik pasvajoti, pavyzdžiui, kosmetika ir bananai. Jos teigimu, per repeticijas vadovai elgiasi gana maloniai, tačiau yra labai reiklūs ir reikalauja tobulybės. Šiuo metu Pietų Korėjoje gyvenančios buvusios palaikymo komandos narės Han Seo Hee išpažintis apie tai, kaip ji psichologiškai rengiama skleisti Šiaurės Korėjos ideologiją, neabejotinai paskatins kritikus purkštauti, kodėl į Pjongčangą buvo įsileistas Šiaurės Korėjos politinių manipuliacijų įrankis, skelbia „The Telegraph“. Per interviu BBC Han Seo Hee sakė, kad palaikymo komandos merginos, kurios atrenkamos iš elitinių šalies universitetų ir geros kilmės šeimų, mokomos, kaip viešinti ir reklamuoti socialistinę ir nacionalistinę Šiaurės Korėjos ideologiją. „Mums teko patirti įvairių rūšių psichologinių mokymų. Mums aiškino, kad kitas pasaulis mūsų neturėtų stebinti ir juo labiau šokiruoti. Visų mokymų esmė ir pagrindas buvo noras įteigti, kad jokiais būdais nevalia pamiršti savo gimtosios šalies, nė akimirkai. Mes ne tik palaikėme ir linksminome sportininkus: mums buvo duodama užduotis prisikasti iki priešo širdies“, – pasakoja ji. Kiti atkreipia dėmesį, kad už jų besišypsančių veidų ir įspūdingai suderinto šou slepiasi tragiška realybė, kad visas šis cirkas – vien už kelias apverktinas privilegijas. „New York Times“ skelbiama, kad palaikymo komandos narėms galimybė keliauti yra ir didžiausia privilegija, ir pagunda. Olimpinėse žaidynėse visi palaikymo grupės pasirodymai atliko propagandos vaidmenį. Pchenjanui šiuo atveju svarbu ne linksminti žmones ir įkvėpti sportininkus, bet eilinį kartą pademonstruoti savo galią. Kaip ir sportininkai iš Šiaurės Korėjos, palaikymo komandos merginos niekada nelieka vienos. Jos keliauja kartu su stebėtojais tiek iš Pietų, tiek iš Šiaurės Korėjos. Net ir vonios kambariu naudojasi grupelėmis. Jeigu kuri nors mergina suklysta, jos gali laukti bausmė. 2006 metais 21 palaikymo komandos narė atsidūrė darbo stovykloje, nes namuose drįso papasakoti apie kelionę į Pietų Korėją. Pabėgti joms praktiškai neįmanoma. 500 asmenų Šiaurės Korėjos delegacijose nestinga šnipų ir informatorių, jų darbas – stebėti tiek sportininkus, tiek palaikymo grupės merginas ir pasirūpinti, kad jos niekur nedingtų. Jeigu visgi kokia drąsuolė išdrįstų sprukti, jos savo šeimas pasmerktų kalėjimui ar net mirčiai. Būtent kolektyvinės bausmės perspektyva ir paskatino Han bėgti. Kai iš Šiaurės Korėjos pabėgo jos brolis, ji ir tėvai puikiai žinojo, kad taikiniais taps ir jie. 2006 metais ji paskui brolį patraukė į Kiniją.