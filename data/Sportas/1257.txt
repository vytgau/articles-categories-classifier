Vienam iš maždaug 500 savanorių, gyvenančių bendrabutyje Gangninge, diagnozuota vėmimą ir viduriavimą sukelianti infekcija, jau anksčiau smogusi daugiau nei šimtui žaidynių talkininkų. Tad visiems šio bendrabučio gyventojams kol kas uždrausta artintis prie sportininkų. Šiame bendrabutyje įsikūrę ir visi Lietuvos delegacijai talkinantys savanoriai, tarp jų ir trys lietuvės. Visi jie laukia sveikatos patikrinimo ir oficialaus organizatorių sprendimo. Dar šeštadienį visi šie savanoriai buvo Pjongčango olimpiniame kaimelyje, kai čia lankėsi Lietuvos prezidentė Dalia Grybauskaitė. Lietuvos olimpinės rinktinės gydytoja Diana Baubinienė tądien prisipažino, kad žaidynių darbuotojus užklupęs virusas sukėlė nerimą: „Žinoma, tas virusas kiek išgąsdino. Bet sportininkams suteikta visa informacija, naudojamos papildomos dezinfekcijos priemonės, atidžiai stebime ir aplinkinius, ir patys save.“ Žaidynių organizatoriai sekmadienį išplatino pranešimą, kuriame išsamiai aprašomi noroviruso simptomai. Be to, skelbiama, jog olimpinio kaimelio poliklinikoje padidintas sveikatos priežiūros darbuotojų skaičius, valgykloje sustiprinta maisto gamybos priežiūra, dažniau ir kruopščiau specialiais preparatais valomos bendros patalpos – valgykla, apartamentai, treniruoklių salės, sanitarinės zonos, nuolat tikrinama vandens kokybė. Žaidynių organizatoriai ramina, kad net apsikrėtus šia infekcija, jos sukelti negalavimai trunka tik vieną ar dvi dienas. Norovirusinė infekcija – tai virusinė žarnyno infekcija, kuri pasireiškia pykinimu, vėmimu bei viduriavimu. Šia infekcija dažniausiai sergama žiemą. Dėl savo simptomų ji vadinama „žiemos vėmimų liga“. Norovirusas savo simptomais panašus į rotavirusą, tačiau norovirusine liga persergama žymiai lengviau. Norovirusine infekcioja galima sirgti pakartotinai. Išskyrus laikinos savanorių netekties, Lietuvos olimpiečių stovykloje kol kas didesnių problemų nėra. Sportininkai į D. Baubinienę kreipiasi tik dėl nedidelių peršalimo simptomų, per treniruotes patirtų sumušimų. Gydyti šiems negalavimams pakanka iš Lietuvos atsivežtų vaistų. Bet jei reikėtų rimtesnės pagalbos, problemų nekiltų – kaimelio poliklinikoje yra vaistinė, tyrimų laboratorija, rentgeno aparatas, dirba įvairių sričių specialistai. Priimti sportininkus pasirengę ir netoliese esantys medicinos centrai. Be D. Baubininės Lietuvos delegacijoje yra ir biatlono rinktinės gydytojas Igoris Gorobetsas, kineziterapeutė Laura Gedmintaitė. Biatlonininkų gydytojas atsivėžė į Pjongčangą kraujo analizatorių, kuriuo galima nustatyti svarbiausius rodiklius.