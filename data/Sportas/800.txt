Londono „Crystal Palace“ namuose susitiko su „Manchester United“ ir antro kėlinio pradžioje pirmavo 2:0, bet tada praleido du atsakomosiuos įvarčius, o per jau teisėjo pridėtą laiką – ir trečiąjį, kai įspūdingą šūvį iš toli į viršutinį vartų kampą paleido Nemanjos Matičiaus, bei pralaimėjo 2:3 (1:0). „Man United“ po šios pergalės su 62 taškais vėl susigrąžino antrą poziciją turnyro lentelėje iš „Liverpool“ klubo (60 taškų), tuo metu „Crystal Palace“ vyrai su 27 taškais ir toliau lieka kritimo zonoje – 18-ti. Šeimininkai į priekį išsiveržė jau 11 min., kai po Androso Townsendo smūgio kamuolys atsitrenkė į varžovų gynėją ir klastinga trajektorija suspurdėjo Davido de Gea ginamuose vartuose. Vos prasidėjus antram kėliniui, 48 min., D. de Geą pergudravo ir vienas prieš jį atsidūręs gynėjas Patrickas van Aanholtas – 2:0. Vis dėlto svečių spaudimas davė vaisių: 55 min. galva pasižymėjo Chrisas Smallingas, o 76 min. „Crystal Palace“ baudos aikštelėje kilusia sumaištimi puikiai pasinaudojo Romelu Lukaku, kuris ir išlygino rezultatą – 2:2. Maža to, 90+1 min. dar labiau didžiąją dalį tribūnų nuliūdino Nemanja Matičius, galingu spyriu it iš patrankos nepalikęs šeimininkų komandai nė taško – 3:2.  Tuo metu Ispanijoje baigtas žaisti „La Liga“ 27-tasis turas. Paskutiniame jo mače Vigo „Celta“ savo aikštėje 2:1 (0:0) įveikė „Las Palmas“ futbolininkus. 89 min. pergalę išplėšusi „Celta“ šoktelėjo į 9-tą vietą. „Las Palmas“ – tik 18-tas. 