Tai buvo trečioji „Trakų“ futbolininkų pergalė iš eilės, po kurios jie įsitvirtino trečioje turnyro lentelės vietoje. Po apylygės rungtynių pradžios kauniečiai ėmė kelti pavojų varžovų vartams. 18 minutę kamuolys baudos aikštelėje atšoko Marcosui Juniorui, bet brazilas smūgiavo virš vartų. Po kelių minučių M. Junioras dar kartą atsidūrė dėmesio centre, kuomet perėmęs kamuolį savo aikštės pusėje, galingu spurtu prasiveržė prie varžovų vartų. Tačiau ir vėl „Stumbro“ legionierius nepataikė į vartų stačiakampį. „Trakų“ vartininkui Timofejui Šeremetai pirmame kėlinyje nuolat teko būti maksimaliai susikaupus, bet gana netikėtai į priekį išsiveržė būtent jo atstovaujama komanda. 43 minutę kaunietis Rimvydas Sadauskas nesėkmingai bandė išmušti kamuolį nuo savų vartų, o šalia buvęs prityręs Dinijaras Biljaletdinovas tuo puikiai pasinaudojo ir pelnė pirmą savo įvartį šį sezoną. Sužaidus beveik valandą, D. Biljaletdinovas buvo arti antrojo įvarčio. Vis tik po Justino Januševskio perdavimo krisdamas galva smūgiavęs rusas nepataikė į vartus. Tuo metu „Trakų“ gynyba kartkartėmis vis braškėjo. Svečių gynėjams įtampą dar labiau didino po keitimo aikštėje pasirodę „Stumbro“ legionieriai Lucasas Villela ir Levanas Mačarašvilis. Padrikas Trakų futbolininkų žaidimas ginantis privertė gerokai pasinervinti šios komandos trenerį Olegą Vasilenką. Tik rungtynių pabaigoje jis lengviau atsikvėpė. 88 minutę į greitą ataką pabėgęs Mukanya Kabobola perdavė kamuolį D. Biljaletdinovui ir pastarasis nesunkiai įmušė antrą įvartį. Trakiškiai nugalėjo 2:0 ir namo išsivežė tris taškus, „Stumbrą“ palikdami priešpaskutinėje vietoje. Rungtynių statistika Kauno „Stumbras“ – „Trakai“ 0:2 (0:0) Įvarčiai: D. Biljaletdinovas (43 ir 88). Geltonos kortelės: K. Sekgota (90); L. Traore (77). „Stumbras“: R. Josviaki, A. Almeida, L. Čerkauskas (70 min. L. Mačarašvilis), M. Junioras, J. Nazare, R. Sadauskas, A. Ca (79 min. A. Belo), D. Galkevičius (57 min. L. Villela), F. Lopesas, K. Sekgota, N. Boucharebas. „Trakai“: T. Šeremeta, V. Borovskis, J. Januševskis, A. Netzeris, V. Jeriomenka, D. Česnauskis (46 min. K. Janonis), D. Biljaletdinovas, S. Čyžas, J. Marazas (65 min. M. Kabobola), L. Traore, R. Gedminas (78 min. V. Šilėnas). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):  Rezultatyviausi čempionato žaidėjai: Tomašas Malecas („Žalgiris“) ir Ovidijus Verbickas („Sūduva“) – po 6 įvarčius, Laurynas Stonkus („Jonava“) ir Mukanya Kabobola („Trakai“) – po 5.