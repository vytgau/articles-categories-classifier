Skirtingai nei pirmose rungtynėse su grupės favoritais Kosovo „Liburn“, šį kartą „Vytis“ žaidė kiek atsargiau ir susitikimo pradžioje varžovus disciplinuotai pasitiko nuo savo aikštės pusės. Taktiškai itin įdomioje kovoje netruko išryškėti kauniečių pranašumas. „Vytis“ sukūrė keletą neblogų šansų pasižymėti, o dešimtąją minutę išsiveržė į priekį po turbūt gražiausio šio turnyro įvarčio. Guesinho sulaukė perdavimo dešinėje aikštės pusėje, atliko nuostabaus grožio klaidinamą judesį ir tarsi ant lėkštutės pateikė kamuolį Klebinho, kuriam beliko jį pasiųsti į tuščius vartus – 1:0! „Differdange“ net neketino nuleisti rankų. Vien iš Portugalijos legionierių suburta komanda rezultatą išlygino po minutės. Standartinės situacijos metu kauniečiai apmaudžiai prasižengė prie savųjų vartų ir teisėjas skyrė baudinį, kurį šeimininkai šaltakraujiškai realizavo – 1:1. Tiesa, „Vytis“ po šio įvarčio nepalūžo, ir toliau išsaugojo iniciatyvą savo rankose bei 15-ąją minutę dar kartą pabėgo į priekį. Šį kartą baudos aikštelėje perdavimo sulaukė patyręs vilkas Afranio, kuris staigiu smūgiu neleido vartininkui sureaguoti – 2:1! Pirmasis kėlinys taip ir baigėsi. Po pertraukos kova darėsi dar karštesnė. Į kiekvieną švilpuką, ypatingai šeimininkai, reagavo tiesiog audringai. „Differdange“ nevengė provokuoti, žaidė kietai. Vienoje iš situacijų varžovai tyčia stipriai į koją smūgiavo vienam iš „Vyčio“ legionierių, tačiau vietoje raudonos kortelės už nesportišką elgesį teisėjas nepaklausė asistento ir tiesiog skyrė žodinį įspėjimą. Emocijos ir toliau veržėsi pro kraštus. Žaidimas ne kartą buvo stabdomas, kad teisėjas galėtų nuraminti aistras, taip pat žaidėjams ne kartą buvo būtina medikų pagalba. Nepaisant visko „Vytis“ patikimai gynėsi prieš vartininką pakeitusius varžovus ir neišnaudojo kelių nuostabių kontratakų. 35-ąją minutę „Differdange“ taisykles pažeidė jau šeštąjį kartą ir „Vytis“ įgavo šansą atlikti dešimties metrų baudinį. Deja, su Thyago smūgiu susitvarkė vartininkas. 38-ąją minutę atrodė, jog pergalė jau beveik kišenėje. Po vartininko Mindaugo Labucko perdavimo „Vytis“ surengė nuostabią ataką. Thyago surado laisvą Klebinho ir šis padidino pranašumą iki 3:1. Deja, paskutinė minutė „Vyčiui“ virto tikru košmaru. Iš pradžių 39:18 šeimininkai sugrąžino intrigą (2:3), o likus vos 12 sekundžių iki mačo pabaigos pelnė kuriozišką įvartį taip išplėšdami tašką. Po šio epizodojo kai kurie „Differdange“ futbolininkai ir štabo nariai pradėjo rodyti įvairius nepadorius gestus, tačiau „Vytis“ į tai nereagavo ir provokacijoms nepasidavė. Pademonstruotas solidus žaidimas prieš pajėgų varžovą, tačiau pritrūko patirties ir trupučio sėkmės. Bet kuriuo atveju, tai kauniečiams – puiki ir neįkainojama patirtis bei pirmasis taškas „UEFA Futsal Cup“ turnyre. „Vytis“ vis dar turi neblogus šansus užimti antrąją vietą grupėje. „Liburn“ su 6 taškais yra lyderiai, Juodkalnijos „Titograd“ turi tris, o „Vytis“ ir „Differdange“ po tašką. Paskutinėse rungtynėse lietuvių laukia būtent „Titograd“ barjeras. 