Tai bus 26-asis „Premier“ lygos sezonas. Čempionate, kuriose kovos 20 klubų, dalyvaus trys naujokės: Braitono „Hove Albion“, „Newcastle United“ ir „Huddersfield Town“ komandos. Jos praėjusį sezoną rungtyniavo žemesnėje lygoje – „Championship“ pirmenybėse. Po praėjusio čempionato iš elitinės lygos iškrito „Sunderland“, „Middlesbrough“ ir „Hull City“ klubai. Čempiono titulą gins Londono „Chelsea“. Praėjusiose pirmenybėse antrąją vietą užėmė Londono „Tottenham Hotspur“, trečiąją – „Manchester City“, ketvirtąją – „Liverpool“, penktąją – Londono „Arsenal“, šeštąją – „Manchester United“. Visi šie klubai ketina kautis dėl čempiono vardo. Į UEFA Čempionų lygą pateks pirmosios keturios ekipos. 5-6 vietas užėmę klubai jėgas išbandys UEFA Europos lygoje. Anglijos „Premier“ lygos sezons baigsis kitų metų gegužės 13 dieną. Pirmajame ture 2016-2017 m. sezono nugalėtojai „Chelsea“ futbolininkai šeštadienį namie galynėsis su „Burnley“ klubu, kuris praėjusiame čempionate liko 16-tas. Bene didžiausią susidomėjimą varžybų starte kelia „Manchester United“ ir Londono „West Ham United“ akistata. Abi ekipos, ypač „West Ham“, per tarpsezonį smarkiai sustiprino savo gretas. Šis klubas praėjusį sezoną buvo 11-tas. Pirmenybės penktadienį startuos „Arsenal“ ir „Leicester City“ rungtynėmis. „Kanonieriai“ praėjusį sezoną patyrė fiasko ir po labai ilgos pertraukos nepateko į Čempionų lygą. Arsene‘o Wengero auklėtiniai šiame čempionate pasiryžę nuplauti gėdos dėmę. „Leicester City“ 2015-2016 m. sezone sensacingai tapo čempionu, o praėjusiose pirmenybėse užėmė tik 12 vietą. „Viasat Sport Baltic“ ir vaizdo transliacijų internetu platforma www.viaplay.lt tiesiogiai parodys net šešerias pirmo turo rungtynes. Transliacijų tvarkaraštis: rugpjūčio 11 d. 21.35 val. „Arsenal“ – „Leicester City“; 12 d. 14.20 val. „Watford“ – „Liverpool“, 16.50 val. „Chelsea“ – „Burnley“, 19.20 val. „Hove Albion – „Manchester City“; 13 d. 16.00 val. „Newcastle United“ – „Tottenham Hotspur“ (per viaplay.lt transliacija prasidės 15.20 val.), 17.50 val. „Manchester United – „West Ham United“.