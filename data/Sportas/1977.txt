Tačiau dabar tokios kalbos visiškai nestebina. Šiandieniniame pasaulyje vis garsiau kalbama apie tai, jog kompiuteriniai žaidimai nėra tik pramoga, tai – gyvenimo būdas ir netgi nauja sporto rūšis, pritraukianti šimtus milijonų gerbėjų visame pasaulyje. Šis reiškinys – tai eSportas, apie kurį greitai žinos tiek jaunas, tiek senas. Nors eSportas keturmyliais žingsniais populiarėja Azijoje, Amerikoje bei Vakarų Europoje, Lietuva taip pat neatsilieka bei siekia prasibrauti į pasaulio eSporto elitą. Kaip teigia vienas iš įmonių grupės „Helis“, kuriai priklauso eSporto turnyrus organizuojanti bendrovė, įkūrėjų Žygimantas Mikšta, mūsų šaliai kol kas puikiai sekasi, ir tikėtina, kad vieną dieną eSportas gali tapti nauja lietuvių religija. Galima pasidžiaugti, jog keletas tautiečių jau sugebėjo prasibrauti į pasaulinio lygio eSporto areną. Pasauliui reikėjo prisitaikyti eSportas iš esmės apima įvairiausius kompiuterinius žaidimus, kurie reikalauja vikrių pirštų, greitos reakcijos bei aštraus proto. „Counter Strike“, „Dota“ „League of Legends“ ar „Call of Duty“ – tai tik maža dalis žaidimų, kuriuos renkasi profesionalūs eSporto atletai. Nors kažkada tai atrodė tik tuščias laiko švaistymas, ilgainiui kompiuterinių žaidimų populiarumas tik didėjo. Pasak Ž. Mikštos, keičiantis kartoms, su kompiuteriniais žaidimais savo vaikystę leidę vaikai suaugo, tačiau nutolti nuo žaidimų jie taip ir nenorėjo, o tai ir įžiebė eSporto užuomazgas. Galiausiai kompiuterinių žaidimų gamintojai suprato, jog šioje srityje gali būti neišnaudota niša, nešanti didelį pelną bei teikianti didelį džiaugsmą milijonams žmonių. „Kompiuterinių žaidimų kūrėjai, pamatę eSporto sėkmę, bando beveik kiekvienam naujam žaidimui kelti tikslą – tapti eSporto žaidimu. Maža to, įvairūs technologijų gigantai, tokie kaip „Amazon“, daug investuoja į žaidimų transliacijų platformas, dėl to stebėti eSporto žaidimus yra labai paprasta ir nieko nekainuoja“, – pasakoja vienas „Helis“ vadovų. Anot Ž. Mikštos, tai yra puikus pavyzdys, kaip pasaulis ir verslas prisitaikė prie pokyčių. Plintant skaitmenizacijai ir užaugus Y kartai, teko ieškoti alternatyvų, kas sudomintų bei suvienytų milijonus jaunų žmonių, o būtent kompiuteriniai žaidimai puikiai tam tiko. „Tradicinės sporto šakos ir lieka tradicinėmis, jos turi ilgą istoriją, tačiau joms trūko naujo impulso, kuris pritrauktų jaunąją kartą. Netgi olimpinių žaidynių populiarumas tarp jaunų žmonių mažėja, o šiuo atveju eSportas ir yra tas impulsas, kuris gali viską pakeisti. Tarptautinis olimpinis komitetas jau netgi svarstė galimybę eSportą įtraukti į olimpinių rungčių sąrašą 2024-ųjų olimpiadoje“, – teigia jis. eSportininkai – ir sportuoja, ir laikosi mitybos režimo Prognozuojama, jog per ateinančius porą metų eSportas pateks tarp penkių populiariausių sporto šakų. „Jau dabar tam tikru eSporto žaidimų finalai sutraukia didesnes auditorijas, nei tai daro populiariausio tradicinio sporto lygos, pavyzdžiui, UEFA Čempionų lyga“, – priduria Ž. Mikšta. Nors vis dar pasigirsta skeptikų kalbų apie tai, kad kompiuteriniai žaidimai neturėtų būti prilyginami sporto šakai, tačiau eSporto eksperto teigimu, šios ribos greitai nyksta. „Kuo daugiau stebiu eSporto varžybas, tuo mažiau matau skirtumų tarp jų ir tradicinio sporto. Žmones traukia šou ir žaidėjų profesionalumo lygis. eSporto lygos yra kuriamos pagal sėkmingiausių sporto lygų modelius. Pagrindinis skirtumas – greitas augimas. Todėl eSporto pasaulyje reikia būti labai dinamišku, kad galėtum prisitaikyti prie besikeičiančių žaidimo taisyklių, naujų komandų, naujų žaidimų, kai tuo metu tradicinis sportas yra beveik nekintantis“, – kalba jis. Ž. Mikšta priduria, kad klaidinga manyti, jog eSportu gali užsiimti bet kas. Pasak jo, eSporto atletas, kaip ir tradicinio sporto atstovas, privalo turėti specifinių savybių: aukštą intelekto lygį, gebėjimą improvizuoti išnaudojant esamus resursus, greitą reakciją, strateginį mąstymą, gebėjimą dirbti komandoje. Be tinkamo psichologinio pasiruošimo aukštų rezultatų eSporto pasaulyje taip pat sunku pasiekti. „Dažnai susiduriame su stereotipu, kad kompiuterinius žaidimus žaidžiantis žmogus yra nesportuojantis, intravertas, praleidžiantis didžiąją dalį laiko prie kompiuterio, tačiau anaiptol taip nėra. Profesionalios komandos turi griežtą režimą, kontraktuose yra įrašyta, kad žaidėjas privalo eiti į sporto salę, atitinkamai maitintis, eiti miegoti tinkamu metu ir daugybė kitų dalykų, kuriuos matome ir tradiciniame sporte“, – aiškina eSporto entuziaztas. Lietuviai rodo savo vertę Šiandien eSportas turi stiprią infrastruktūrą Skandinavijos šalyse, Prancūzijoje, Rusijoje, Šiaurės bei Lotynų Amerikoje, Kinijoje ir Pietų Korėjoje. Dalyje valstybių eSportu vaikai pradeda užsiimti specialiai tam įkurtose akademijose dar būdami pradinėse klasėse, o kai kurie universitetai jau pradeda ruošti eSporto studijų programas. Skaičiuojama, jog šiemet eSportas generavo maždaug 392 milijonus eurų pajamų, o iš viso įvairius turnyrus stebėjo apie 385 milijonus žiūrovų. Nors Lietuva dar negali pasigirti itin dideliais pasiekimais eSporto pasaulyje, tačiau šiokį tokį savo pėdsaką jau paliko. „Lietuva taip pat turi gerą infrastruktūrą plėstis eSportui. Šiuo metu turime tūkstančius eSporto fanų ir jų kiekis vis didėja. Tačiau, kalbant apie profesionalus, šis skaičius nesiekia dešimties. Turime talentų daugumoje eSporto šakų, tačiau vienas iš svarbiausių dalykų aukščiausiame lygyje yra komunikacija, profesionalios komandos dažnai renkasi žaidėjus iš vienos šalies, o mes to pasiūlyti kol kas negalime“, – sako Ž. Mikšta. Tačiau, jo teigimu, neseniai vienas iš lietuvių kvalifikavosi į „Counter Strike: Global Offensive“ turnyrą, vyksiantį Bostone sausio mėnesį, o tai yra aukščiausias galimas pasiekimas žaidėjui, kurį būtų galima lyginti su patekimu į NBA lygą. Įmonių grupė „Helis“ taip pat prisideda prie eSporto populiarinimo Lietuvoje. Gruodžio viduryje jau įvyko „Nations Elite Esports“ Pabaltijo turnyro kvalifikacinės varžybos, kurių metu į pagrindinį sausio pradžioje vyksiantį turnyrą buvo atrinktos keturios geriausiai pasirodžiusios eSporto komandos iš Lietuvos, Latvijos ir Estijos. Turnyrą internetu stebėjo daugiau nei 610 tūkst. žiūrovų. Sausio 6-7 dienomis Kaune, Santakos slėnyje, vyks „National Elite Esports“ organizuojamas „offline“ turnyras. Pasak verslininko, tokio lygio turnyro nei Lietuvoje, nei Pabaltyje dar nebuvo. „Norime padėti jauniems žaidėjams kopti savo pasirinktos karjeros laiptais. Siekiame įrodyti, kad Lietuva, kuri tokia stipri IT pasaulyje, taip pat gali užkariauti ir eSportą. Organizuodami turnyrus siekiame sukurti industrijos standartą, pagal kurį sektų ir kiti organizatoriai. Matydami, kiek talentingų žaidėjų turime savo šalyje, norime padėti jiems būti pastebėtiems pasaulinio lygio organizacijų. To siekiame organizuodami turnyrus mažiau žinomuose regionuose ir, be abejo, vienas iš mūsų pirmų bandymų čia – Baltijos šalyse. Kol kas Lietuvoje dar turime daug neišnaudoto potencialo, todėl norime palikti savo pėdsaką kaip tašką, į kurį vėliau pažiūrėję žmonės sakytų – taip, viskas prasidėjo čia“, – viliasi eSporto ekspertas.