Marijampoliečiai svečiuose 4:1 nugalėjo gynyboje dažnai klydusius „Trakus“.  Čempionus 31-ąją minutę į priekį gražiu baudos smūgiu išvedė čilietis Gersonas Acevedo, bet vos po trijų minučių rezultatą po kampinio išlygino Valentinas Jeriomenka. Visus reikalus „Sūduva“ išsprendė po pertraukos. 55-ąją minutę taikliai smūgiavo Josipas Tadičius, 65-ąją minutę persvarą padvigubino Andro Švrljuga. Paskutines „riterių“ viltis 79-ąją minutę sudaužė Karolio Laukžemio įvartis. Užtikrintą pergalę iškovojusi „Sūduva“ stiprina savo pozicijas A lygoje ir konkurentus lenkia jau 5 taškų persvara.  Tuo metu Kauno derbyje minimalią pergalę šventė „Stumbras“, kuris 1:0 palaužė Kauno „Žalgirį“. Vienintelis susitikimo įvartis krito 68-ąją minutę, kai kamuolį į savus vartus po varžovų pakelto kampinio nukreipė Tomas Snapkauskas. Žalgiriečiai rungtynes baigė devyniese. 52-ąją minutę dvi geltonas korteles paeiliui gavo Povilas Malakas, o 90-ąją minutę išvytas buvo ir Jurijus Mamajevas. 