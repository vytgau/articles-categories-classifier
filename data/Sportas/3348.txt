Tiek. L. Hamiltonas, tiek kiti pilotai mano, kad Singapūro trasa bus palanki „Ferrari“ ekipai, tad S. Vettelis joje turėtų būti labai stiprus. Bet pats vokietis tokių kalbų nesureikšmina. „Manau, kad visų svarbiausia yra ne pergalė Singapūre, o pirma vieta įskaitoje po lenktynių Abu Dabyje. Nesvarbu kas nutiks iki tol, mūsų tikslas yra aiškus. Mums dar liko daug lenktynių, daug neišdalintų taškų, kuriuos skaičiuosime sezono pabaigoje“, – sakė S. Vettelis. „Teoriškai, Singapūre mums turėtų sektis geriau nei Monzoje. Bet kova turėtų būti artima. Ji tokia buvo visose trasose, nepriklausomai nuo to ar jos buvo palankios „Mercedes“, ar mums. Monako GP rezultatai buvo aiškūs kaip juoda ir balta. Bet kvalifikacijoje Bottas vos neiškovojo „pole“ pozicijos. Tada lenktynės Spa trasoje, kuri turėjo būti palanki „Mercedes“ ekipai. Ten buvome stiprūs ne tik kvalifikacijoje, bet ir pagrindinėse varžybose.“ Čempionato lyderio L. Hamiltono sąskaitoje šiuo metu yra 238 taškai, o S. Vettelis savo sąskaitoje turi 235 taškus. Kartu su Singapūro „Grand Prix“ (vyks sekmadienį), šiame sezone komandoms ir pilotams liko 7 lenktynės. „Nesureikšminu favoritų etiketės. Singapūro trasoje svarbu pasitikėti bolidu. Kol kas nėra jokių ženklų, dėl kurių turėtume galvoti, jog čia mūsų automobilis bus prastas. Bet koks bus mūsų tikrasis pajėgumas sužinosime po pirmųjų važiavimų.“ Daugiau F-1 naujienų skaitykite čia.