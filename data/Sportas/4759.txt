Brigita Ivanauskaitė, kuri didžiąją dalį šio sezono praleido dėl patirtos traumos, rungtyniauti vyksta į giliomis moterų rankinio tradicijomis garsėjančią Norvegiją. Ten geriausia 2015-ų metų Lietuvos rankininkė atstovaus „Fredrikstad Ballklubb“ ekipai. Pati Brigita tikino jog, jos pasirinkimą išvykti į Norvegiją būtent ir lėmė aukštas Norvegijos moterų rankinio lygis. „Šį pasiūlymą priėmiau dėl didelių perspektyvų tobulėjimui. Kontraktas yra su stipriausioje šalies lygoje žaidžiančia ekipa ir tikiuosi, jog ten sudarytos sąlygos leis sparčiai tobulėti.“ Su Norvegijos klubu B. Ivanauskaitė ateitį susiejo net ketveriems metams. Tuo tarpu Roberta Ivanauskaitė kitiems dviems sezonams keliasi į Daniją. Ten perspektyvioji rankininkė atstovaus Fredericijos klubui „Fredericia“. Praėjęs sezonas Robertai buvo išties sėkmingas. Rankininkė įsitvirtino Lietuvos moterų rinktinėje ir varė į neviltį visas „Dragūno–Viesulo“ varžoves Lietuvos moterų rankinio lygoje. Roberta prieš naują karjeros žingsnį tikino, jog džiaugiasi Danijos klubo pasiūlytomis sąlygomis. „Sąlygos, kurias pasiūlė „Fredericia“ ekipa tikrai geros. Pirmus metus ekipoje reikės galbūt apsiprasti prie aukštesnio lygio, bet tai turėtų padėti tobulėti ir antrus metus jau norėtųsi kilti į dar aukštesnį lygį. Tikiuosi, jog šis naujas žingsnis taps vertingu patyrimu ateičiai ir leis patobulėti.“ Abi dvynės jau yra užsitarnavusios vyriausiojo Lietuvos moterų rinktinės trenerio Bo Miltono Anderseno pasitikėjimą. Strategas iš Danijos abi talentingąsias Ivanauskaites yra įvardinę, kaip bene daugiausiai potencialo turinčias šalies rankininkes. Ivanauskaičių paslaugų Lietuvos moterų rinktinei prireiks jau šį rudenį, kuomet bus žaidžiamos Europos čempionato atrankos ciklo rungtynės su itin pajėgiomis Vokietijos ir Ispanijos rinktinėmis.