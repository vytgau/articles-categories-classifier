Lietuvos studentų plaukimo rinktinės vedliai Andrius Šidlauskas ir Danas Rapšys dar vis jaučia aklimatizacijos poveikį, tačiau tikisi iki startų pasiekti optimalią sportinę formą. „Medaliai, – nedaugžodžiavo pasaulio čempionate nustebinęs A. Šidlauskas, paklaustas su kokiais tikslais atvyko į universiadą. – Prieš universiadą turėjome daug varžybų, keletą stovyklų. Tai mūsų paskutinis sezono startas ir norisi kuo geriau užbaigti sezoną“. Daug tikimasi ir iš Lietuvos studentų sunkiaatlečių. Jiems tai puiki repeticija prieš pasaulio čempionatą. „Į kažkokias avantiūras nesileidome, dirbome įprastai, laikėmės režimo, stengėmės tinkamai paskirstyti jėgas, nes po Universiados laukia pasaulio čempionatas, – paklaustas kaip sekėsi ruoštis universiadai pasakojo Klaipėdos universitetui atstovaujantis A. Didžbalis. – Didžiausias noras grįžti ne tuščiomis, o kaip bus, parodys laikas. Pažiūrėsime kaip pavyko aklimatizuotis, nes senokai buvau Rytų pusėje, todėl nuovargis šiek tiek jaučiasi. Tačiau iki starto dar nemažai laiko, tikiuosi pavyks tinkamai viską sudėlioti į vietas, tam, kad pademonstruočiau neblogą, o gal net ir gerą sportinę formą“.  Kaip ir plaukikai, į universiadą po pasaulio čempionato atvyko ir Airinė Palšytė. Po sėkmingo pasirodymo įgavusi pasitikėjimo savo jėgomis šuolininkė į aukštį tikisi apginti prieš dvejus metus iškovotą universiados aukso medalį. „Šiai universiadai pasiruošimas dėl traumos ir kitų trukdžių vyko labai komplikuotai, – pasakojo lengvaatletė. – Šį sezoną man labai trūksta startų. Pasaulio čempionatas parodė, kad esu pajėgi šokti, kad tai nesukelia man didesnių skausmų, todėl čia atvykau tikėdamasi tik geriausio. Nežinau kokios varžovės šį kartą dalyvauja universiadoje. Praeitoje universiadoje buvo labai sunkios sąlygos šokinėti dėl tropinės audros ir didelio vėjo. Tikiuosi čia oras bus geresnis, tikrai yra šilta, kas labai padeda šuolininkams. Jei bus saulė ir nebus kritulių, bus galima tikėtis labai neblogų rezultatų“. Būtent Airinei Palšytei patikėta šeštadienį vyksiančiame universiados atidaryme nešti Lietuvos vėliavą.