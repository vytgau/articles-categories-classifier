Sportininkei AB „Ortopedijos technika“ klinikoje Kaune buvo atlikta rekonstrukcinė priekinio kryžminio raiščio operacija. S. Pakenytė sportą turės pamiršti beveik metus – reabilitacija truks apie 8-10 mėnesių. „Operacijos metu sutvarkytas meniskas ir išvalytas sąnarys. Po tokios operacijos reabilitacija užtruks maždaug apie 8-10 mėn., kol sportininkė grįš į buvusį aktyvumo lygį. Turbūt nebūsiu originalus, jeigu dar kartą, kaip visada, pabrėšiu reabilitacijos svarbą, – buvo griežtas AB „Ortopedijos technika“ ambulatorinės reabilitacijos vadovas, fizinės medicinos ir reabilitacijos gydytojas Vytenis Trumpickas. – Nuslūgus pooperaciniam tinimui, bus sudarytas individualus reabilitacijos planas, kurio privalu laikytis, siekiant gerų rezultatų atsistatymo procese. Svarbiausias vaidmuo, atstatant kelio sąnario funkciją, tenka kineziterapijai, fiziniams pratimams, kurių sudėtingumo lygmuo didinamas pamažu“.