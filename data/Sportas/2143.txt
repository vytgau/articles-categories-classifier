Prieš metus V. Lendelis pasaulio taurės varžybų etape Glazge (Didžioji Britanija) iškovojo sidabro medalį keirino rungtyje. V. Lendelis Santjage vykusių varžybų sprinto finale 2-1 nugalėjo šios rungties Rio de Žaneiro olimpinių žaidynių bronzos medalio laimėtoją, šių metų pasaulio ir triskart Europos čempioną Rusijos atstovą Denisą Dmitrijevą. Pastarasis laimėjo pirmąjį važiavimą, bet po to du kartus pirmas finišo liniją kirto Lietuvos dviratininkas.   V. Lendelis aštuntfinalyje įveikė prancūzą Melviną Landerneau (15-as atrankoje), ketvirtfinalyje 2-0 nugalėjo pasaulio rekordininką ir 2014 metų pasaulio čempioną kitą prancūzą Francois Pervis (7), o pusfinalyje taip pat 2-0 pranoko 2016 metų Europos čempionato bronzos medalio laimėtoją ukrainietį Andrijų Vynokurovą (11), kuris vėliau kovoje dėl bronzos 2-0 įveikė japoną Tomoyuki Kawabatą. V. Lendelis atrankoje tarp 20 dalyvių buvo antras. Jis 200 m distanciją iš eigos įveikė per 9,606 sek. (vid. greitis – 74,953 km/h). Tai – asmeninis Vasilijaus rekordas. Geriausiai pasirodė D. Dmitrijevas (9,567 sek.; vid. greitis – 75,259 km/h). Bendrojoje įskaitoje po keturių etapų pirmauja A. Vynokurovas (1265 tšk.). Ketvirtą sezoną pasaulio taurės varžybose dalyvaujantis V. Lendelis (780 tšk.) iš 20-os vietos šoktelėjo į devintą. Klasifikuoti 56 dviratininkai. Moterų komandų sprinto lenktynių atrankoje Simona Krupeckaitė ir Miglė Marozaitė už du klaidingus startus buvo diskvalifikuotos. Nugalėjo ukrainietės Liubov Basova ir Olena Starikova. Moterų keirino rungtyje lietuvių nebuvo. D. Leopoldas sakė, kad buvo nuspręsta paskutinę varžybų dieną visą dėmesį skirti komandų sprinto rungčiai. Šeštadienį moterų sprinto rungtyje S. Krupeckaitė užėmė penktą, M. Marozaitė – devintą vietas, o V. Lendelis devintas buvo keirine.