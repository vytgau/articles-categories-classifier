Pirmąją vietą greičiausiųjų klasėje iškovojo kapitono Jurgio Janulionio vadovaujama jachta „Tegu“. Antrojoje grupėje nepralenkiama buvo „Banga“ su kapitonu Alvydu Kalanavičiumi. Nugalėtojams įspūdingus prizus įsteigė „Makita“, „Gitana“, TELE2 ir Klaipėdos valstybinis jūrų uostas. Smiltynės Jachtklubo regatos organizatoriai greta įprastinės regatos sportinės dalies nutarė prijungti ir socialinę akciją, nes dažnas Klaipėdos regiono vaikas ne tik nesupranta, ką reiškia regata, tačiau nėra ir iš arčiau susidūręs su buriniais laivais. Šeštadienio šventės metu keli šimtai vaikų gavo progą iš arti pamatyti buriuotojų tradicijas ruošiantis lenktynėms bei patys su įgulomis išplaukti į Kuršių marias. „Prieš lenktynių startą visus atgaivino stiprus lietus, tačiau smagu, jog tai neatbaidė vaikų smalsumo ir noro išbandyti įvairias pramogas. Džiaugiamės, kad net aštuonios jachtos sutiko paplukdyti vaikus, kurie net keletą valandų patyrė nepamirštamų įspūdžių. Buvo gera matyti tų laimingų vaikų akis“, – po regatos pasakojo Smiltynės Jachtklubo direktorius Karolis Dobrovolskas. Pramogos vyko ne tik Smiltynės Jachtklube. Vaikams Smiltynės lankytojų centre buvo surengti edukaciniai užsiėmimai, vėliau Jūrų muziejuje stebėti Kalifornijos jūrų liūtų bei delfinų pasirodymai. Po to Jachtklube jaunųjų svečių laukė iškyla gamtoje, piešinių konkursas, batutai ir kitos pramogos. Pramogas vaikams dovanojo medicinos centras „Northway“. Į Smiltynės Jachtklubo šventę suplaukė vaikai, jų tėvai ir globėjai iš Klaipėdos miesto, Klaipėdos rajono, Šilutės rajono, Kybartų, Vilniaus, Plungės. Taip pat prisidėjo ir socialinę veiklą vykdanti nevyriausybinė organizacija „Sotas“. Renginio organizatorių atstovė Miglė Savickaitė teigė, kad tokio tipo šventės tikrai taps tradicija Smiltynės Jachtklube ir džiaugėsi, kad atsirado gausus ratas bendraminčių bei rėmėjų, kurie sutiko padėti surengti šią nepamirštamą šventę. Smiltynės Jachtklubo regatoje apsilankė ir Lietuvos buriuotojų sąjungos generalinis sekretorius Linas Tamkvaitis, kuris palinkėjo, kad regata išaugtų nacionalinius marškinėlius ir vieną dieną taptų tarptautiniu renginiu. 