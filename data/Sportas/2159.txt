Norvegija yra „vyriausia“ iš šešių Blede (Slovėnija) šeštadienį startavusių turnyro komandų – jos vienintelės žaidėjų amžiaus vidurkis siekia 19 metų. Ir nors norvegų gretose dar trūksta elitinėje Švedijos ledo ritulio lygoje SHL rungtyniaujančio puolėjo Gustavo Borviko, pirmasis varžovas buvo ne Lietuvos komandos dantims. Vis dėlto į aukštesnį lygmenį šiemet pakilę naujokai nesuskydo ir nesileido triuškinami. Garbės įvartį lietuviams trečiame kėlinyje pelnė Markas Kaleinikovas, kuriam rezultatyvų perdavimą atliko Patrikas Misiukas. Per rungtynes vartus norvegai atakavo 40 kartų, lietuviai atsakė 19 smūgių. Anderso Gjose auklėtiniai nuo mačo pradžios ėmė diktuoti sąlygas. Ledas lietuvių zonoje „užsiliepsnojo“, kai iš aikštės pirmą kartą dviem minutėms buvo pašalintas gynėjas Dominykas Motiejūnas. Vartininkas Elvinas Karla varžovų smūgių seriją tuomet atlaikė, bet negelbėjo 13-ą min., kuomet Christofferis Karlsenas smūgiavo beveik nuo mėlynosios linijos – po nedidelio rikošeto krito pirmasis įvartis. Kitoje atakoje ritulys kurioziškai pataikė į lietuvių vartų skersinį.  Antrame kėlinyje M. Kiero auklėtiniai ėmė dažniau lankytis varžovų zonoje, bet 24-ą min. praleido dar vieną dūrį: pasižymėjo Jacobas Noeris. Norvegai tęsė šturmą – virtinę vienas po kito sekusių bandymų atrėmęs E. Karla buvo bejėgis, kai 30-ą min. lazdą laiku kyštelėjo Markusas Vikingstadas. Trečiame kėlinyje lietuvių vartų priežiūrą perėmė Laurynas Lubys, o vienintelę rezultatyvią komandos ataką 53-ią min. užbaigė puolėjas M. Kaleinikovas. Likus žaisti 4 min. M. Kieras paprašė pertraukėlės ir nusprendė rizikuoti: pakeitė vartininką papildomu aikštės žaidėju. Planas neišdegė: 58-ą min. Simenas Edvardsenas pasiuntė ritulį į tuščius vartus. Geriausiu mačo žaidėju lietuvių gretose išrinktas gynėjas Tomašas Krukovskis.  Kitas rungtynes su varžybų šeimininkais slovėnais lietuviai žais sekmadienį, nuo 17.30 val. Lietuvos laiku. Slovėnija pirmenybes pradėjo šeštadienį 3:1 palauždama Ukrainą, o Lenkija 9:4 pranoko Italiją. Trečiame pagal pajėgumą pasaulio čempionato pirmo diviziono B grupės turnyre kovojama dėl 17-22-os vietų. Geriausia grupės komanda kitais metais pakils į A grupę, paskutinė liksianti ekipa smuks į antrą divizioną. Primename, kad Lietuvos rinktinė pernai laimėjo antro diviziono A grupės turnyrą Taline (Estija) ir po šešerių metų pertraukos grįžo į aukštesnį lygmenį. Savo ruožtu, norvegai pirmą kartą iškrito iš IA grupės. Šiame amžiuje jie tris sykius dalyvavo elitinio diviziono jaunimo pasaulio pirmenybėse. Pasaulio jaunimo ledo ritulio čempionato IB diviziono lentelė (vieta, komanda, rungtynės, pergalės, pergalės po baudinių serijos, pralaimėjimai po baudinių serijos, pralaimėjimai, įvarčiai, taškai): 1. Lenkija 1 1 0 0 0 9:4 3 2. Norvegija 1 1 0 0 0 4:1 3 3. Slovėnija 1 1 0 0 0 3:1 3 4. Ukraina 1 0 0 0 1 1:3 0 5. Lietuva 1 0 0 0 1 1:4 0 6. Italija 1 0 0 0 1 4:9 0