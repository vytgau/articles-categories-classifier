Vienintelį ir pergalingą įvartį 45 minutę įmušė Marijampolės „Sūduvos“ saugas Ovidijus Verbickas, tiksliai uždaręs Nerijaus Valskio perdavimą. Tai – pirma Lietuvos rinktinės pergalė per pusantrų metų ir 10 pastarųjų rungtynių. Paskutinį kartą iki antradienio vakaro lietuviai buvo laimėję dar 2016 metų spalį, kai savo aikštėje 2:0 įveikė Maltą.  Šį sykį vaizdas stadione buvo visiškai priešingas tam, kurį futbolo gerbėjai išvydo Gruzijoje. Lietuviai nuo pirmų minučių kovojo dėl kiekvieno aikštės metro, nedarė nedovanotinų klaidų ir buvo aštrūs puldami – surengė ne vieną pavojingą ataką bei atliko nemažai smūgių į vartų plotą. Pavyzdžiui, 29 min. po Fiodoro Černycho bandymo kamuolys atsitrenkė į virpstą ir vartų tinkle nesuspurdėjo tik dėl atsitiktinumo. „Mums reikėjo atstatyti savo žaidėjus ir išvesti juos iš šoko būsenos. Mes privalome reabilituotis prieš save ir parodyti kitą veidą“, – prieš susitikimą Jerevane ryžtingai kalbėjo rinktinės vairininkas Edgaras Jankauskas. Jis priešininkų gretose išskyrė didžiausią jų žvaigždę – Londono „Arsenal“ saugą Henrichą Mchitarianą. „Galima sakyti, kad visas žaidimas grindžiamas per jį. Tai tikrai įdomi komanda ir bus puiki proga įrodyti, kad mes galime žaisti prieš tokio stiliaus, pietietišką, komandą“, – teigė E. Jankauskas. Vis dėlto mūsiškiams jį pavyko sustabdyti ir netgi išsivežti retą, bet labai malonią pergalę.  Rungtynės: Armėnija – Lietuva 0:1 (0:1) Jerevanas, Vazgeno Sarsiano respublikinis stadionas. Teisėjas – Irakli Kvirikašvili (Gruzija). Įvartis: 45 min. Ovidijus Verbickas (Lietuva). Įspėti: 34 min. Norberto Briasco (Armėnija), 62 min. Ovidijus Verbickas, 73 min. Egidijus Vaitkūnas, 79 min. Artūras Žulpa, 86 min. Arvydas Novikovas (visi keturi – Lietuva). Lietuvos rinktinės sudėtis: Ernestas Šetkus, Rolandas Baravykas, Algis Jankauskas, Linas Klimavičius, Egidijus Vaitkūnas, Modestas Vorobjovas (90+5 min. Simonas Paulius), Mantas Kuklys (83 min. Daniel Romanovskij), Ovidijus Verbickas (71 min. Artūras Žulpa), Arvydas Novikovas, Fedor Černych (90+3 min. Karolis Laukžemis), Nerijus Valskis (76 min. Justas Lasickas). Atsargoje: Edvinas Gertmonas, Vytautas Černiauskas, Edvinas Girdvainis, Valdemar Borovskij, Justinas Januševskij, Vaidas Slavickas.   Primename, kad armėnai savo savaitgalio mačą su Estijos nacionaline komanda (FIFA 86) baigė lygiosiomis 0:0.  Lietuviai ir armėnai jau buvo išmėginę savo jėgas tarpusavyje: 2011 m. rudenį treniruojami Raimondo Žutauto mūsiškiai Kaune pranoko varžovus net 3:0, bet tuomet FIFA reitinge jie dar galėjo pasigirti 58-ta vieta. O štai po metų, 2012 m. žiemą, Jerevane su Czaba Laszlo buvo pralaimėta 2:4. Artimiausias išbandymas E. Jankausko auklėtinių laukia gegužės 30 d., kai vyks Baltijos taurės turnyro rungtynės su Estija išvykoje, o birželio 5 dieną lietuviai namuose susitiks su Latvija. Birželio 8 dieną Maskvoje numatoma pirmoji istorijoje Lietuvos rinktinės dvikova su būsimo pasaulio čempionato dalyviu Iranu. Birželio 12 d. Lietuvos futbolininkų Varšuvoje laukia pasimatymas su kita planetos pirmenybių dalyve Lenkija. Rugsėjį mūsiškiai startuos UEFA Tautų lygos varžybose ir mes iššūkį Serbijos, Juodkalnijos bei Rumunijos atstovams.