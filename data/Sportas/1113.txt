Kaip skelbia rusų dienraštis „Sport-Ekspress“, iš akmenslydininko A. Krušelnickio organizmo paimtame A mėginyje rasta meldoniumo. Šis preparatas skatina kraujo tekėjimą ir gerina sportininko pajėgumą. Pats A. Krušelnickis atsisakė pateikti savo komentarą. Jis kartu su žmona Anastasija Bryzgalova laimėjo bronzą mišrių porų varžybose, nusileidę tik šveicarams ir kanadiečiams. Pranešama, kad pirmadienio rytą dalyvaujant pačiam A. Krušelnickiui bus paviešinti ir B mėginio rezultatai. Rusijos akmenslydžio federacijos prezidentas Dmitrijus Sviščiovas griežtai neigia, kad jo tautietis galėjo vartoti draudžiamus preparatus. Anot, D. Sviščiovo rusai rankų prie meldoniumo nebekiša nuo 2015 metų. Jei vis dėlto A. Krušelnickis bus pripažintas vartojęs dopingą, iš jo ir jo partnerės medaliai turėtų būti atimti ir įteikti ketvirtą vietą užėmusiai Norvegijos porai – Magnusui Nedregottenui ir Kristin Skaslien. Rusija buvo diskvalifikuota iš Pjongčango olimpinių žaidynių dėl valstybės remiamo sistemingo dopingo vartojimo, bet 169 „švariems“ sportininkams buvo leista startuoti po olimpine vėliava kaip „Olimpiniams atletams iš Rusijos“. Olimpinių atletų iš Rusijos rinktinė Pjongčango olimpiadai persiritus į antrąją pusę vis dar yra be aukso medalių (3 sidabro, 8 bronzos) ir tenkinasi viso labo 20-a vieta bendroje įskaitoje. Aukščiau už rusus – tiek baltarusiai, tiek lenkai, tiek ukrainiečiai. 