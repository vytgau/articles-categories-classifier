Šiose rungtynėse intriga ėmė blėsti jau pirmajame kėlinyje. Sužaidus kiek daugiau nei pusę pirmo kėlinio po Simona Veličkaitės ir dviejų Liubos Gudčenkos įvarčių rezultatas švieslentėje jau rodė triuškinantį Lietuvos čempionių pranašumą – 3:0. Antrajame kėlinyje Rimanto Viktoravičiaus auklėtinės toliau mėgavosi žaidimu, o ypač gražiais įvarčiais pasižymėjo Jelena Čubrilo bei L. Gudčenko. Būtent šios „Gintros-Universiteto“ legionierės buvo tikras košmaras varžovių vartininkei, kuri traukė kamuolį iš tinklo po šių futbolininkių smūgių net septynis kartus. Po rungtynių vyriausiasis komandos treneris R. Viktoravičius teigė, kad tokios lengvos rungtynių eigos tikrai nesitikėjo, o šiam susitikimui ruošėsi labai atsakingai. „Prisipažinsiu, važiuodami į Latviją tikrai manėme, kad laukia sudėtingos rungtynės. Su žaidėjomis turėjome rimtą pokalbį. Svarbiausi uždaviniai buvo kontroliuoti kamuolį, neduoti varžovėms pajusti žaidimo ir jokiu būdu nei minutei neprarasti koncentracijos. Liepojos komanda mėgsta kietą futbolą, tą prisimename ir iš rungtynių pernai, todėl žinojome, kad turime atsakyti tuo pačiu. Žaidimo planą pavyko įgyvendinti tikrai neblogai, o psichologiškai merginas atpalaidavo ir pirmajame kėlinyje pelnyti įvarčiai bei greitai įgytas triuškinantis pranašumas. Antroje rungtynių dalyje galėjome tiesiog mėgautis žaidimu nebegalvojant apie rezultatą“, – auklėtinių pasirodymu džiaugėsi treneris. Kitas Baltijos lygos rungtynes „Gintra-Universitetas“ žais gegužės 13 dieną 17 val. Kaune, su vietos „Kauno Žalgirio“ futbolininkėmis.