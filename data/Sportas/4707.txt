Tiesa, pergalė buvo nelengva: antrame sete Latvijos atstovė atsiliko 2:5, bet tuomet laimėjo penkis geimus iš eilės ir išvengė lemiamo seto. 13-ą vietą WTA reitinge užimanti J. Ostapenko aštuntfinalyje susitiks su 23-ejų ukrainiete Elina Svitolina (WTA-5) ir bandys sukurti dar vieną sensaciją, kuriomis šią vasarą lepina savo gimtąją Latviją. Beje, tenisininkė viename interviu prisipažino anksčiau galvojusi, kad ant žolės gali būti žaidžiamas tik futbolas, bet dabar šią dangą laiko mėgstamiausia. 2014 metais ji laimėjo Vimbldono jaunių turnyrą. Nors iš kovos Vimbldone jau pasitraukė kita Latvijos žaidėja Anastasija Sevastova (WTA-19), galingą pasirodymą vyrų varžybose vis dar tęsia vos 589-ą vietą ATP rikiuotėje šiuo metu užimantis Ernestas Gulbis. Latvis antrame rate netikėtai eliminavo argentinietį Juaną Martiną Del Potro (ATP-32) ir kitame mače mes iššūkį ketvirtai pasaulio raketei iš Serbijos Novakui Djokovičiui.  Kitame moterų trečio rato mače penktadienį buvusi geriausia planetos tenisininkė iš Baltarusijos Viktorija Azarenka, kuri dabar pasaulio reitinge yra tik 683-ia, rezultatu 3:6, 6:1, 6:4 palaužė korto šeimininkę Heather Watson (WTA-102). Antra pasaulio raketė iš Rumunijos Simona Halep 6:4, 7:6 (9:7) įveikė Kinijos atstovę Shuai Peng (WTA-37), o 37-erių amerikietė Venus Williams (WTA-11) 7:6 (7:3), 6:4 nugalėjo japonę Naomi Osaką (WTA-59). Vyrų varžybose reitingo lyderis ir vietos publikos favoritas Andy Murray turėjo gerokai pasinervuoti, kol palaužė italą Fabio Fognini (ATP-29) rezultatu 6:2, 4:6, 6:1, 7:5. 30-mečio brito žaidimas bangavo kaip audringa jūra: jis labai lengvai laimėjo pirmą ir trečią setą, bet nusileido oponentui antrame ir galiausiai vos išvengė lemiamo penkto, kuris dėl artėjančių sutemų veikiausiai būtų nusikėlęs į šeštadienį. Ketvirtame sete F. Fognini pirmavo 5:2, tačiau A. Murray suspėjo laiku atsitiesti. Aštuntfinalyje jo laukia prancūzas Benoit Paire (ATP-46).  Ispanas Rafaelis Nadalis (ATP-2) kur kas paprasčiau susitvarkė su rusu Karenu Chačanovu (ATP-34) 6:1, 6:4, 7:6 (7:3), o jo tautietis Roberto Bautista Agutas (ATP-19) po atkaklaus mūšio eliminavo japoną Kei Nishikori (ATP-9) 6:4, 7:6 (7:3), 3:6, 6:3.  Paskutinio mačo tarp Jo-Wilfriedo Tsongos (Prancūzija, ATP-10) ir Samo Querrey (JAV, ATP-28) atomazgos teks laukti iki šeštadienio, kadangi įnirtinga dvikova dėl saulėlydžio buvo sustabdyta amerikiečiui pirmaujant 6:2, 3:6, 7:6 (7:5), 1:6, 6:5. Kiti rezultatai Moterys: Johanna Konta (Didžioji Britanija, 6) – Maria Sakkari (Graikija) 6:4, 6:1 Elina Svitolina (Ukraina, 4) – Carina Witthoeft (Vokietija) 6:1, 7:5 Caroline Garcia (Prancūzija, 21) – Madison Brengle (JAV) 6:4, 6:3 Ana Konjuh (Kroatija, 27) – Dominika Cibulkova (Slovakija, 8) 7:6 (7:3), 3:6, 6:4 Vyrai: Benoit Paire (Prancūzija) – Jerzy Janowiczius (Lenkija) 6:2, 7:6 (7:3), 6:3 Marinas Čiličius (Kroatija, 7) – Steve'as Johnsonas (JAV, 26) 6:4, 7:6 (7:3), 6:4 Gilles Muelleris (Liuksemburgas, 16) – Aljazas Bedene (Didžioji Britanija) 7:6 (7:4), 7:5, 6:4 Kevinas Andersonas (PAR) – Rubenas Bemelmansas (Belgija) 7:6 (7:3), 6:4, 7:6 (7:3)