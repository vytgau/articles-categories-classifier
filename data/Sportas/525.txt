Lietuvos jaunių (iki 18 metų) regbio rinktinė pergale pradėjo antrojo pagal pajėgumą Europos čempionato diviziono – „Trophy“ – turnyrą. Ketvirtfinalyje Lietuvos regbininkai šeštadienį 10:0 (7:0) nugalėjo Liuksemburgo ekipą. Tai reiškia, kad Lietuvos jaunių rinktinė jau yra tarp 12 stipriausių Europos komandų. Pirmojo kėlinio pabaigoje, 35-ąją min., Lietuvos regbininkai surengė labai gražią ataką, kurią po įspūdingų prasiveržimų žeminimu užbaigė Kasparas Lukoševičius.   „Esu laimingas, kad pavyko apibėgti varžovus ir pelnyti taškus. Manau, kad tai buvo savanaudiškas sprendimas, nes galėjome ir kitaip sužaisti bei taip pat pelnyti taškus, tačiau pasitikėjau savimi, buvau užtikrintas, kad man pavyks pasižymėti, – apie ataką pasakojo K. Lukoševičius, kuriam tai buvo debiutas Lietuvos jaunių rinktinėje. „Manau, kad mums kiek trūko kamuolio kontrolės, jo branginimo, bet stengiamės gintis, taisyti klaidas. Jautėme įtampą iki paskutinių minučių, bet visų akyse mačiau didelį norą laimėti ir tą padarėme. Sulaukėme nemažai palaikymo iš Lietuvos, o tas irgi labai padėjo. Kovosime už Lietuvą ir toliau“, – pasakojo K. Lukoševičius. „Sunki pergalė. Tokių rungtynių ir tikėjomės, nes varžovas lygiavertis. Mūsų komanda ypač gerai sužaidė pradžią, kontroliavome kamuolį, bet po to pamatėme, kad trūksta ištvermės. Dabar prieš kitas rungtynes taisysime klaidas, dirbsime. Pusfinalis bus dar sunkesnis, bet padarysime viską, kad pasiektume pergalę“, – kalbėjo Lietuvos jaunių rinktinės treneris Vidmantas Valys. Pusfinalyje antradienį lietuviai žais su viena turnyro favoričių Vokietijos rinktine, kuri ketvirtfinalyje 34:5 sutriuškino šveicarus. Turnyro nugalėtoja pateks į elitinį divizioną. Lietuvos rinktinės sudėtis: Adamas Petronis (ŠSG), Aladas Bražas (Šiaulių „SM Klevas“), Arnas Mikulskis (ŠSG), Deividas Vorašilka (ŠSG), Domas Darevskis (Alytaus RK), Elonas Dubovikas („SM Klevas“), Gytis Ragaišis (Kauno „Žalgiris“), Ignas Žukas (Panevėžio KKSC), Irmantas Rumbauskas (ŠSG), Justinas Mėlinis („Klaipėdos kovas“), Kasparas Lukoševičius (Panevėžio KKSC), Laimonas Mendelis (Šiaulių „Vairas“), Lukas Garunkšnis (ŠSG), Lukas Valeckas (Panevėžio KKSC), Mantvydas Matiukas (ŠSG), Matas Miežys (ŠSG), Nedas Pocius („SM Klevas“), Nidas Vidzickas (Jonavos „Tauras“), Nortas Albanavičius (Panevėžio KKSC), Povilas Kėža („SM Klevas“), Robertas Stočkūnas (Jonavos „Tauras“), Rokas Darbutas (ŠSG), Santaras Karnytis (ŠSG). Vyr. treneris: Vidmantas Valys. Treners: Rimantas Zeringis. Vadovas: Paulius Zubavičius. Gydytojas: Justinas Geraltauskas.