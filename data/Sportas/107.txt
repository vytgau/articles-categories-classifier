Jau nuo pat pusfinalių varžybų buvo matyti, kad Lietuvos studentai nenusiteikę lengvoms kovoms. Pirmose pusfinalių varžybose vaikinų grupėje Lietuvos sporto universiteto (LSU) tinklininkai įrodė, kad šį sezoną iki finalų ėjo su aiškiu tikslu – siekti čempionų titulų. Atkrintamosiose rungtynėse po itin atkaklių kovų, ši komanda įveikė praėjusio sezono čempionus iš Vilniaus universiteto (VU) ir pusfinaliuose susitiko su lygos debiutantais – Vilniaus kolegijos (ViKo) tinklininkais. 3-1 (21:25, 25:18, 25:19, 25:16) įveikęs Vilniaus kolegijos studentus, LSU pateko į finalą, kuriuose iššūkį mėgino mesti Šiaulių universiteto (ŠU) ekipai, kuri trečius metus iš eilės buvo savo pogrupio reguliariajame sezone lyderė. Nors noro ir atkaklumo buvo su kaupu, tačiau Kauno komandai žūtbūtinėje kovoje vis tik teko pripažinti šiauliečių pranašumą. Bekompromisėje kovoje ŠU tinklininkai 3:0 (25-14; 28-26; 25-19) įveikė LSU ekipą ir po metų pertraukos kėlė į viršų čempionų trofėjų. LSU tinklininkams atiteko garbingas vicečempionų titulas ir sidabro medaliai. Mažajame finale vyko atkakli kova tarp Vilniaus kolegijos ir Kauno technologijos universiteto (KTU). KTU vaikinų tinklinio komanda, visą sezoną demonstravusi be galo atkaklų ir stiprų žaidimą, 0-3 (18:25, 18:25, 20:25) nusileido kolegijos tinklininkams ir po neįtikėtino proveržio šiame sezone užkopė ant ketvirtojo Lietuvos studentų tinklinio čempionato laiptelio. Tačiau džiaugsmą KTU studentų pasiekimu apkartino netikėta žinia, kad tai buvo paskutinis KTU vaikinų rinktinės pasirodymas Nacionalinėje studentų tinklinio lygoje (NSTL) – ne paslaptimi tapo tai, kad po universiteto sporto centro vidaus reformų, kartu su kitomis komandinio sporto šakomis, vaikinų tinklinio rinktinė žada būti naikinama. Čempionato finalų šeimininkai iš VGTU užėmė penktąją vietą, tik šeštoje pozicijoje liko praėjusių metų čempionas – Vilniaus universitetas, septintoje – Lietuvos edukologijos universitetas (LEU), o aštuntoje – Klaipėdos universitetas (KU). Merginų grupėje, nors ir su skirtingais elementais, pasikartojo praėjusio sezono scenarijus. Šį sezoną nei vienai merginų komandai iš čempionių pozicijų taip ir nepavyko išstumti trečius metus iš eilės savo titulą apgynusių Vytauto Didžiojo universiteto tinklininkių, kurios pusfinalyje užtikrintai 3-0 (25:23, 25:12, 25:25) įveikė Lietuvos sporto universiteto komandą, o kovoje dėl aukso 3-1 (26:24, 23:25, 25:18, 25:20) įrodė savo pranašumą įrodė Vilniaus universiteto atstoves. Po metų pertraukos į Nacionalinę studentų lygą sugrįžusi Lietuvos sveikatos mokslų universiteto (LSMU) komanda stebino ne tik viso sezono, bet ir finalų metu. Nors pusfinalyje LSMU komanda 1-3 (27:29, 25:21, 14:25, 12:25) nusileido VU komandos merginoms, tačiau mažajame kūrė tikrą sensaciją savo kovingumu ir atkakliu žaidimu. Įtemptoje penkių setų dramoje LSMU vis tik nusileido LSU ekipai 2-3 (18:25, 24:26, 25:21, 25:17, 8:15) ir čempionate užėmė ketvirtąją vietą. Penktoje vietoje liko KTU tinklininkės, o šeštoje – VGTU ekipa. „Norime padėkoti Vilniaus Gedimino technikos universitetui, šį savaitgalį priėmusį čempionatą į savo namus ir padėjusį sukurti šventę studentams. Visos studentų komandos dovanojo atkaklias kovas ir kaustė žiūrovų dėmesį įtraukiančiu žaidimu – tikriausiai daugiau nelabai ko ir reikia, kad šventė būtų pilnai pavykusi. Juk gražios kovos yra tai, kas varžybas daro įdomias, o tinklinio sporto šaką tokią patrauklią. Labai gaila, kad finalų metu teko sužinoti liūdną žinią, kad dėl mums nežinomų vidinių reformų buvo nuspręsta panaikinti Kauno technologijos universiteto vaikinų rinktinę, kuri šiais metais kaip tik pasipildė stipriais žaidėjais, kurie kilstelėjo žaidimą savo pogrupyje į aukštesnį lygmenį ir smarkiai privertė pasitempti savo pogrupio komandas. Labai gaila, kad taip atsitinka“, – sakė Nacionalinės studentų tinklinio lygos Valdybos pirmininkas Andrius Gaidys. „Praėjusį sezoną mums buvo labai liūdna netekti MRU merginų tinklinio komandos, kuri taip pat buvo labai pajėgi ir tikrai buvo stimulas kitoms komandoms konkuruoti. Džiaugiamės šiais metais į lygą sugrįžusia LSMU komanda, kuri netikėtai iš praeito sezono autsaiderių pozicijų šoktelėjo net į ketvirtąją vietą. Visada smagu, kai lygą papildo stiprūs žaidėjai ir stiprios komandos – tai veda komandų didesnio meistriškumo link. Džiaugiamės, kad šiuo metu nemažai universitetų tinklinio komandų atstovų žaidžia klubuose ir siekia šalies aukščiausių titulų, tai buvo ir žaidėjai iš KTU, LSU, ŠU, VDU, VU ir kt. – tokie žaidėjai stiprina pačią lygą ir studentų sportą daro patrauklesniu. Mes tikimės, kad aukštosios mokyklos ir toliau nepamirš sporto ir sieks pritraukti gabių studentų ir sportininkų, galinčių garsinti savo universitetą“, – vylėsi A. Gaidys. Šį sezoną Nacionalinėje tinklinio lygoje statistikos pagalba buvo renkami geriausi sezono septynetai ir geriausi lygos žaidėjai. Vaikinų grupėje geriausiais tapo: geriausias jungiantis – Aivaras Strockis (ŠU), geriausias laisvasis gynėjas – Paulius Kochanskas (VGTU), I-asis geriausias centrinis blokuotojas – Tadas Rasiukas (LSU), II-asis geriausias centrinis blokuotojas – Paulius Morkeliūnas (LEU), I-asis geriausias priimantis puolėjas – Karolis Rimkus (ViKo), II-asis geriausias priimantis puolėjas – Audrius Aleknavicius (ŠU), Geriausias puolėjas – Tomas Vyšniauskas (KTU) . Geriausiu lygos žaidėju pripažintas Audrius Aleknavičius (ŠU). Merginų grupėje: geriausia jungianti – Justina Vaišnoraitė (VU), geriausia laisvoji gynėja – Indrė Pretkelytė (VU), I-oji geriausia centrinė blokuotoja – Jomilė Bytautaitė (LSMU), II-oji geriausia centrinė blokuotoja – Milda Vencevičiūtė (VU), I-oji geriausia priimanti puolėja – Miglė Mazurkeviciute (VU), II-oji geriausia priimanti puolėja – Vytenė Vitkauskaitė (VDU), geriausia puolėja – Laura Simanavičiūtė (LSU). Geriausia lygos žaidėja pripažinta net 242 taškus sezone surinkusi Jomilė Bytautaitė (LSMU).