Sostinės klubas po trijų pergalių iš eilės tarpusavio dvikovose ketvirtame rate žengė ant žaliosios vejos S. Dariaus ir S. Girėno stadione, iš kurio šiemet kol kas taip ir nepavyko parsivežti pergalės. Praėjusios akistatos su „Kauno Žalgiriu“ ten baigėsi pralaimėjimu 0:2 ir lygiosiomis 1:1. „Žalgirio“ strategas Valdas Dambrauskas apgailestavo dėl dar sykį prarastų taškų laikinojoje sostinėje ir pagryrė oponentus už kovingumą. „Toks rezultatas visiškai netenkina nei manęs, nei, labai tikiuosi, komandos. Užtenka jau barstyti tuos taškus. Tiek, kiek jų išbarstėme čia, būtent šiame stadione, jau dabar būtume galėję skaičiuoti, kiek liko iki sezono galo. Turime tokią situaciją, kad pradedame bijoti patys savęs, ypač žaisdami šiame stadione. Atrodo, žaidžiame, kontroliuojame žaidimą ir turime momentų, bet kažkur koncentracijos praradimas tiek prie savo vartų, tiek prie svetimų neleidžia tos persvaros paversti įvarčiais. Šį kartą puolėjai privertė gynėjus suklysti. Pagarba „Stumbro“ komandai, kuri kaunasi iš visų jėgų. Galbūt ne žaidybine prasme, bet žaidimo trūkumus kompensuoja charakteriu ir dėl to iškovojo tašką“, – dvikovą apžvelgė V. Dambrauskas. Po šių lygiųjų ir „Trakų“ pergalės 2:0 prieš Klaipėdos „Atlantą“ pirmąsias dvi vietas skirianti praraja sumenko iki septynių taškų. Be to, „Trakai“, turintys savo sąskaitoje 44 taškus po 22-ejų rungtynių, yra sužaidę vienu maču mažiau. Artimiausias rungtynes A lygoje „Žalgiris“ rugsėjo 14-ąją dieną. 24-ojo turo susitikimas su „Kauno Žalgiriu“ LFF stadione prasidės 20 val. 