Pozicija geriausiųjų 40-uke ketvirtą sezoną biatlono varžybose startuojančiam lietuviui atnešė tris įskaitinius pasaulio taurės taškus – pirmuosius karjeroje. „Jausmas geras, pagaliau iškovojau pirmus įskaitinius taškus. Tris sezonus vis vargau, buvo minčių, kada pagaliau jie bus. Pirmą kartą pavyko iškovoti taškus, bet tuo pačiu norisi ir kažko daugiau. Reikės stengtis dar gerinti, bus nauji uždaviniai ir reikės kovoti dėl aukštesnių vietų. Kokie uždaviniai? Dabar 30-ukas, būtų gerai kažkur „įvažiuoti“ į jį“, – rekordu džiaugėsi V.Strolia. Pirmame šaudyme lietuvis pataikė į visus taikinius bei antrą ratą pradėjo būdamas 36-as. Tuo tarpu antro šaudymo metu biatlonininkui nusišypsojo Fortūna – kartą prašovęs mūsiškis baudos rato sukti neturėjo. „Atvažiavau šaudyti, o ten, nežinau, gal teisėjų klaida, nes vienas – pirmas – taikinys jau buvo užverstas ir tik keturi atversti. Šitoje situacijoje pagelbėjo tai, kad jau anksčiau su komandos draugais kalbėjome, ką reikėtų daryti, jei būtų tokia situacija. Visiškai nepasimečiau, pagalvojau, kad reikia uždaryti keturis iš penkių ir važiuoti toliau“, – pasakojo V.Strolia. Pirmas Lietuvos biatlonininko šūvis buvo taiklus, antras – pro šalį, o likę du – sėkmingi. Penkis šūvius privalėjęs atlikti V.Strolia antrą kartą nusitaikė į tą taikinį, kurio užversti pirmu bandymu nepavyko, šįkart – taikliai. „Penki taikiniai buvo uždaryti, tad išvažiavau, nebesukau baudos rato, nes pagal taisykles ne mano problema, kad taip atsitiko. Penki užversti taikiniai, todėl baudos rato sukti nereikia, – aiškino 25-erių biatlonininkas. – Iš pradžių buvo žvaigždutė prie pavardės (rodoma, jei biatlonininkas pažeidžia taisykles – aut. past.), bet po to treneris Ruslanas nuėjo išsiaiškinti. Teisėjai pritarė, kad pagal taisykles turi būti nulis ir žvaigždutę nuėmė.“ Trečioje ir ketvirtoje šaudymo zonose V.Strolia suklydo po vieną kartą bei į paskutinį distancijos ratą pajudėjo būdamas 34-as. Biatlonininkas prisipažino, kad šliuoždamas distancijoje galvojo, kad dėl kurioziškos situacijos antro šaudymo metu prie jo laiko bus pridėtos dvi minutės baudos, o tai nuėmė įtampą varžybose. „Vėliau buvo abejonių, svarsčiau, ar gausiu dvi minutes, ar ne. Tas gal ir padėjo, nes likusią distanciją galvojau, kad tas dvi minutes vis tiek gausiu, tai toks be jaudulio sušaudžiau, suvažiavau, gal vien dėl to ir pasisekė geriau sušaudyti“, – spėliojo V.Strolia. Nors įprastai Lietuvos biatlonininkai nepatenka tarp taikliausių, šiose persekiojimo varžybose taikliau nei mūsiškis šaudė vos keturi varžovai. Galutinėje įskaitoje V.Strolia aplenkė aštuoniskart olimpinį čempioną, šių metų pasaulio čempionato prizininką Ole Einarą Bjoerndaleną iš Norvegijos (finišavo 46-as), planetos pirmenybių prizininkus čeką Michalą Slezingerį (40 vieta), ukrainietį Sergejų Semionovą (53 vieta). Be to, persekiojimo rungties laiku lietuvis ryškiausiai šių dienų biatlono žvaigždei prancūzui Martinui Fourcade nusileido vos penkiomis sekundėmis. „Vieną dieną už tavęs, kitą dieną iki jų „trys dienos“. Čia yra biatlonas, jei pataikai, gali būti labai aukštai, o kitą kartą bus atvirkščiai. Labai nesureikšminu, ką aplenkiau, o ko ne“, – sakė V.Strolia. Rungties nugalėtoju tapo norvegas Johannesas Thingnesas Boe, 58,8 sek. aplenkęs Slovėnijai atstovaujantį Jakovą Faką bei 1 min. 10 sek. – M.Fourcade‘ą. Teisę dalyvauti persekiojime turėjo 60 geriausiai sprinte pasirodžiusių biatlonininkų, iš kurių startavo 57-i. Sekmadienį Lietuvos biatlonininkai pirmą kartą šiemet dalyvaus vyrų bei moterų estafečių varžybose.