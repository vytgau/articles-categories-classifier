Lietuva čempionate dalyvaus šeimininkės teisėmis, o kitos septynios komandos paaiškėjo po atrankos varžybų, kuriose dalyvavo 44 rinktinės. Pirmąjį etapą įveikė 27 komandos, prie jų nuo antrojo prisijungė ir nugalėtojos titulą ginanti Vokietija. Antrajame atrankos etape po tris įmanomas pergales iškovojo Vokietija, Ispanija, Olandija ir Lenkija. Su dviem pergalėmis paskutinį atrankos barjerą įveikė Italijos, Anglijos ir Suomijos futbolininkės. Suomės pateikė didžiausią staigmeną. Jos įveikė švedes ir po lygiųjų su prancūzėmis pastarąsias aplenkė dėl geresnio įvarčių santykio. Suomija, kaip ir Lietuva, šio amžiaus grupės čempionato finaliniame turnyre varžysis pirmą kartą. Komandas į dvi finalinio etapo grupes suskirstys burtai. Jų ceremonija vyks balandžio 6 dieną Kaune. Finalinio etapo kovos bus žaidžiamos gegužės 9-21 dienomis Alytuje, Šiauliuose ir Marijampolėje. Trys čempionato prizininkės pateks į pasaulio 17-mečių merginų čempionatą Urugvajuje.