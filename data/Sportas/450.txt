Dėl stipriausio pasaulio galiūno vardo varžysis 42-ejų metų Žydrūnas Savickas, 35-erių metų Vytautas Lalas ir 32-ejų metų Marius Lalas. Pasaulio pirmenybėse dalyvaus sportininkai iš 15 valstybių. Šiose varžybose nedalyvaus praėjusių metų čempionas britas Eddie Hallas. Tačiau dalyvių gretose – antrą vietą užėmęs ir vėliau teisėjų sprendimus viešai kritikavęs islandas Hafthoras Bjornssonas, kuris yra gerai žinomas iš TV serialo „Sostų karai“, čia galiūnas įkūnijo šiurpinantį personažą Kalną (Gregorą Clegane'ą). Socialiniuose tinkluose islandas aiškino, kad teisėjai iš jo pavogė čempiono titulą neįskaitydami vieno jo spaudimo. Tąsyk nugalėtoju tapo britas E. Hallas, o H. Bjornssonas liko antras. Tokie milžino pareiškimai tąsyk gerokai papiktino varžybose dalyvavusį ir 9-ąją vietą užėmusį Ž. Savicką. „Kai žmogus nemoka pralaimėti, tai blogiausia. Tai – nepagarba ne tik teisėjams, bet ir varžovams, laimėtojui. Vaikiškas pareiškimas, iš manęs tokių pergalių yra dešimtys pavogta, bet niekada to viešai neaptarinėjau, nes tai neetiška. Galiūnų visuomenė nusivylusi. Hafthorui pasirodyti varžybose dabar bus gėda prieš visus galiūnus“, – portalui DELFI tuomet pasakojo iš Afrikos sugrįžęs Žydrūnas. Pasaulio galiūnų čempionato dalyviai: Matjažas Belšakas (Slovėnija), Nickas Bestas (JAV), Cheickas Ahmedas al-Hassanas Sanou (Kanada), Adamas Bishopas (D. Britanija), Hafthoras Bjornssonas (Islandija), J. F. Caronas (Kanada), Adamas Derksas (JAV), Johanas Elsas (PAR), Markas Felixas (D. Britanija), Martinas Forsmarkas (Švedija), Johnny Hansonas (Švedija), Terry Hollandsas (D. Britanija), Konstantinas Janašija (Gruzija), Robas Kearney (JAV), Rongo Keene'as (Australija), Mateuszas Kieliszakowskis (Lenkija), Dennisas Kohlrussas (Vokietija), Marius Lalas, Vytautas Lalas, Martins Licis (JAV), Peimanas Maheripourehiras (Iranas), Robertas Oberstas (JAV), Krzysztofas Radzikowskis (Lenkija), Žydrūnas Savickas, Laurence'as Shahlaei (D. Britanija), Brianas Shaw (JAV), Michailas Šivliakovas (Rusija), Aivars Šmaukštelis (Latvija), Luke'as Stoltmanas (D. Britanija).   Primename, kad Ž. Savickas yra prasitaręs apie tai, kad jam šis sezonas – paskutinis karjeroje, o šios varžybos – svarbiausias metų pasirodymas. „Noriu pasiekti gerą sportinę formą, laimėti varžybas ir pasitraukti iš sporto. Šiaip šiais metais yra paskutinis mano sezonas“, – „Laisvės TV“ kanalo laidoje „Laikykitės ten su Andriumi Tapinu“ kalbėjo galiūnas. „Svarbiausias trofėjus, kurio dar norėčiau – „World's Strongest Man“ turnyras, kurį esu laimėjęs keturis kartus, bet norėčiau ir penktą. Ir dar trokštu pagerinti pasaulio rąsto kėlimo rekordą, kuris man ir priklauso – yra 228 kilogramai. Prieš 12 metų buvo 188 kg, man teko garbė pagerinti jį 40 kg. Dabar per tuos trejus metus, kai aš buvau traumuotas ir negerinau rekordų, mano varžovai prie jo kaip ir priartėjo, tai man kaip ir reiktų tą rekordą truputį truktelti. Aišku, tai yra labai sunku. Jei aš nebūčiau gavęs traumos, čia būtų vienas pasismaginimas ir malonumas, bet šiandien aš turiu įdėti 200 procentų energijos, kad pasiekčiau tą rekordą. Aš tikiuosi, kad man pavyks. Tai būtų labai gražus atsisveikinimo gestas“, – atskleidė Ž. Savickas.