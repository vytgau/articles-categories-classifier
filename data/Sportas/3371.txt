Pirmą kartą tokio formato rungtynės vyks už Vilniaus ribų, tad organizatoriai tikisi dalyviams parengti dar nematytus iššūkius. Populiariausia distancija tarp sportininkų yra vidutinio sunkumo – oranžinė. Šį šeštadienį multisporto varžybose „Klaipėda Challenge“ dalyvaus ir gausus orientacininkų būrys. Praėjus kelioms savaitėms po pasaulio pirmenybių Vilniuje, svarbiausius startus palikę praeity, rinktinės nariai gali daugiau laiko skirti ieškoti naujiems iššūkiams. „Vilniuje jau viskas pažįstama buvo, o Klaipėda turi neatrastų medžioklės plotų. Rimtų ambicijų su komanda neturime, norime tiesiog smagiai praleisti laiką“, – kalbėjo apie būsimą startą praėjusį savaitgalį vidutinėje distancijoje Lietuvos orientavimosi sporto kalnų dviračiais čempionate laimėjęs Šarūnas Dmukauskas. Jis pats startuos taip pat populiariausioje oranžinėje trasoje kartu su savo komandos nariu Tautvydu Žilinsku.   Anot „Vilnius Challenge“ direktoriaus Vytenio Benečio, naujame mieste tikimasi realizuoti naujesnes ir įdomesnes trasas. „Čia susiformavusi puiki komanda, kuri padeda plėsti mūsų renginio idėją. Palyginus su sostine, Klaipėdoje yra visai kitokia aplinka ir suteikia įdomių galimybių planuoti trasas“, – argumentus dėstė „Vilnius Challenge“ direktorius. Gausi dalyvių minia šeštadienį būriuosis pačioje senamiesčio širdyje prie gerai klaipėdiečiams žinomos vietos – Kultūros fabriko, kur bus įsikūręs varžybų centras. Patys organizatoriai Klaipėdoje dalyvius pasitinka šūkiu: „Patirk nuotykį pajūry!“. Ir išties, naujas miestas, per kurį drieksis iššūkių kupina trasa – atveria daug naujų galimybių. Uostą ir ribą su jūra turintis miestas turi didelį potencialą išnaudoti vandens pramogas ir iššūkius. Ilgiausios ir sudėtingiausios juodos trasos startas bus 9 val. Daugiausiai dalyvių susilaukusi oranžinė trasa prasidės nuo 11 val., o pradedantiesiems ir norintiems aktyviai praleisti laiką žaliojoje trasoje, varžybose startuos nuo 12 val. Tikimasi finišo arenoje iš sudėtingiausios distancijos grįžtančius sportininkus išvysti po maždaug 5 valandų. „Varžybų formatas panašus į „Vilnius Challenge“, tačiau bus ta klaipėdietiška specifika. Išnaudosime ir Danės upę, pajūrį ir jūrą“, – apie naujoves užsiminė varžybų direktorius J. Liubinskas. Be jų, kaip įprasta, bus pagrindinės multisporto rungtys: bėgimas, važiavimas dviračiu, plaukimas, orientavimasis ir alpinizmo elementai. Dalyviams tai bus ne tik fizinės jėgos išbandymas, nes jiems reikės pasukti ir galvą. Varžybų metu laukia daug užduočių ir galvosūkių. Dalyviai, atsižvelgę į savo sportinę formą, dalyvaus trijose skirtingose distancijose, atitinkamai pagal sunkumo lygį. Norintiems pažinti multisporto koncepciją, organizatoriai siūlo žalią trasą. Net ir patys vietiniai klaipėdiečiai savo miestą galėtų pažinti kitomis akimis, per naują prizmę, ir pamatytų dar neregėtų miesto kampelių. Norintys pademonstruoti savo ištvermę, galės jėgas išbandyti oranžinėje trasoje, o sporto profesionalams bus paruoštas tikras iššūkis juodoje trasoje. Varžybose dalyvauja dviejų pilnamečių asmenų komanda, kurių rezultatai skirstomi pagal pasirinktą trasą ir komandos sudėtį: vyrų, moterų ir mišrios komandos.