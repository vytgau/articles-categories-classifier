Prieš savaitę per pirmąsias čempionato rungtynes Siono komanda 1:0 nugalėjo „Thun“, po to pralaimėjo „Sūduvai“ 0:3, o šį sekmadienį antrajame Šveicarijos ture vėl 1:0 išvykoje nugalėjo „Lausanne-Sport“ komandą. Rungtynes „Sion“ pradėjo su dauguma Marijampolėje nuo pirmųjų minučių žaidusių futbolininkų. Starto sudėtyje vėl buvo vartininkas Antonas Mitriuškinas, gynėjai Elsadas Zverotičius, Paulo Ricardo ir Birama Ndoye bei saugai Gregory Karlenas, Quentinas Maceirasas ir Joaquimas Adao. Taip pat į aikštę iš karto žengė Marijampolėje po keitimų pasirodę saugas Nicolas Luchingeris ir puolėjas Marco Schneuwly. Kartu su jais rungtynes su Lozanos komanda pradėjo po traumos atsigavęs saugas Kevinas Constantas ir ką tik įsigytas puolėjas italas Robertas Acquafresca (su „Sūduva“ jis žaisti negalės). Su „Sūduva“ visas rungtynes žaidęs Moussa Konate šį kartą liko ant atsarginių suolo ir tik 56 min. pakeitė R. Acquafrescą. Kitas „Arvi“ arenoje į pirmąjį vienuoliktuką patekęs žaidėjas – Matheusas – šį kartą visą mačą praleido ant suoliuko, o vidurio saugas Adryanas net nebuvo įrašytas į protokolą. „Sion“, žaisdamas su „Lausanne-Sport“, kaip ir prieš savaitę su „Thun“, daugiau laiko praleido gindamasis, o komandą nuo įvarčių ne kartą gelbėjo geriausiu šių rungtynių žaidėju išrinktas vartininkas. Vis dėlto 33 min. surengta bene vienintelė per visą pirmąjį kėlinį pavojinga Siono komandos ataka baigėsi lemtingu M. Schneuwly įvarčiu. Po pertraukos gerų progų pasižymėti turėjo abi komandos, tačiau jomis nepasinaudojo. Rungtynių statistikoje „Sion“ vėl gerokai nusileido varžovams. Lozanos komanda atliko 12 smūgių vartų link, o svečiai – tik 4, smūgių į vartų plotą santykis – 7:3. Lozanos komanda kamuolį kontroliavo 57 proc. laiko, Siono – 43, šeimininkai kėlė 8 kampinius, svečiai – tik 1. „Sion“ ir Marijampolės „Sūduva“ atsakomąsias rungtynes žais rugpjūčio 2 dieną 19 val. Ženevoje.