Pirmame kėlinyje NFA stadiono žiūrovai kvapą gniaužiančių atakų neišvydo, buvo daug kovos aikštės viduryje. Nedidelė iniciatyva priklausė svečiams, tačiau šeimininkų komanda gynėsi patikimai. Po vilniečio Tomašo Šimkovičiaus tolimo perdavimo Liviu Antalis atsidūrė dėkingoje padėtyje, bet smūgiavo per silpnai. Vėliau po T. Šimkovičiaus pakelto baudos smūgio Tomašas Malecas galva nepataikė į vartus. Antrą kėlinį „Žalgiris“ pradėjo intensyviomis atakomis, nors netrukus vilniečiai patys vos neprisižaidė. 50 minutę vartininkas Džiugas Bartkus ir gynėjas Mamadou Mbodjis nesusitarė, kuris perims kamuolį. Tarp jų bandė įsiterpti „Kauno Žalgirio“ žaidėjas Simonas Paulius, bet M. Mbodjis spėjo išmušti kamuolį į užribį. Vėliau Vilniaus komandos spaudimas vis didėjo. Žalgiriečių atakoms daug aštrumo pridėjo po keitimo aikštėje pasirodęs Jeremy Manzorro. Rungtynių pabaigoje „Kauno Žalgirio“ komanda daugiausiai laiko praleisdavo savo aikštės pusėje. 81 minutę arti tikslo buvo M. Mbodjis – po jo smūgio kauniečius išgelbėjo skersinis. Nepaisant aktyvaus varžovų spaudimo, kauniečiai atsilaikė ir Mindaugas Matuzas savo vartus išsaugojo „sausus“. „Kauno Žalgiris“ šiomis lygiosiomis nutraukė 3 pralaimėjimų seriją. Tuo metu Vilniaus „Žalgiris“ po šių lygiųjų nuo lyderės Marijampolės „Sūduvos“ atsilieka jau 7 taškais. Rungtynių statistika „Kauno Žalgiris“ – Vilniaus „Žalgiris“ 0:0 Geltonos kortelės: M. Matuzas (90+3), G. Sirgėdas (90+4), T. Snapkauskas (42). „Kauno Žalgiris“: M. Matuzas, M. Beneta, I. Dedura (78 min. A. Bakmazas), P. Širvys, T. Snapkauskas, G. Zagurskas, E. Kloniūnas, J. Mamajevas (62 min. G. Sirgėdas), S. Paulius (82 min. A. Raginis), L. Pilibaitis, E. Mickevičius. „Žalgiris“: Dž. Bartkus, R. Baravykas, L. Klimavičius (82 min. D. Oyarzunas), M. Mbodjis, D. Slijngardas, L. Antalis, S. Blagojevičius, T. Šimkovičius, M. Tomičius (70 min. L. Ogana), S. Nyuiadzis (46 min. J. Manzorro), T. Malecas. A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai): Rezultatyviausi čempionato žaidėjai: Tomašas Malecas („Žalgiris“) – 6 įvarčiai, Laurynas Stonkus („Jonava“) ir Mukanya Kabobola („Trakai“) – po 5. Pirmojo rato rungtynėse Vilniaus „Žalgiris“ namuose 2:0 nugalėjo svečius iš Kauno. Vilniaus „Žalgiris“ (15 tšk.) turnyro lentelėje užima antrąją vietą, o „Kauno Žalgiris“ (7 tšk.) yra paskutinis – aštuntas. 