Pitsburgo „Pirates“ klubui atstovaujantis 25-erių metų D. Neverauskas 2017 metais debiutavo MLB lygoje, bet didesnę sezono dalį praleido dublerių ekipoje. Vasario 24 dieną „Pirates“ pradeda ikisezoninių rungtynių seriją, kuri tęsis iki kovo 29 dienos, o vėliau startuos MLB sezonas, per kurį, iki atkrintamųjų varžybų, komandos sužais po 162 rungtynes. Šiame tarpsezonyje įvykę labai dideli mainai „Pirates“ komandoje nėra palankūs D. Neverauskui. „Pirates“ išmainė du savo populiariausius žaidėjus: lauko gynėją (OF) Andrew McCutcheną į du žaidėjus iš „San Fransicko Giants“ bei startinės sudėties metiką Gerritą Cole'ą į net keturis žaidėjus iš MLB čempionės „Houston Astros“ komandos. Iš šešių gautų žaidėjų net trys yra metikai. „Šiais metais į JAV Dovydas išvyksta gerokai anksčiau nei įprastai. Laukia labai įtempta kova dėl vietos pagrindinėje sudėtyje. Mane nustebino „Pirates“ generalinio vadybininko sprendimai. Jis skundėsi, kad praėjusiame sezone buvo iškovota keliomis pergalėmis mažiau nei užpraeitame, bet kažkodėl niekas nekalba apie, kad komandoje vos ne visą sezoną buvo atliekami įvairūs eksperimentai, buvo varginami metikai, dažnai išbandomi jauni žaidėjai ir dėl to buvo prarasta mažiausiai 10 pergalių“, – kalbėjo D. Neverausko tėtis, beisbolo treneris Virmidas Neverauskas. Vis dėlto V. Neverauskas mano, kad Dovydo atsidavimas treniruotėse ir sunkus darbas Pitsburge leis jam įsitvirtinti tarp geriausių planetos žaidėjų. „Nors 2017 metų sezonas Dovydui buvo sėkmingas, dabartinėje situacijoje reikės labai stipriai įrodinėti savo gerą žaidimą ikisezoninėse rungtynėse. Žiemos treniruočių darbas Lietuvoje vyko sėkmingai ir manome kad Dovydas yra pasiruošęs patekti į pagrindinę komandą“, – teigė V. Neverauskas. Pats D. Neverauskas prisipažino, kad pastarosiomis savaitėmis daugiausiai dirbo su taiklumu. Pasak beisbolininko, „Pirates“ klubas kažkokių išskirtinių nurodytų tarpsezonio metu nedavė, bet norint demonstruoti gerą formą jau ikisezoninėse rungtynėse, reikėjo intensyviai treniruotis ir Lietuvoje. „Iki sezono pradžios dar geri du mėnesiai, todėl dar sunku nuspėti, ką klubas nuspręs, kokia bus situacija su žaidėjų pasirinkimu. Būtų įdomu išbandyti savo jėgas ir kokioje Japonijoje, bet ten kviečiami žaidėjai tik su patirtimi ir nėra lengva gauti pasiūlymų. Bet skaudai dirba savo darbą, kartais stebi mūsų rungtynes ir domisi žaidėjais“, – pasakojo D. Neverauskas. Stipriausioje dublerių komandų lygoje (AAA) D. Neverauskas atstovavo „Indianapolis Indians“ ekipai. Jis supranta, kad naujame sezone jam vėl gali tekti vilkėti šio klubo aprangą. „Iš tiesų dublerių lygoje net labiau galima patobulėti, nes ten mažiau svarbus rezultatas, o visas dėmesys yra skiriamas tam, kad būtum pasiruošęs žaisti pagrindinėje komandoje. Tuo tarpu MLB čempionate jau reikia rodyti rezultatą. Aišku, tobulėji ir ten, bet eksperimentams jau nėra laiko, o klaidos kaina didelė“, – kalbėjo D. Neverauskas. Geriausias Lietuvos beisbolininkas mano, kad patirtis praėjusiame sezone MLB lygoje jam padės ruošiantis naujam sezonui, nes tai jau nebebus naujiena, o ir drąsos turėtų atsirasti daugiau. D. Neverausko sutartis su „Pirates“ ekipa galioja dar dvejus metus, bet tai negarantuoja vietos pagrindinėje komandoje, kurioje yra 25 žaidėjai. Žaidžiant žemesnėje lygoje, uždarbis yra gerokai mažesnis. Šių metų birželio 29-liepos 1 dienomis Lietuvos beisbolo rinktinė žais dvejas rungtynes su Austrijos komanda dėl patekimo į Europos čempionato A divizioną, kuriame bus kovojama dėl vietos olimpinėse žaidynėse. D. Neverauskas prisipažino, kad šansų jį išvysti vilkint nacionalinės komandos aprangą yra maži, nes tuo metu vyks MLB sezonas. „Kaip rinktinės treneris, puikiai suprantu Dovydo situaciją. Kandidatų sąraše jis išliks iki paskutinės minutės, bet viskas priklausys nuo to, kokia bus situacija. Jeigu jis žais MLB, tuomet šansų beveik nebus. Čia būtų tas pats, kas viduryje NBA sezono pasikviesti į krepšinio rinktinę Joną Valančiūną. Jeigu Dovydas rungtyniaus dublerių lygoje, tuomet pabandysime kalbėtis“, – aiškino V. Neverauskas.