Dienos rungtynės 12:30 Ukraina – Kroatija  Pirmose dienos rungtynėse ant ledo žengs dvi rinktinės, kurios šiuo metu džiaugtis neturi kuo. Ambicingus planus apie auksą ruošę ukrainiečiai netikėtai pralaimėjo estams ir užima vos ketvirtą poziciją, o kroatai nepaisant to, jog metė rimtą kovą tiek lietuviams, tiek japonams, po dviejų turų taškų vis dar neturi. Prieš šią akistatą didesnė atsakomybė turėtų slėgti Ukrainos ledo ritulininkus, kurie svajodami apie auksą pralaimėti daugiau nebegali, o kroatams tai tik dar vienas mačas ruošiantis svarbiausioms dvikovoms prieš Estiją bei Rumuniją, kuriose spręsis tai, kas paliks šį divizioną. 16:00 Rumunija – Estija  Dukart favoritams kortas sumaišę estai trečiadienį gali užsitikrinti išlikimą šiame divizione bei priartėti prie medalių. Jų laukia didelių problemų turintys rumunai, kuriems nepadeda ir vos 16 turimų žaidėjų skaičius. Visgi, patys rumunai supranta, jog pralaimėjus estams galimybės išlikti šiame divizione gali tapti minimaliomis, tad šiose rungtynėse galima neabejoti, jog ši rinktinė atiduos visas jėgas, kad žengtų itin svarbų žingsnį link išlikimo IB divizione. 19:30 Lietuva – Japonija Tiesiogiai: LRT kultūros kanalu Nors tai vos trečiosios iš penkių rungtynių, jau dabar šį mačą galima vadinti finalu. Nors nė vienai rinktinei pergalė aukso medalių dar negarantuotų, pralaimėjimas tiek vieniems, tiek kitiems prilygtų tragedijai. Mūsų šalies atstovai tokiu atveju prarastų situacijos kontrolę ir turėtų laukti japonų kluptelėjimo, o Azijos atstovams patyrus nesėkmę su viltimis pakovoti dėl aukso veikiausiai tektų atsisveikinti. Pralaimėjimas per pagrindinį laiką japonus nuo lyderių atitolintų 4 taškais, tad norint pavyti šeimininkus jiems reikėtų sulaukti tiek Ukrainos, tiek Estijos pagalbos, kurios vis dar taip pat pretenduoja į aukščiausias pozicijas. Bilietus, su kuriais turėsite galimybę Kauno „Žalgirio“ arenoje išvysti visas tris trečiadienio akistatas, galite įsigyti bilietai.lt puslapyje. Į ką verta atkreipti dėmesį antrajame ture? Ukrainos atsaką į prastą pasirodymą pirmadienį. Ukrainos ledo ritulio rinktinė antrajame ture patyrė nesėkmę 0:2 prieš Estiją, o po šio mačo buvo daug diskutuojama apie jų pasirodymą šiose rungtynėse. Akivaizdžiais favoritais laikyti ukrainiečiai ne tik nepelnė nė vieno įvarčio, tačiau per visą mačą taip ir nesugebėjo užspausti varžovų prie jų vartų, o dvikovos baigtis buvo aiški dar prieš finalinį švilpuką. Norėdami aukso ukrainiečiai barstyti taškų nebegali, tad šios dienos rungtynėse turėtume išvysti, ką iš tiesų gali ši rinktinė ir ar jie per laisvą dieną išmoko estų duotas pamokas. Lietuvos rinktinės gynėjus. Šiame čempionate Lietuvos rinktinės gynėjai yra itin aktyvūs dalyvaudami savo komandos puolime. Nors per 13 kartu atliktų smūgių jiems įvarčiais pasižymėti nepavyko, gynybos septynetas jau atliko 7 rezultatyvius perdavimus. Visgi, ateinančiame mače jiems veikiausiai kur kas daugiau dėmesio teks skirti gynybai, kur jų lauks itin greiti bei pavojingi japonai. Įrodę savo gebėjimus prisidėti prie įvarčių, šiandien Lietuvos gynėjai turės galimybę įrodyti, jog jie gali sustabdyti ir pavojingiausius varžovus bei tapti pagrindiniu akcentu kovojant dėl pergalės svarbiausiose čempionato rungtynėse. Estijos Robertus. Keletą metų neabejotinu Estijos rinktinės lyderiu buvęs Robertas Rooba, jau artimiausiu metu gali sulaukti konkurencijos dėl šio titulo savininko vardo. Iššūkį penkiais metais vyresniam kolegai pasiruošęs mesti jo bendravardis Robertas Arrakas, kuris neabejotinai yra didžiausia Estijos ledo ritulio viltis. Nors šiemet jo sąskaitoje kol kas tik vienas rezultatyvus perdavimas, jo talentas nekelia abejonių, o jau kitais metais jis prisijungs prie R. Roobos stipriausioje Suomijos ledo ritulio lygoje. 19-metis neliko neapstebėtas ir NHL skautų, kurie mato jo galimybes būti pašauktam NHL naujokų biržoje ir taip sukurti naują Estijos ledo ritulio istoriją. Visgi, kol kas jam dar reikia įrodyti savo sugebėjimus šiose pirmenybėse, o Rumunijos ir Estijos mačą stebėsiantiems žiūrovams verta atkreipti dėmesį ir į 15 numeriu vilkintį R. Arraką, kurį galbūt jau po keleto metų bus galima vadinti stipriausios planetos lygos nariu. Edgarą Rybakovą ir jo linijos žaidėjus. Pirmosios dvi rungtynės dar kartą priminė, jog Lietuvos rinktinė šiemet turi tokį aukšto lygio ledo ritulininkų pasirinkimą, kokio anksčiau nebuvome matę. Lietuvių strategas Berndas Haakė drąsiai į aikštę meta visus 20 aikštės žaidėjų, o ketvirtosios Lietuvos rinktinės puolimo grandies pasirodymas nustebino ir patį vokietį, kuris po antrojo mačo išskyrė fantastiškai žaidžiantį puolimo ketvertą (E. Rybakovą, Ilja Četvertaką, Pijų Rulevičių ir Artūrą Laukaitį). Pagrindinis šiems puolėjams skirtas uždavinys yra padėti neutralizuoti mažumos situacijas, su kuriuo jie kol kas susitvarkė tobulai, padėdami nepraleisti nė vieno įvarčio. Negana to, ši grandis jau sukūrė ne vieną įvartį, o labiausiai blizga 2 įvarčius pelnęs ir 1 rezultatyvų perdavimą atlikęs E. Rybakovas. Šiandien jų ir visos Lietuvos rinktinės laukia didžiausias iššūkis visame turnyre, o ketvirtajai puolimo grandžiai išlaikius demonstruojamą lygį, kur kas lengviau žaisti būtų ir jų komandos draugams. Ar „Žalgirio“ pergalė dar labiau įkvėps ledo ritulininkus. Antradienį per pirmąją pasaulio ledo ritulio čempionato poilsio dieną „Žalgirio“ arenoje karaliavo krepšinis, o kauniečių numylėtiniai „Žalgirio“ krepšininkai Lietuvos ledo ritulio rinktinės narių akivaizdoje pratęsė šeimininkams puikią savaitę Kaune ir įspūdingai įveikė „Olympiakos“. Ar tokia žalgiriečių pergalė dar labiau įkvėps rinktinę bei kaip tai atsilieps žiūrovų skaičiui ledo ritulio kovose – pamatysime trečiadienio akistatoje su Japonija. Kovą dėl rezultatyviausio turnyro žaidėjo. Po pirmadienio rungtynių rezultatyviausių žaidėjų sąrašo viršūnėje įsitaikė Ryo Hashimoto, tačiau išlikti ten jam lengva nebus. Visgi, pats Japonijos gynėjas galės prisidėti prie lygiai pusės iš dešimties rezultatyviausių turnyro žaidėjų stabdymo – būtent tiek lietuvių yra įsitaisę tarp rezultatyviausių žaidėjų ir trečiadienį stos į kovą su Japonijos rinktine. Savo argumentų kovoje dėl rezultatyviausio žaidėjo vardo dar tikisi pateikti ir pirmadienį savo įvarčių sąskaitą atidarę R. Rooba bei Borna Renduličius, o rumunas Gergo Biro bandys įrodyti, kad trys įvarčiai į Manto Armalio vartus buvo ne atsitiktinumas ir šią seriją jis gali tęsti viso turnyro metu.