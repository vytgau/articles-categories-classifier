Neseniai finansinius sunkumus išsprendusi „Juodupė“ į Elektrėnus atvyko tik su devyniais žaidėjais ir vienu vartininku. Klubas pažeidė Lietuvos pirmenybių nuostatus, reikalaujančius, kad rungtynes pradėtų ne mažiau nei dešimt žaidėjų (neskaitant vartininkų). „Juodupei“ taip pat gresia bauda nuo 100 iki 500 eurų. Nepaisant išretėjusių gretų, svečiai aikštėje garbingai priešinosi Lietuvos čempionams beveik pusę rungtynių. Šeimininkams po du įvarčius pelnė Danielius Nomanovas, Rolandas Aliukonis ir Povilas Verenis, po vieną - Vainius Jankauskas, Karolis Kubilius bei Deividas Kazlauskas. „Juodupės“ ekipoje du kartus pasižymėjo Dmitrijus Beliakovas, po vieną - Konstantinas Isajevas, Nikita Smirnovas bei Aleksejus Nikulinas. Tiesa, įskaičius techninį pralaimėjimą „Juodupei“, visa dvikovos statistika anuliuojama. Kitose rungtynėse Kaune vyko tikra drama tarp „Kaunas Hockey“ ir „Rokiškio“ komandų. Po pagrindinio rungtynių laiko ir pratęsimo rezultatas buvo lygus 2:2 (1:1, 0:1, 1:0; 0:0), todėl ekipoms teko dalyvauti baudinių serijoje. Baudinių serijoje iš viso prireikė net 24 smūgių, kol galiausiai Kauno ekipa seriją laimėjo 3:2. Pergalingą baudinį realizavo Povilas Jagelavičius. Lietuvos čempionate pirmauja „Kaunas Hockey“ (11 rungt./23 tšk.). Antrąją vietą užima „Energija“ (8 rungt./21 tšk.), trečiąją - Vilniaus „Hockey Punks“ (8 rungt./13 tšk.). 