Breste gimęs 28 metų 184 cm ūgio futbolininkas profesionalo karjerą pradėjo gimtajame mieste ir prasimušė į Baltarusijos jaunimo (iki 21 metų) rinktinę, su kuria tapo 2011 metų Europos jaunimo čempionato trečiosios vietos laimėtoju. 2013 metais „Sūduvos“ naujokas perėjo į garsiausią Baltarusijos klubą Borisovo „Bate“. Su šia ekipa V. Gajdučikas 5 kartus tapo Baltarusijos čempionu, kartą laimėjo šios šalies taurę ir 3 kartus – Supertaurę. 2017 m. pradžioje gynėjas buvo paskolintas Graikijos aukščiausioje lygoje rungtyniaujančiai Tripolio „Asteras“ komandai, tačiau vasarą grįžo į „Bate“. Su Borisovo komanda V. Gajdučikas sukaupė nemažai patirties Europos taurių turnyruose. Dar 2013-ųjų pradžioje brestietis debiutavo Europos lygoje, kai komanda atkrintamosiose varžybose dėl vietos šešioliktfinalyje kovojo su vėliau iki pusfinalio nukeliavusia Stambulo „Fenerbahče“. Gynėjas išvykoje su garsiu Turkijos klubu sužaidė visas 90 min. Į Europos lygos kovas gynėjas sugrįžo 2017-ųjų rudenį, kai grupių etape žaidė visas 90 min. su Belgrado „Crvena Zvezda“, Londono „Arsenal“ ir „Koln“ namie. Tuo metu per rungtynes su „Koln“ išvykoje futbolininkas buvo pakeistas 81 min. Čempionų lygos grupių etape V. Gajdukevičius taip pat žaidė 5 kartus. 2014 metais dukart – su Donecko „Šachtar“ ir kartą – su „Porto“, o 2015 metais dukart be keitimų – su „Barcelona“. „Bate“ ekipos pagrindinėje komandoje V. Gajdučikas iš viso sužaidė 84 rungtynes, per jas pelnė 2 įvarčius ir atliko 2 rezultatyvius perdavimus. V. Gajdučiko kontraktas su Borisovo klubu baigėsi šių metų sausio viduryje, o naująja savo karjeros stotele jis pasirinko „Sūduvą“. Marijampolės klube baltarusis vilkės 3 numeriu pažymėtus marškinėlius. Naująjį „Sūduvos“ žaidėją aikštėje galbūt bus galima išvysti jau šeštadienį, kai per pirmąsias 2018 metų A lygos rungtynes „Arvi“ arenos manieže 13 val. „Sūduva“ susitiks su Kauno „Stumbru“.