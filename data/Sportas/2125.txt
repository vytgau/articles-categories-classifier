Grupės varžybų pirmajame rate 20-metis lietuvis 9:3 nugalėjo dukart pasaulio čempioną 38-erių metų vokietį Thorsteną Hohmanną. Antrajame rate Europos jaunimo (iki 23 metų) vicečempionas P. Labutis 9:4 nugalėjo 23-ejų metų Irako atstovą Abdulkhizarą Hasaniną. Lietuviui galutinėje įskaitoje atiteko 33-64 vietpos. „Mačą su Chung Ko Ping vertinu tikrai neblogai, žaidžiau užtikrintai ir solidžiai, tačiau kliuvo taktinio žaidimo klaidos. Ko yra išties aukšto lygio žaidėjas, todėl prieš jį neatleistinos net menkos klaidos. Šiek tiek nepasisekė esant rezutatui 10:9, tačiau toks yra tas žaidimas, tenka susitaikyti ir su pralaimėjimais. Iš esmės debiutinį pasirodymą vertinu labai gerai, pavyko parodyti savo šiuo metu demonstruojamą aukštą formą. Taip pat pasisekė stabiliai gerai sužaisti visus čempionato mačus, laikui bėgant tai darosi vis lengviau. Ši patirtis man iš tiesų bus neįkainojama ateityje dalyvaujant kitose varžybose,“ – tiesiai iš Kataro įspūdžiais pasidalijo P. Labutis. „Pirmam kartui – tai geresnis nei tikėtasi rezultatas. Ypač džiugina žaidimas, kurį demonstravo Pijus. Prieš pasaulinio lygio sportininkus jis ne tik nesutrikdavo, bet ir tvirtai laikė žaidimo gijas savo rankose bei atrodė geriau už juos. Gaila, kad pritrūko šiek tiek sėkmės, tačiau galime džiaugtis, kad Lietuvoje jau turime pasaulinio lygio sportininką, kuriam - dar tik 20 metų. Labai realu, kad artimiausiu metu Pijus skins medalius tarptautinėse arenose jau tarp vyrų, o ne tik tarp jaunimo. Tikimės, kad tai bus stiprus postūmis pului populiarinti Lietuvoje ir padės šia sporto šaka sudominti jaunus žaidėjus,” – džiaugėsi Lietuvos pulo federacijos prezidentas Tomas Brikmanis.