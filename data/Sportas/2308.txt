Incidentas vyko pasibaigus LTF taurės rungtynėms sekmadienį, kurias po atkaklios kovos 3:2 laimėjo Klaipėdos „Amber Queen“ tinklininkai. Pastarieji ir žengė į išsvajotąjį turnyro finalo ketvertą. Pasak kauniečių atstovo Valentino Stankevičiaus, tendencingai teisėjavęs G. Vitkus ketvirtame sete visiškai paleido vadžias: „Pradėjo teisėjauti be jokio padorumo. Antrasis teisėjas rodo, kad kažkokia klaida, o jis net nereaguoja, švilpia taip, kaip jam reikia. Išdarkė, sunervino žaidėjus ir trenerę Jolitą Kontvainienę“. Viešosios įstaigos „Kauno tinklinio akademija“ direktorius pasakojo, kad viso nervų karo kulminacija tapo incidentas po rungtynių. „Kai G. Vitkus išlipo iš teisėjavimo bokštelio, Kauno ekipos kapitonas S. Narvydas metė jam repliką. Tuomet teisėjas kaip puolė, kaip davė į žaidėjui krūtinę. Visa laimė, kad Steponas neėmė muštis. Klaipėdiečiai sutramdė teisėją ir aš įsikišau. Visi buvo „apšalę“, trenerė atsisėdo, vos neapalpo“, – įvykių seką dėstė V. Stankevičius, patvirtinęs, kad pirmadienį dėl šio incidento nusiuntęs raštą į federaciją. Pasak jo, jei klaipėdiečiai būtų norėję sąžiningai sužaisti, būtų paskyrę tuos pačius teisėjus, kurie švilpė prieš savaitę tų pačių komandų dvikovoje tik jau Lietuvos čempionate. „Uostamiesčio komanda reklamavosi, kad tai metų rungtynės ir jų tikslas buvo laimėti. G. Vitkus buvo tas asmuo, kuris reikiamu momentu juos traukė. Tai mano nuomonė“, – DELFI kalbėjo „Startas-LSU“ komandos atstovas. V. Stankevičius netgi suabejojo vyriausiojo teisėjo sveikata: „Gal jis psichiškai nesveikas ar apsirūkęs. Nežinau. Neadekvatus buvo. Paprastai žaidėjai būna įaudrinti ir gali pradėti spardyti kamuolius ar iš aikštelės išeiti, bet kai neutralus teisėjas taip elgiasi, tai kažkas nenormalaus“. Incidento vaizdo epizodas nuo 2:09:00:   Visiškai kitomis nuotaikomis gyvenanti kita barikadų pusė – uostamiesčio tinklininkai – pristatė kitą įvykių versiją, o teisėjavimą vadino kone idealiu. „Viskas buvo atvirkščiai. Tai kauniečių komandos kapitonas pradėjo stumti, o teisėjas gynėsi. Buvo daug rėkimo, visi pribėgo ir neleido jiems nieko daugiau daryti“, – pasakojo Klaipėdos „Amber queen“ komandos treneris Sergii Shchegol. Jo nuomone, kauniečiams ir prieš savaitę vykusiose rungtynėse teisėjavimas buvo blogas. „Mano galva, teisėjavimas buvo visiškai normalus. Nuostatose yra parašyta, kad jei netinka, gali rašyti protestą, o jo niekas nerašė. Man atrodo, kad teisėjavimas buvo vos ne idealiausias per visą čempionatą. Aišku, sunku vertinti, nes mes laimėjome, mūsų kitos nuotaikos“. Uostamiesčio komandos strategas kartu stebėjosi įvykiais po dvikovos: „Nemačiau tokių dalykų, kad žaidėjas, kapitonas ir dar nacionalinės kategorijos teisėjas viename asmenyje taip nesivaldytų“. Kita vertus, už V. Stankevičių ir Kauno „Startas-LSU“ mūru stojo savo pavardės viešinti nenorėjęs Marijampolės „Sūduvos“ klubo atstovas. Anksčiau su G. Vitkumi susidūręs pašnekovas tvirtino, kad šis teisėjas yra pagarsėjęs savo chuliganišku ir piktybiniu elgesiu. „Jis man pačiam keletą kartų yra sakęs: „Mes jus „padarysime“ arba dabar aš jums pateisėjausiu“. Aišku, visi klysta, bet tokio nusistatymo dar neteko matyti. Tai juodulys mūsų bendruomenės darže“, – kalbėjo suvalkietis, užsiminęs, kad tos sekmadienio rungtynės Klaipėdoje pagal sąžiningo sporto idėją turėtų būti žaidžiamos dar kartą. „Bet kam tai būtų nutikę. Žaidžiant Marijampolės komandoms nuo pirmos lygos iki vaikų G. Vitkui teisėjaujant nė vienos rungtynės nepraėjo be incidentų. Paskutinis atvejis buvo Gargžduose, kai jis atvyko pavėlavęs, atsisėdo prie sekretoriato ir ėmė komentuoti teisėjų darbą, replikuoti žaidėjams. Nesolidu taip elgtis. Neturiu nieko prieš jį, bet kažkas išlenda“, – teigė „Sūduvos“ atstovas. Pats G. Vitkus visus kaltinimus atrėmė ramiai – žmonės nemoka pralaimėti. Arbitras tikino, kad toks incidentas jam nutiko pirmą kartą per 16-os metų teisėjavimo karjerą. „Kauniečių kapitonas pasibaigus rungtynėms pradėjo rėkti ir kad neužvirstų ant manęs jį atsistūmiau, o jis vėl puola. Tai viską pasako. Man gėda už tokius žaidėjus, provokaciją. Juolab, kad Steponas pats yra teisėjas. Ir dar paskui man sako į veidą: „O kodėl pirmas stūmei“. Aš esu žmogus, man už švilpuko nereikia tampyti“, – kalbėjo jis. Ir tęsė: „Suprantu, visko per rungtynes būna, bet vėliau žmonės prieina, atsiprašo, pakelia ranką, bet ne visus penkis setus ima ir puldinėja teisėją. Taip negalima daryti. Kiekvienas „šūdniekis“ ir bėga aiškintis prie teisėjo, atrodo tuoj nuo bokštelio jį nupurtys“. G. Vitkus pasakojo, kad ir ir prieš savaitę panašūs incidentai buvo, teisėjus kauniečiai taip pat puolė. „Visada pralaimėjusi komanda kaltina teisėją. Tai normalus dalykas. Esu pratęs prie to. Bet kai buvo tokia agresija į teisėją. Man šokas. Nėra taip buvę, – pasakojo klaipėdietis. – Jei netinka teisėjavimas, rašomas protestas, o rungtynių metu prie manęs nebuvo priėjęs nei Kauno komandos kapitonas, nei kas kitas ir neprašė rezervacijos protestui. Buvo tik trenerės nepagarbūs šūksniai nuo suoliuko“, – įspūdžius liejo G. Vitkus ir priminė, kad per visą karjerą neturėjęs nė vieno protesto. Arbitras atskleidė, kad sulaukė ir teisėjų kolegijos pirmininko skambučio, tačiau jam paaiškino, kad taip elgtis, provokuoti ir puldinėti teisėją negalima: „Yra etiketas. Jei mano darbas netinkamas – ramiai pasitraukiu. Man to nereikia, tikrai ne iš to gyvenu. 30 eurų už rungtynes duoda. Pagelbėjau iš bėdos“. Save ramiu žmogumi laikantis G. Vitkus pasakojo, kad jį šokiravo toks svečių ekipos puolimas. Kolegų iš Laikinosios sostinės apie S. Narvydą pasiteiravęs jis išgirdo ne pačių gražiausių žodžių – „tai žmogus, nevaldantis emocijų aikštėje“. „Kauniečių emocijos ten paėmė viršų, įvilko mane į tas emocijas. Esu klaipėdietis, o čia atvažiavęs kažkoks pacanas ima mane tampyti. Taip nebus. Puolimas į veidą, šaukimas, aiškinimai. Apsigraibyk, sakau, Klaipėdoje esi. O jis man vis tiek „matais“. Gėda“, – teigė teisėjas. G. Vitkus sakė, kad kauniečiai gali rašyti, ką nori, bet jam norisi teisybės. „Čia, aišku, ne krepšinis. Krepšinyje už tokius dalykus būtų diskvalifikacija ir piniginės baudos vien suabejojus teisėjo sprendimu, o čia gaunasi visiška košė. Matysime, ką tinklinio federacija darys. Jei tokius dalykus užglaistys ir nuleis, spjausiu į tinklinį“. Lietuvos tinklinio federacijos prezidentas Darius Čerka patvirtino, kad gavo skundą iš pralaimėtojų komandos. „Iš pralaimėtojų dažnai sulaukiame skundų. Šie pralaimėtojai irgi įdomūs – iš pradžių tame skunde minimi visai kiti žmonės, reiškiamos pretenzijos visai kitiems žmonėms. Situacija nagrinėjama“, – teigė jis. Anot LTF prezidento, filmuotą medžiagą analizuojanti teisėjų komisija pirmiausiai priims kažkokią rekomendacinę nuomonę, o vykdomasis komitetas priims sprendimą, kuris veikiausiai bus paskelbtas iki kitos savaitės vidurio.