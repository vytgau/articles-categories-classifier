„Aš džiaugiuosi, kad IOC komisija mane laiko „švaria“ sportininke, kokia aš ir esu. Tačiau man labai nemalonu, kad kvietimų į olimpines žaidynes negavo daugiau nei pusė Rusijos greitojo čiuožimo rinktinės narių, nors jų „švarumu“ aš irgi neabejoju. Jų gretose – ir mano partnerės komandinėse varžybose. Tai atima iš mūsų teisę dalyvauti komandinėse persekiojimo lenktynėse, nors vilčių turėjome labai daug. Tikėjausi, kad šioje disciplinoje galėsiu kovoti dėl olimpinio medalio, tačiau dabar prasmės žaidynėse dalyvauti nematau“, – pareiškė O. Graf. 2014-ųjų Sočio olimpinių žaidynių prizininkė pateko 169 Rusijos sportininkų sąrašą, kuriems IOC komisija leido dalyvauti olimpinėse žaidynėse po neutralia vėliava. Likę rusų sportininkai dėl šalį sukrėtusių dopingo skandalų tokios teisės negaus. Be O. Graf, į Pjongčangą kelialapius gavo dar trys rusų čiuožėjai – Sergejus Trofinovas, Natalija Voronina ir Angelina Golikova. Skirtingai nei principingumą pademonstravosi O. Graf, šie atletai į žaidynes planuoja vykti. Greitojo čiuožimo varžybos olimpinėse žaidynėse prasidės vasario 10-ąją. O. Graf Sočyje laimėjo du bronzos medalius – 3000 metrų distancijoje ir komandinėse varžybose.