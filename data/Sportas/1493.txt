Lietuvos ir Estijos teniso rinktinių kapitonai Rimvydas Mugevičius ir Ekke Tiidemannas į Tarptautinei teniso federacijai (ITF) nusiųstas komandų paraiškas įtraukė pajėgiausius abiejų šalių tenisininkus. Lietuvos rinktinei Šiauliuose atstovaus 27-erių metų Ričardas Berankis (136-oji pasaulio raketė),26-erių metų Laurynas Grigelis (280), 23-ejų metų Lukas Mugevičius (1325) bei vieni iš perspektyviausių jaunųjų šalies tenisininkų – 15-metis Matas Vasiliauskas ir metais jaunesnis Ainius Sabaliauskas. Be to, R. Mugevičiui Šiauliuose padės ir treneris Paulius Jurkėnas. Estijos komandą Šiauliuose į priekį ves 29-erių metų Jurgenas Zoppas (166) ir 30-metis Vladimiras Ivanovas (633). Jiems talkins 19-mečiai Kennethas Raisma (893) bei Mattiasas Siimaras (1241). Lietuvos rinktinė pasirengimo stovyklą Šiauliuose planuoja pradėti jau šį sekmadienį, Estijos tenisininkai į Lietuvą atvyks kitos savaitės pradžioje. Vasario 2-osios vidurdienį bus traukiami susitikimo burtai, kurie nulems savaitgalio mačų eiliškumą. Pirmąją susitikimo dieną – šeštadienį – varžybos prasidės 14 valandą, bus žaidžiami du vienetų susitikimai. Sekmadienį 12 valandą startuos dvejetų susitikimas, po kurio vyks dar du vienetų mačai. Tiesa, jei nugalėtojas jau bus aiškus po keturių mačų, paskutinis vienetų susitikimas žaidžiamas nebus (jei tam pritars abiejų komandų kapitonai). 2018 metų sezono Deviso taurės dvikovos bus pirmą kartą rengiamos pagal naują varžybų formatą. Mačai vyks ne tris, o tik dvi dienas, be to, jie bus žaidžiami iki dviejų laimėtų setų. Antrame 2018 metų Deviso taurės II grupės Europos-Afrikos zonos rate Lietuvos rinktinės lauks susitikimas arba su Tuniso, arba su Suomijos komanda.