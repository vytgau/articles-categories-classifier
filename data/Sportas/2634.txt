Fantastišką pasirodymą lietuviai surengė pirmajame kėlinyje. Kiekvieną varžovų pražangą baudos smūgiais ukrainiečius nubausdavo Donatas Vilimavičius, o po gražios atakos kamuolį įskaitiniame plote prispaudė Kęstutis Marcišauskas. Tuo tarpu lietuvių gynyba ukrainiečiams buvo neįveikiama. Antrajame kėlinyje ukrainiečiai greitai sušvelnino atsilikimą 19:7, o vienam iš Ukrainos žaidėjų prireikė skubios medikų pagalbos. Žaidėją išvežė greitosios pagalbos automobilis. D. Vilimavičius vėliau pelnė labai svarbius tris taškus ir padidino lietuvių persvarą iki 22:7. Ukraina paskutinės atakos metu dar pelnė 5 taškus, bet tada nuaidėjo teisėjo švilpukas ir Lietuvos regbininkai su keliais tūkstančių sirgalių šoko pergalės šokį. Su 9 taškais Lietuvos rinktinė tapo Šiaurės konferencijos lydere. Iš aukštesnio diviziono iškritusi Ukraina su 5 taškais lieka antra. Lietuvos rinktinė tuo pačiu atsirevanšavo Ukrainai už 2010 metais nutrauktą rekordinę 18 pergalių seriją. Pavasarį lietuviai namuose žais su Švedija, o išvykoje – su Vengrija.