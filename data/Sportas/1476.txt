Sausio 12-14 dienomis Klaipėdoje vykusį atrankos etapą laimėję lietuviai šiuo metu su nekantrumu laukia šeštadienio, kuomet ir paaiškės, kas taps paskutine kliūtimi į pasaulio pirmenybes. Pirmajame etape Lietuvos rankinio rinktinė įveikė Gruzijos, Latvijos ir Izraelio nacionalines komandas. Be Lietuvos rinktinės šį atrankos etapą įveikė Olandija, Portugalija, Rumunija ir Rusija, tačiau nei viena iš šių rinktinių lietuvių varžovais negali būti. Visos planetos pirmenybių paskutiniojo atrankos etapo komandos yra suskirstytos į du krepšelius ir jau dabar aišku, jog Lietuvos rinktinės varžove bus viena iš šių komandų: Norvegija, Kroatija, Švedija, Baltarusija, Serbija, Islandija, Ispanija, Čekija, Slovėnija bei Makedonija. Vietą čempionate jau turi užsitikrinę šeimininkų danų ir vokiečių rinktinės bei pasaulio čempionai prancūzai. Be kovos į pasaulio čempionatą keliaus ir dabar Zagrebe vykstančio Europos čempionato nugalėtoja. Lietuvos rankinio federacijos prezidentas Donatas Pasvenskas, kuris šiuo metu jau yra išvykęs į Zagrebą stebėti burtų traukimo ceremonijos, būsimų varžovų sureikšminti nebuvo linkęs: „Visos komandos, kurias galime gauti yra grėsmingos ir nei prieš vieną rinktinę favoritais mes nebūsime. Kad ir ką mums lems burtai – turėsime eit ir kautis, tai kaip tą darėme Klaipėdoje ar visos praėjusios Europos čempionato atrankos metu. Tikrai tikiu, jog dabartinei mūsų rinktinei neįveikiamų komandų nėra.“ Paskutiniame atrankos etape žaidžiama dviejų rungtynių serija. Jau dabar aišku, jog namų rungtynes Lietuvos vyrų rankinio rinktinė birželio mėnesį žais Vilniaus „Siemens“ arenoje. Praėjusioje atrankoje į 2017 metų pasaulio čempionatą Lietuvos rinktinė neįveikė pirmojo atrankos etapo, o paskutinį kartą taip arti planetos pirmenybių buvo 2015 metų atrankoje, kuomet susitiko su Rusijos rankininkais ir dviejų rungtynių seriją jiems pralaimėjo 30:22 bei 22:33, o Į 2013 metų pasaulio čempionatą lietuviams kelią pastojo lenkai. Vienintelį kartą pasaulio čempionate Lietuvos rinktinė žaidė 1998 metais ir užėmė 9 vietą.