Turnyro finale lietuviai šeštadienį net 8:3 nugalėjo prieš dvejus metus vietą Europos čempionato elite praradusią Rusijos komandą. Po pirmųjų keturių kėlinukų rezultatas buvo lygus 0:0, bet penktajame kėlinyje fantastiškai puolime žaidę lietuviai pelnė net penkis taškus iš eilės. Nors rusai atsakė viena sėkminga ataka, šeštajame kėlinyje lietuviai vėl susigrąžino penkių taškų pranašumą. Dar du taškus lietuviai pridėjo paskutiniame, devintajame, kėlinyje. Vėliau tuo pačiu atsakė ir rusai, bet tai jų neišgelbėjo. Lietuvos rinktinei du taškus pelnė 42-ejų metų Evaldas Žarkaitis, po vieną – kitas veteranas, 45-erių metų Aivaras Jacyna, Vidmantas Kolduba, Edvardas Matusevičius, Andrius Polikaitis, Andrius Stravinskas ir Marijus Dargis. Grupės varžybose Lietuvos beisbolininkai rusus nugalėjo 11:10. 2019 metais vyksiančiame Europos čempionate dalyvaus 12 komandų. Jame bus kovojama ir dėl vietos 2020 metų olimpinėse žaidynėse. Beisbolą įtraukus į olimpinių žaidynių programą, Europos čempionatas iš 2018 metų perkeltas į 2019. Kadangi 2018 metais vyks dar vienas B diviziono čempionatas, Lietuvos rinktinė kartu su šiais metais pirmoje grupėje triumfavusiais austrais 2018 metais žais tarpusavyje dėl patekimo į 2019 metų Europos pirmenybes. Planuojama, kad bus žaidžiama iki dviejų pergalių.