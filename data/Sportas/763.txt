Burtai lietuviui lėmė jauniausią ATP reitingo šimtuko raketę, 18-metį Kanados tenisininką Denisą Shapovalovą. 44 reitingo poziciją užimantis tenisininkas gali pasigirti įveikęs ne vieną pripažintą teniso sunkiasvorį. Prieš 10 dienų, vasario 28-ąją, ATP 500 turnyre Meksikoje po kanadiečio kojomis krito 28-oji pasaulio raketė, japonas Kei Nishikori. Staigmeną pateigusį jaunuolį turnyro aštuntfinalyje sustabdė Dominicas Thiemas (ATP-6). Po kovų Akapulke Kanados atstovas pakilo į aukščiausią karjeroje ATP poziciją – 44 vietą. Pajėgiausias Lietuvos tenisininkas 27-erių metų Ričardas Berankis pagrindinio ATP 500 turnyro Meksikoje pirmame rate 5:7, 1:6 nusileido 29-erių metų prancūzui Adrianui Mannarino (ATP-24). Tenisininkas gimė Izraelyje, tačiau žydės ir ruso šeima su dar vienerių neturinčiu Denisu emigravo į Kanadą. Berniukas tenisą pradėjo žaisti būdamas penkerių, o mama Tessa iki šiol yra viena iš jo trenerių. Labiausiai tensininkas nustebino pergalėmis praėjusių metų rugpjūtį Kanadoje vykusiame „World Tour Masters 1000“ serijos turnyre Montrealyje. Jis antrame rate įveikė Juaną Martiną del Potro, o kitame – Rafaelį Nadalį. Tai buvo jo pirmoji akistata su Top-10 žaidėju. Ketvirtfinalyje jis pranoko Adrianą Mannarino ir pusfinalyje nusileido būsimam turnyro nugalėtojui Alexanderiui Zverevui (ATP-8). Jis tapo jauniausiu žaidėju, pasiekusiu „World Tour Masters 1000“ turnyro pusfinalį. Po įspūdingų kovų rugpjūtį kanadietis šoktelėjo į pirmą ATP reitingo šimtuką. 