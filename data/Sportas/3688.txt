Antradienį atakuojančio saugo ir puolėjo pozicijose žaidžiantis 21-erių metų lietuvis su Škotijos elitinės lygos klubu pasirašė vienų metų trukmės sutartį. Praėjusį sezoną D. Petravičius atstovavo Liubino „Zaglebie“ komandai Lenkijoje, tačiau dėl patirtos traumos joje rungtyniavo tik simboliškai. Futbolininkas savaitę dalyvavo „Motherwell“ peržiūroje ir paliko gerą įspūdį komandos trenerių štabui. „Į šį žaidėją dedame daug vilčių ir tikimės, kad jis sparčiai tobulės“, – teigė klubo treneris Stephenas Robinsonas. „Motherwell“ komanda šio sezono Škotijos pirmenybėse sužaidė trejas rungtynes ir iškovojo vieną pergalę – tarp 12 komandų yra aštunta. D. Petravičius jau yra rungtyniavęs Didžiojoje Britanijoje. 2011-2016 m. jis tobulinosi „Nottingham Forest“ akademijoje. „Savaitė pratybų buvo nelengva, tačiau negirdėjau jokių nusiskundimų. Labai džiaugiuosi nauja sutartimi, visas personalas ir aplinka čia yra nuostabi“, – kalbėjo D. Petravičius, kuris Lietuvos nacionalinėje rinktinėje debiutavo dar 2013-aisiais, būdamas 17-metis. 