Šiuo metu pagal 2017 metų sezone surinktus Tennis Europe reitingo taškus penkiolikmetis šiaulietis yra antras, o vietą tarp aštuonių stipriausių bendraamžių jam garantavo sėkmingi pasirodymai pirmos kategorijos „Tennis Europe“ 16-mečių turnyruose Varšuvoje (Lenkija) ir Barselonoje (Ispanija). Trenerio Šarūno Kulnio auklėtinis šiame sezone iš viso jau laimėjo keturis „Tennis Europe“ turnyrus, o dar du kartus varžovams nusileido tik finale. „Matas 16-mečių tenisininkų turnyruose žaisti pradėjo tik šiemet. Ir jau pirmuoju bandymu jis pateko į vadinamąjį „Masters“ turnyrą, kuriame jėgas pasitikrins aštuoni pajėgiausi sezono žaidėjai. Dabar mums beliko kuo geriau pasirengti šioms po mėnesio vykstančioms varžyboms“, – sakė Š. Kulnys. 2004 metais šio taip pat Italijoje vykusio turnyro nugalėtoju buvo tapęs pajėgiausias Lietuvos tenisininkas Ričardas Berankis. Vienu ar kitu metu varžybas taip pat yra laimėjusios tokios pasaulinės teniso žvaigždės kaip Vokietijos atstovas Aleksandras Zverevas, ispanai Tommy Robredo ir Rafaelis Nadalis.