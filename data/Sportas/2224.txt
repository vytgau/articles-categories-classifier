Paskutinėse UEFA Čempionų lygos A grupės rungtynėse antradienio vakarą CSKA išvykoje surems ginklus su „Manchester United“. Rusijos klubo situacija sudėtinga. Šiuo metu CSKA su 9 taškais yra trečioje grupės pozicijoje, tačiau tiek pat – 9 taškus – turi ir „Basel“ vienuolikė, esanti antra. Kai rusai Anglijoje kovos su grupės lyderiais iš Mančesterio (12 taškų), šveicarai išvykoje kausis su taškų neturinčia autsaidere Lisabonos „Benfica“. Jeigu CSKA ir „Basel“ po šio turo surinks vienodą taškų skaičių, į kitą etapą pateks šveicarai, o rusai kovą tęs UEFA Europos lygoje. Tiesa, įmanomas teorinis variantas, kad už atkrintamųjų varžybų borto liks „Manchester United“. Taip nutiktų, jei Jose Mourino auklėtiniai dideliu įvarčių skirtumu pralaimėtų CSKA, o „Basel“ išvykoje sutriuškintų portugalus. Lemiamo turo išvakarėse Rusijos žiniasklaida kalbino lietuvį D. Šemberą, kuris nebuvo linkęs nurašyti CSKA komandos ir gyrė du maskviečių žaidėjus – saugą Alaną Dzagojevą ir vartininką Igorį Akinfejevą. – Kaip įmušti į „Manchester United“ vartus be diskvalifikuoto puolėjo Pontuso Wernbloomo?, – „Sport Express“ paklausė 39-erių D. Šembero. – Sunku pasakyti. Aš esu didelis A. Dzagojevo talento gerbėjas. Ir šiose rungtynėse dedu į jį dideles viltis. Manau, jis jau seniai išaugo Rusijos čempionato marškinėlius. Tiesiog traumos jam sukliudė išvykti į tokį klubą kaip „Manchester United“. Jis atitinka šios komandos lygį, galėtų žaisti Mančesteryje. Manau, jis dar parodys savo stipriąsias puses ir pademonstruos, kad yra vertas žaisti tokioje komandoje. Tikiuosi, jis dar turės pasiūlymų iš rimtų Europos klubų. A. Dzagojevas jau įmušė 2009-aisiais, kai Mančesterio vartuose stovėjo Edwinas van der Saras. Reškia, kad jam „Old Trafford“ yra laimingas stadionas. Dabar tegul nuliūdina Davidą De Gea. – Davidas De Gea, kuris nežais su CSKA, dabar yra geriausias pasaulio vartininkas? – Paskutinės rungtynės rodo, kad ispanas yra nuostabios formos. Ne veltui jis laikomas elitiniu vartininku. Tačiau aš nemanau, kad Igoris Akinfejevas jam kuo nors nusileidžia. Jeigu Igoris žaistų Anglijoje, tame pačiame Mančesteryje, jis būtų dar ryškesnis. Bet kuriuo atveju jis jau daug metų stabiliai atstovauja CSKA. Visuomet šiltai prisimenu žaidimą kartu. Tai supertalentas, supervartininkas, kuris tiek kartų gelbėjo. Jis išlaiko lygį. Manau, jis galėtų žaisti elitiniuose čempionatuose.