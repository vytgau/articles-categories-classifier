Jei pirmuose dviejuose turnyruose praėjusiais metais nugalėtojais ir prizininkais tapo geriausi Lenkijos padelio teniso žaidėjai, tai šiame turnyre nuo pat pradžių dalyvių ir žiūrovų dėmesys buvo nukreiptas į svečius iš Ispanijos, kurioje padelio žaidimas yra itin populiarus. Ir jie pateisino žiūrovų lūkesčius. Jeronimo Canas Cavagnaro ir Eduardo Manuel Garcia ne tik tapo turnyro nugalėtojais, bet ir pademonstravo įdomų bei savitą žaidimą. Tiesa, ispanų pergalės pusfinalyje ir finale nebuvo lengvos. Puikus Lietuvos stipriausiųjų porų žaidimas neleido Ispanijos padelio žaidėjams lengvai nugalėti varžovus. Ypač gražus ir permainingas buvo pusfinalio susitikimas, kuriame J. Canas Cavagnaro ir E. M. Garcia tik po labai atkaklios kovos rezultatu 6:4, 7:6 įveikė kauniečius Luidžį Pakulą ir Skirmantą Mačinską. Finale ispanai taip pat po gražios kovos rezultatu 6:4, 6:2 nugalėjo vilniečius Titą Mikelevičių ir Algirdą Draugelį. Tarptautinė pora - vilnietis Artūras Molis ir Pablo Bamonde iš Ispanijos užėmė ketvirtą vietą. Visos keturios pusfinaliuose rungtyniavusios poros buvo apdovanotos Lietuvos padelio federacijos taurėmis ir piniginias prizais. Malonu, kad šį sezoną ne tik išsiplėtė „Lithuanian Open“ turnyruose dalyvaujančių padelio žaidėjų geografija, bet ir tai, kad Lietuvos padelio federacijos organizuojamų turnyrų A ir B lygose jau dalyvauja žaidėjai ne tik iš Vilniaus, Kauno, bet ir iš Klaipėdos bei Šiaulių, o Lietuvos padelio žaidėjai sėkmingai dalyvauja tarptautiniuose turnyruose. Pasibaigus tarptautiniam turnyrui, stipriausieji Lietuvos padelio žaidėjai atsisveikino iki rugpjūčio, kai vėl susitiks „LPF Vasaros taurės“ turnyro trečio etapo kovose.