Šeštadienį, rugsėjo 23-ąją, Kauno „Žalgirio arenoje“ ištikimas klubo „Titanas“ kovotojas surems pirštines su „Sparta Fight Gym“ auklėtiniu, techniškuoju Igoriu Osininu. „Pasiruošimas šiai kovai vyksta labai intensyviai, – sakė Švedijoje gyvenantis kovotojas. – Treniruojuosi šešis kartus per savaitę. Tenka ruoštis kikbokso kovai, todėl stengiamės akcentuoti judėjimą. Esu pratęs prie kovų, kuriose yra leidžiamas smūgiuoti alkūnėmis bei „klinčas“. Iki šeštadienio turiu nuo to atprasti“. Paklaustas, ką žino apie savo būsimą varžovą, A. Gervė netuščiažodžiavo: „Žinau, kad jis yra dalyvavęs dideliuose turnyruose ir turi sukaupęs nemažai patirties“. „Šiame „žaidime“ esu ganėtinai šviežias, todėl nesitikiu didelio palaikymo iš publikos. Tačiau manau, kad Kauno publika – pati geriausia, – sakė A. Gervė. – Jaučiu didelę atsakomybę prieš save, kadangi noriu įrodyti sau daugiau nei galiu“. Vilnietis I. Osininas prieš kovą – ramus. „Treniruotėse nuolat tobulėju. Tai jaučiu kiekvieną dieną, – sakė „Sparta Fight Gym“ atstovas. – Varžovui ir sau galiu palinkėti kovos be traumų. Į ringą eisiu kovoti ir tikiuosi pajausti malonumą. Prisipažinsiu, nieko neplanuoju. Juk visi gerai žinome posakį „Neperšokęs griovio nesakyk „op“. Kovotojas prisipažino, kad ringe parodys viską, ką moka: „Darau tai dėl savęs, darau tai, kas man patinka. Nesijaučiu prieš nieką kitą atsakingas – tik prieš patį save. Ringe parodysiu, ką moku, ko mane išmokė treneris Andrius Šipaila“. 