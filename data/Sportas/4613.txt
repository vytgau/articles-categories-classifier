Autobuso priekyje kelionės metu patogiai įsitaisiusi sėdėjo Irina Krakoviak-Tolstika – vienintelė nepriklausomos Lietuvos istorijoje pasaulio čempionato finale bėgusi lengvaatletė. Karjerą jau baigusi sportininkė iš 1999-ųjų Europos iki 23 metų pirmenybių grįžo su sidabro medaliu ant kaklo. „Džiaugsmo ašaros tikrai riedėjo“, – šyptelėjo Irina Krakoviak. Šįkart į Bydgoščių Vilniaus miesto sporto centre dirbanti trenerė atlydėjo 22 sportininkų komandą, tarp kurių yra ir jos auklėtinė Monika Elenska. Paskutinė stotelė prieš didįjį sportą I. Krakoviak pelnė pirmą iš dešimties Europos iki 23 čempionato medalių, kuriuos parsivežė lietuviai. Savo pavardes į istoriją įsirašė ir dabartinės ryškiausios Lietuvos lengvosios atletikos žvaigždės – septynkovininkė Austra Skujytė (2001 m. – bronza), šuolininkė į aukštį Airinė Palšytė (2013 m. – sidabras), trišuolininkė Dovilė Dzindzaletaitė (2015 m. – auksas) bei disko metikas Andrius Gudžius (2013 m. – auksas). 800 m bėgime sidabrą pasidabinusi I. Krakoviak tikina, kad laimėjimas tapo didžiule paspirtimi siekiant tolimesnių aukštumų sporte. „Tie metai man buvo labai sunkūs, pasiruošimas nebuvo sklandus. Po žiemos sezono man atliko nosies operaciją ir treneris išgyveno, kad nespėsime pasiruošti čempionatui, – prisiminė I.Krakoviak. – Džiaugiausi sidabru. Nors atsistojus ant pakylos ir negrojo šalies himno, bet mūsų vėliava plevėsavo. Ašaros tikrai bėgo. Buvo labai malonu, o laimėjimas paskatino dar daugiau dėmesio skirti treniruotėms ir jau po metų įvykdžiau normatyvą į Sidnėjaus olimpines žaidynes.“ Buvusi bėgikė tiki tiek savo auklėtinės M. Elenskos galimybėmis patekti į 800 m rungties finalą, tiek visos komandos sėkme. „Komanda yra pajėgi, jie – kovotojai ir nepraleis progos būti finale. Jiems tai paskutiniai metai prieš žengimą į didįjį sportą. Turime pajėgaus jaunimo, negalima jų jėgomis abejoti, – sakė I. Krakoviak. – Vykstu kitame vaidmenyje nei prieš 18 metų – vežuosi auklėtinę. Mintys yra teigiamos, viskas susiklostys gerai, esame pasiruošusios. Tiesiog linkiu neprarasti budrumo take.“ Čempionate – ir olimpinė čempionė Bydgoščiuje netrūks ir pasaulyje pripažintų lengvosios atletikos žvaigždžių. Bene sunkiausia misija teko ieties metikei Simonai Dobilaitei, kuri viename sektoriuje išbandys jėgas prieš olimpinę čempionę ir sezono lyderę Sarą Kolak iš Kroatijos. Rokas Pacevičius 400 m bėgimo takelyje konkuruos su kelis Deimantinės lygos etapus laimėjusiu norvegu Karstenu Warholmu, pirmenybių neaplenks Europos trišuolio rungties čempionas vokietis Maxas Hessas, dukart Europos čempionė 5000 m ir 10000 m distancijų bėgikė Yasemin Can iš Turkijos. Pajėgių lengvaatlečių čempionate turės šeimininkai lenkai: Lietuvos rutulio stūmikų Karolio Čekanavičiaus ir Juliaus Malotkino varžovu bus 2015 metų Europos lengvosios atletikos kylančios žvaigždės titulą nuskynęs Konradas Bukowieckis, 100 m drauge su Karolina Deliautaite bėgs su Dafne Schippers lyginama sprinterė Ewa Swoboda. Tuo tarpu ryškūs Lietuvos komandos lyderiai – ieties metikas Edis Matusevičius bei sportinio ėjimo atstovės Živilė ir Monika Vaiciukevičiūtės. Šie sportininkai jau užsitikrino teisę dalyvauti ir suaugusiųjų pasaulio čempionate, kuris kitą mėnesį vyks Didžiojoje Britanijoje – Londone. Pagal geriausius sezono rezultatus E.Matusevičius tarp ieties metikų klasifikuojamas antras (84,78 m), seserų Živilės ir Monikos rezultatai (atitinkamai 1 val. 31 min. 40 min. bei 1 val. 32 min. 39 sek.) nusileidžia tik trijų ispanių ir rusės pasiekimams. Tarp lyderių prieš startą gali būti priskirti barjerininkas Rapolas Saulius (13,93 sek. – septintas rezultatas) bei trišuolininkė Diana Zagainova (13,64 m – šeštas rezultatas). Dėl rekordininko alkūnės – nerimas 13 metų gyvavusį Lietuvos rekordą gegužę pagerinęs ieties metikas E.Matusevičius į Europos čempionatą atvyko pilnai neišsigydęs alkūnės traumos. Keturiose varžybose už 80 metrų ribos ietį šiemet metęs lengvaatletis viliasi pasveikti iki pasaulio čempionato, o tarp bendraamžių kelią sau kuklų tikslą – patekti į finalą. „Įsivaizduokite, jei du mėnesius negalime mėtyti ieties – įgūdžiai po truputį nyksta, technika po truputį blogėja... Mes mėtome tik varžybose, nes reikia dalyvauti. Stipriname ranką, darome įvairius pratimus, bet iliuzijų didelių neturime. Jei reikės mesti 82-83 metrus, kad iškovotum medalį, gali būti sudėtinga“, – teigė sportininko tėvas ir treneris Edmuntas Matusevičius. Ieties metimo specialistas viliasi, kad sūnus pakovos ir su skaudančia alkūne. Šią rankos dalį varžybų metu prilaikys specialus įtvaras. „Viską darysime, kad išvystumėte rezultatą virš 80 metrų, tam turime visas sąlygas. Žiūrėsime, kaip atsistatysime po kvalifikacijos. Edis yra pakankamai kovingas, visada motyvuotas, galime visko tikėtis“, – sakė Edmuntas Matusevičius. Rungties favoritu laikomas Graikijos metikas Ioannis Kiriazis, šiemet ietį numetęs 88,01 m – tai šeštas rezultatas pasaulyje tarp suaugusiųjų. Kur kas džiugesnėmis nuotaikomis į Bydgoščių atvyko ėjikės. Po treniruočių stovyklos aukštikalnėse sportininkės tikisi pasiekti rezultatus artimus asmeniniams rekordams. „Stengsimės eiti greitai, planuojame panašius laikus prie asmeninių rezultatų. Taktiškai bandysime pirmą pusę daryti kaip apžvalginę, o antrą pusę eiti greičiau. Viskas priklausys, kaip eis kitos – jei žiauriai greitai pradės, tada pasisaugosime, o jei eis mūsų tempu, laikysimės drauge. Artimi asmeniniams rekordams rezultatai garantuotų labai aukštas vietas“, – sakė merginų treneris Viktoras Meškauskas. Ieties metimo finalas vyks šeštadienį, sportinio ėjimo varžybos – sekmadienį.