„Trakai“ pirmavo 1:0 po Valentino Jeriomenkos smūgio galva 41-ą min., bet antro kėlinio pabaigoje 82-ą min. kaunietis Aurimas Raginis reto grožio baudos smūgiu išlygino skirtumą 1:1. Pergalę svečiams lėmė 90-ą min. Michailo Šyško įvartis – 2:1. Jo tolimas smūgis buvo neatremiamas. „Riteriams“ tai buvo 10-a sezono pergalė ir jie su 37 taškais vejasi lyderį Vilniaus „Žalgirį“ (45 tšk.). „Kauno Žalgiris“ patyrė 12-ą nesėkmę čempionate ir, surinkęs 14 taškų, toliau rikiuojasi paskutinis – 8-as.  Rezultatas: „Kauno Žalgiris“ 1 – 2 „Trakai“ 41' Valentinas Jeriomenka [0 - 1] 82' Aurimas Raginis [1 - 1] 90' Michail Šyško [1 - 2] Pirmame kėlinyje į stadioną susirinkę žiūrovai momentais lepinami nebuvo. Abi komandos visų pirma rūpinosi savo vartų saugumu, ypač – aikštės šeimininkai, didelėmis pajėgomis pasitikdami varžovų futbolininkus. Tačiau būtent kauniečiai pirmi pagrasino „riterių“ vartams A. Raginio smūgiu pažeme. Kamuolį ilgiau valdę „Trakai“ kaip ir mače Jonavoje leido pailsėti atakos lyderiams. Be jų žaidimas puolime daug pavojaus žalgiriečių vartams nekėlė. „Kauno Žalgirio“ gynyba be didesnių problemų susitvarkydavo su perdavimais link vartų ir laukė progų greitiems išpuoliams. Vieno jų metu Ernestas Mickevičius idealiu perdavimu prieš vartus išvedė A. Raginį, tačiau M. Šyška paskutiniu momentu spėjo smūgį blokuoti. Prieš pertrauką į šeimininkų vartus krito įvartis. Kampinio metu kamuolį į vartus nukreipė gynėjo pozicijoje rungtyniavęs V. Jeriomenka, pasižymėdamas pirmą sykį sezone. Po kelių minučių žalgiriečiai privertė pasijaudinti svečių vartininką Igną Plūką, bet A. Raginio labai tolimas šūvis po pražangos paglostė išorinę virpsto dalį ir nuskriejo už galinės linijos. Iškart po pertraukos „Kauno Žalgiris“ į aikštė metė Luką Kochanauską, o „Trakai“ – rezultatyviausią savo žaidėją Maksimą Maksimovą, o vaizdas aikštėje išliko toks pats. Kėlinio viduryje „riterius“ išgelbėjo skersinis. Standartinės situacijos metu galva į jį mušė Klimas Gusočenka. Tuo žalgiriečių ataka nesibaigė, po dar vieno perdavimo link vartų tas pats K. Gusočenka antru bandymu mušė virš vartų. Po šio momento aikštės šeimininkų atakos darėsi vis pavojingesnės. Netrukus greitos atakos smaigalyje atsidūręs L. Kochanauskas smūgiavo pavojingai, bet į vartus nepataikė. Vėliau jau Tomas Bučma galėjo kaltinti tik save, kai kampinio metu pataikė tiesiai į I. Plūką. Už savo pastangas kauniečiai buvo apdovanoti 82-ą minutę. Po pražangos šalia baudos aikštelės įmušė A. Raginis. Kamuolį I. Plūkas lietė, bet išgelbėti komandos nepavyko. „Trakai“ lygiosiomis nebuvo patenkinti. Po keitimo aikštėje pasirodęs Oscaras galėjo dar sykį išvesti svečius į priekį, tačiau jo smūgį galva atrėmė puikią reakciją pademonstravęs Modestas Stonys. Netrukus po kampinio visai šalia virpsto mušė Svajūnas Čyžas. Paskutinę rungtynių minutę „Kauno Žalgirio“ žaidėjams beliko griebtis už galvų, kai M. Šyška puikiu ir technišku „šūviu“ išplėšė „riteriams“ tris taškus po to, kai atrodė, kad šeimininkams pavyko atmušti varžovų ataką. Turnyro lentelė:  