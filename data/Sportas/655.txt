LTOK prizu „Citius. Altius. Fortius” pagerbti 75 metų jubiliejų minintis Vytautas Vasilenka ir Sigitas Kukulskis. Abu sporto veteranai – regbio atstovai. V. Vasilenka - buvęs Lietuvos regbio rinktinės narys, Kauno „Politechnikos” komandos žaidėjas, sporto klubo „Ąžuolas” įkūrėjas. A. Vasilenka yra tarptautinis regbio sporto teisėjas ir nacionalinės kategorijos regbio treneris, savo darbu ir energija prisidėjęs renovuojant ir plečiant sporto objektus Kaune. S. Kukulskis – ilgametis regbio treneris, Šiaulių sporto mokyklos „Klevas” ir Šiaulių sporto gimnazijos regbio treneris, Lietuvos regbio federacijos valdybos narys, Lietuvos regbio-7 lygos prezidentas, visuomeninės vaikų regbio mokyklos „Sigito Kukulskio regbio mokykla” vadovas ir treneris. 70-mečio proga LTOK prizas „Pergalė” įteikta Vytui Nėniui. Sporto pasaulyje gerai žinomas asmuo LTOK nariu yra nuo 1988 metų. LTOK atkūrimo metu, 1988 metais, V. Nėnius buvo darbo grupės narys, vėliau penkias kadencijas ėjo LTOK viceprezidento pareigas, buvo LTOK VK nariui, šiuo metu yra LTOK Garbės narys bei LTOK Finansų ir ekonomikos komisijos narys. LTOK medaliu „Už nuopelnus olimpizmui” 65 metų jubiliejaus proga pagerbta XX olimpiados žaidynių dalyvė, pasaulio universiados bronzos medalininkė, 38 kartus Lietuvos plaukimo čempionė, daugkartinė Lietuvos rekordininkė, pasaulio ir Europos veteranų plaukimo čempionė bei prizininkė Birutė Statkevičienė. Jubiliatė taip pat yra sporto mokslininkė, plaukimo trenerė ir teisėja, Lietuvos olimpiečių asociacijos viceprezidentė. Tokiu pačiu medaliu pagerbtas ir Rimantas Bukšnaitis – buvęs ilgametis rankinio treneris, parengęs visą būrį įvairaus amžiaus grupių Lietuvos rinktinės žaidėjų, buvęs ilgametis Lietuvos moksleivių kūno kultūros ir sporto centro direktoriaus pavaduotojas, Lietuvos mokinių neformaliojo švietimo centro skyriaus vedėjas. Medaliais „Už nuopelnus olimpizmui“ pagerbti 55 jubiliejų minintis Sigitas Kučinskas bei stalo teniso trenerė Inga Navickienė. S. Kučinskas – XXIV olimpiados žaidynių Seule dalyvis, pasaulio irklavimo čempionas bei sidabro ir bronzos medalininkas, daugkartinis Lietuvos irklavimo čempionas. I. Navickienė – Kauno miesto sporto mokyklos „Gaja“ direktoriaus pavaduotoja ugdymui, Lietuvos stalo teniso asociacijos prezidentė. Olimpinę žvaigždę 60-mečio proga LTOK prezidentė įteikė Valdui Kazlauskui, XXVI olimpiados žaidynių Atlantoje dalyviui, 10 kartų Lietuvos sportinio ėjimo čempionui, per savo sportinę karjerą 3 kartus gerinusiam pasaulio, 1 Europos ir 27 Lietuvos rekordus. Šiuo metu V. Kazlauskas yra sportinio ėjimo treneris. Olimpinėmis žvaigždėmis už nuopelnus sportui taip pat apdovanoti Viktoras Šurpikas ir Vytautas Poteliūnas. Pirmasis – ilgametis Lietuvos sportinės gimnastikos rinktinės narys, Lietuvos čempionas, tarptautinės kategorijos teisėjas, treneris. Antrasis – ilgametis Vilniaus krepšinio mokyklos treneris, išugdęs būrį didžiausio kalibro krepšininkų, tarp kurių olimpiniai prizininkai Kšyštofas ir Darjušas Lavrinovičiai, Marius Prekevičius ir kiti.