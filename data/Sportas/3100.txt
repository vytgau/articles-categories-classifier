Sunkiai suvokiamos muštynės kilo sekmadienį po U-19 lygos rungtynių Kaune tarp vietos „Stumbro-FRK Fenikso“ ir Vilniaus „Žalgirio U19“ komandų. Mačą, kurį svečiai laimėjo net 9:1, buvo pertraukęs abiejų ekipų žaidėjų susistumdymas. S. Dirda parodė geltoną kortelę „Stumbro“ jaunimo komandos vartininkui Tadui Giraičiui. Rungtynėms pasibaigus pastarasis reiškė pretenzijas arbitro asistentei Ugnei Šmitaitei. S. Dirdos reakcija, anot įvykio liudininkų, buvo šokiruojanti: pribėgęs teisėjas taikėsi kibti į gerklę vartininkui, su juo apsižodžiavo riebiais keiksmažodžiais. Tačiau tuo konfliktas nesibaigė. Kaip DELFI pasakojo kiti rungtynių dalyviai, 44-erių arbitras nuėjo į Nacionalinės futbolo akademijos (NFA), kurios aikštėje vyko susitikimas, patalpas, sulaukė į rūbinę einančio T. Giraičio ir smogė jam į veidą. Prasidėjo muštynės, susikibę peštukai raičiojosi net pargriuvę ant grindų, kol jų neišskyrė šalia buvę asmenys. Agresyvus teisėjas, kuris pats yra kaunietis, kumščius nutaikė į futbolininką, kuriam tik kitą mėnesį sukaks 18-a. „Stumbro“ sporto direktorius Giedrius Klevinskas DELFI pirmadienį dar negalėjo pasakyti, kokių veiksmų imsis klubas ar nepilnamečio žaidėjo tėvai dėl incidento. „Vakar manęs Kaune nebuvo, bet šitą istoriją girdėjau. Patys dabar aiškinamės aplinkybes“, – teigė vienas klubo vadovų. Įdomu, jog tas pats arbitras prieš savaitę teisėjavo pagrindinėms „Stumbro“ ir „Žalgirio“ ekipoms, Panevėžyje kovojusioms dėl LFF taurės. Finalą po abejotino 84-ą minutę puolėjo iš Prancūzijos Nasro Boucharebo pelnyto įvarčio, sukėlusio diskusijas dėl galimos nuošalės, 1:0 laimėjo „Stumbras“.  Dvikovai pasibaigus taip pat buvo įsižiebusios aistros – S. Dirda parodė raudoną kortelę žalgiriečiui Egidijui Vaitkūnui. Tuomet konfliktas apsiribojo necenzūrine leksika – iki kumštynių prieita nebuvo. Lietuvos futbolo teisėjų asociacijos (LFTA) prezidentas Sergejus Sliva vėliau stojo ginti didžiąją karjeros dalį arbitro asistentu dirbusio S. Dirdos, pareiškęs, kad klaidų teisėjų brigada išvengė. O DELFI paklaustas, kodėl LFF taurės turnyro finalui pasirinktas būtent šis arbitras, S. Sliva teigė, kad tai buvo jo „išleistuvės“. „Anksčiau jis dirbo asistentu, o šiais metais teisėjavo aikštėje. Jam greit bus 45 metai, beveik užbaigtuvės. Kaip ir Sergejui Slyvai, teisėjavusiam finale pernai. Bet aš nesuprantu, kodėl klausiate. Jis teisėjavo gerai. Padarytų klaidų – tada kita kalba. Kodėl neskambinate rinktinės žaidėjams, kad leidžia varžovams keturiskart apsisukti ir mušti įvartį į Lietuvos vartus kaip buvo Slovėnijoje? Šitai žiūrėkite. Gal aš nervinuosi, bet taip tikrai negalima. Patys žaisti nemoka, o dar kitiems aiškina, kaip teisėjauti“, – S. Dirdos paskyrimą finalui komentavo LFTA vadovas. Beje, jo paminėtas buvęs teisėjas S. Slyva – LFTA prezidento sūnėnas – yra „Stumbro“ klubo prezidentas. Šeštadienį taip pat Kaune vykusioje neeilinėje LFF konferencijoje LFTA sustiprino savo pozicijas federacijos vykdomajame komitete. Kaip nepriklausoma narė į jį išrinkta teisėja, trenerė ir kūno kultūros mokytoja Ingrida Siliūnienė. Panašu, kad ištrinti LFF reputacijos dėmes žadančiam naujajam prezidentui Tomui Danilevičiui kadencijos pradžia bus nelengva.