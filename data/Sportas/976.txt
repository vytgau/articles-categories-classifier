Estijos čiuožėja laimėjo tris tarpinius finišus ir surinko 15 taškų, bet lenktynių finiše pristigo jėgų ir finišavo 13-a. Čempione tapo 25-erių metų japonė Nana Takagi (60 tšk.). Jai tai antrasis Pjongčango olimpinių žaidynių aukso medalis. Prieš tai ji su komandos draugėmis triumfavo komandų persekiojimo lenktynėse. Sidabro medalis atiteko 25-erių metų korėjietei Kim Bo-Reum (40 tšk.), bronzos – 25-erių metų olandei Irenei Schouten (20 tšk.). Dideliam vietos sirgalių džiaugsmui vyrų varžybose triumfavo 29-erų metų korėjietis Lee Seung-Hoonas (60 tšk.). Tai yra jau penktasis jo olimpinis medalis ir antrasis – auksinis. 2010 metais Vankuveryje (Kanada) jis nugalėjo 10 000 m lenktynėse. Antrąją vietą užėmė 27-erių metų belgas Bartas Swingsas (40 tšk.). Žiemos olimpinėse žaidynėse tai yra pirmasis medalis Belgijai nuo 1998 metų. Trečias finišavo 27-erių metų olandas Koenas Verweijas (20 tšk.). Varžybose dalyvavo po 16 vyrų ir moterų. Greitojo čiuožimo bendro starto lenktynės olimpinėse žaidynėse vyko pirmą kartą.