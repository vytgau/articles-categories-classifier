Šį sezoną „Žalgiris“ žaisdamas su „Jonava“ iškovojo visas keturias pergales, tačiau tik paskutinėje tarpusavio akistatoje žalgiriečiai turėjo ryškią persvarą. Pirmi trys komandų susitikimai buvo paženklinti atkaklia kova, raudonomis kortelėmis ir sunkiomis pergalėmis, ir tik rugpjūčio 16 d. LFF stadione vykusias A lygos 22 turo rungtynes „Žalgiris“ laimėjo rezultatu 5:0. Įdomu, kad po to abiejų komandų rezultatai kardinaliai pasikeitė. Per likusias A lygos ketvirto rato rungtynes „Žalgiris“ surinko 8 taškus (iš 18 galimų), o „Jonava“ savo kraitį papildė 11 taškų ir finišo tiesiojoje aplenkė į septintą vietą nusmukusį Kauno „Stumbrą“. A lygos penktą ratą Jonavos futbolininkai pradėjo kovingu pralaimėjimu (1:2) su „Trakais“, bet 30 ture 3:0 įveikė Utenos „Utenį“ ir pirmą kartą šį sezoną turnyro lentelėje pakilo į ketvirtą vietą. „Manau, kad „Jonava“ yra rimtas ir pajėgus varžovas. Neabejoju, kad jie prieš mus žaisdami pasirinks gynybinę taktiką, rungtyniaus atsitraukę prie savo vartų ir mėgins kontratakuoti. Tad mes privalome būti kantrūs, negalime klysti, ypač budrūs turime būti standartinių padėčių metu, taip pat privalome neleisti jiems surengti greitų kontratakų“, – analizuodamas būsimų varžovų privalumus teigė „Žalgirio“ gynėjas Diego Oyarzunas.  Tiesa, po kelių apmaudžių nesėkmių, penktame A lygos rate į pergalių kelią sugrįžo ir „Žalgiris“. Nugalėtojų titulą ginanti sostinės ekipa ne tik iškovojo dvi pergales, bet ir laimėjo nepraleisdama įvarčio. Beje, iki 29 turo rungtynių su Klaipėdos „Atlantu“ paskutinį kartą „Žalgirio“ futbolininkai mačą „sausi“ baigė būtent žaisdami su „Jonavos“ ekipa. Kalbėdamas apie pagerėjusią gynybą, D. Oyarzunas teigė, kad tai ne tik gynėjų ar vartininko, bet visos komandos nuopelnas. „Po paskutinių kelerių sėkmingų rungtynių mūsų pasitikėjimas žymiai išaugo, be to, mes sunkiai dirbame treniruotėse, tobuliname gynybinius įgūdžius, išsidėstymą ir žaidimo modelį. Ir tuo užsiima visi komandos žaidėjai, ne tik gynėjai. Be abejo, taip pat labai svarbu ir rungtynių metu visas 90 minučių išsaugoti maksimalų susikaupimą, koncentraciją. Paskutinėse keleriose rungtynėse mes nepraleidome įvarčių, o tai suteikia papildomą pasitikėjimo užtaisą visiems futbolininkams“, – konstatavo po Lino Klimavičiaus traumos pagrindinėje komandos sudėtyje įsitvirtinęs D. Oyarzunas. Vis dėlto, šeštadienį 24 metų futbolininkas „Žalgiriui“ padėti negalės. D. Oyarzunas susitikimą su „Jonava“ bus priverstas praleisti dėl viršyto geltonų kortelių limito. Tačiau jo teigimu, komanda privalo tęsti pergalių seriją. „Iki šiol man dar neteko atsidurti tokioje padėtyje, kai vienas pralaimėjimas gali nulemti čempionų titulo likimą. Kai žaidžiau Čilėje, su komanda teko kovoti, kad išsaugotume vietą aukščiausioje lygoje, ten klaidos kaina taip pat buvo labai didelė. Be abejo, dabar padėtis yra šiek tiek geresnė, nes čempionų titulas vis dar yra mūsų rankose. Privalome laimėti rungtynes su „Jonava“ ir Utenos „Uteniu“, o tada paskutiniame ture nuvykę į Marijampolę žaisime tikrą A lygos finalą. Tikiu, kad tos rungtynės ir bus lemtingos kovoje dėl A lygos nugalėtojų titulo“, – vylėsi vasarą „Žalgirio“ gretas papildęs D. Oyarzunas. „Žalgirio“ ir „Jonavos“ rungtynės šeštadienį LFF stadione prasidės 13 val.