Iškeltos į viršų rankos ir pergalės šūksnis – tokį D. Rapšį „Royal“ arenoje susirinkę sirgaliai, tarp kurių buvo čempiono mama, močiutė ir sūnėnas, matė ketvirtadienio vakarą. Nuotolį per 1 min. 40,85 sek. įveikęs Danas antrą kartą per tą pačią dieną pagerino 200 m laisvu stiliumi Lietuvos rekordą. Finale jau įpusėjus distancijai savo artimiausius varžovus buvo palikęs gerokai sau už nugaros. Sidabro medalį laimėjo rusas Aleksandras Krasnychas (1:42,22), bronzą – britas Duncanas Scottas (1:43,07). „Geras buvo. Galėjau gal ir dar geriau. Gerai jaučiausi po pietų. Jaučiau, kad galiu padaryti. Viskas liuks, – pasakojo D. Rapšys. – Pamačiau nuo 100 metrų, kad pirmauju prieš britą, kuris pasaulyje buvo ketvirtas, ir supratau, kad jėgų dar daug turiu – jau „vyniojau“ pabaigoje“. Juokdamasis jis prisipažino, kad vėl klausė jį „užvedančią“ dainą „Legends never die“. „Ką man reiškia šis auksas? Kaip ir sakiau, auksas yra Lietuvai, o rezultatas – man. Džiaugiuosi, kad padariau tokį laiką. Be galo laimingas“, – sakė Inos Paipalienės auklėtinis. Paklaustas, ką dar nuveiks Kupenhagoje humoro jausmo nestokojantis plaukikas sakė, kad ketina truputį padrebinti Simoną Bilį 100 laisvu stiliumi distancijoje. D. Rapšio trenerė Ina Paipalienė po finalo savo auklėtinio dviejų dienų pasirodymą vertino labai gerai. „Nugara buvo nemažai klaidų, bet pastaruoju metu daugiau dėmesio kreipėme į plaukimą laisvu stiliumi, tai tas klaidas galima atleisti, – komentavo ji. – 200 m laisvuoju stiliumi jam dar neužtenka nuotolio pajautimo. Atidirbsime ir iki vasaros rezultatai bus daug aukštesni, nes jis pajėgus galingai plaukti“. Trenerė tikino, kad aukso medalis 200 m laisvuoju stiliumi finale jos nė kiek nenustebino. „Mane nustebino prieš mėnesį Anykščiuose pasiektas jo rezultatas 400 m laisvuoju stiliumi. Tuomet jis pasiekė 4-ą rezultatą pasaulyje. Čia apie tokį rezultatą tikėjausi. Ir himno“, – kalbėjo I. Paipalienė. Anot jos, likusios dvi D. Rapšio rungtys – 100 m laisvuoju stiliumi ir 200 m peteliške – sunkiai prognozuojamos: „Rimtose varžybose jų nėra plaukęs, tai jau savaime sudėtinga, bet tuo įdomiau bus stebėti“. Po antrosios dienos Kopenhagoje vykstančiame Europos plaukimo trumpajame baseine čempionate Lietuvos kraityje yra jau du aukso ir bronzos medaliai. Penktadienį atrankoje startuos R. Meilutytė (100 m krūtine), S. Bilis ir T. Duškinas (50 m l.stiliumi), U. Mažutaitytė (200 m nugara), G. Titenis ir A. Šidlauskas (100 m krūtine), P. Strazdas (200 m kompl. būdu). Plaukimų sesijos pradžia – 10.30 val. Lietuvos laiku. Lietuvos plaukikų planuojami startai ir rezultatai Europos čempionate Kopenhagoje: Rūta Meilutytė: 50 m (29,36 sek. – 1 vieta), 100 m, 200 m krūtine; Giedrius Titenis: 50 m (26,90 – 18 vieta),100 m, 200 m (2:06.92 NR – 11 vieta) krūtine; Andrius Šidlauskas: 50 m (27,31 – 35 vieta), 100 m, 200 m (2.08,96 – 21 vieta) krūtine; Danas Rapšys: 200 m nugara (1.49,06 NR – 3 vieta), 100 m, 200 m laisvu stiliumi (1.40,85 NR – 1 vieta), 200 m peteliške; Gytis Stankevičius: 50 m,100 m (53,10 PB – 34 vieta), 200 m (1.55,97 PB – 21 vieta) m nugara; Simonas Bilis: 50 m, 100 m laisvu stiliumi; Povilas Strazdas: 100 m, 200 m laisvu stiliumi, 100 m, 200 m kompleksiniu plaukimu; Deividas Margevičius: 50 m,100 (51,83 PB – 25 vieta), 200 m peteliške; Tadas Duškinas: 100 m (52,03 – 27-28 vieta), 50 m peteliške, 50 m laisvu stiliumi Ugnė Mažutaitytė: 100 m (1.01,52 – 39 vieta) ir 200 m nugara; Vyrų estafetė: 4x50 kompleksiniu plaukimu; * NR - Lietuvos rekordas, PB - asmeninis rekordas Į Daniją Lietuva delegavo 10 geriausių plaukikų. Ši delegacija – viena gausiausių nuo 1998-ųjų metų. Daugiau – 12 mūsų šalies plaukikų – dalyvavo 2004 metais Vienoje (Austrija), 11 – 2005 metais Trieste (Italija), 2006 metais Helsinkyje (Suomija) ir 2013 metais Herninge (Danija). Būtent prieš ketverius metus Danijoje R. Meilutytė iškovojo Lietuvai pirmuosius aukso medalius šių varžybų istorijoje. Lietuvos plaukimo žvaigždė tuomet triumfavo 100 m kompleksinio plaukimo ir 100 m plaukimo krūtine finaluose. Iš viso prie 16-os lietuvių iškovotų medalių Europos čempionatų trumpame baseine istorijoje daugiausiai prisidėjo Vytautas Janušaitis. Jis laimėjo 6 sidabrinius ir 2 bronzinius apdovanojimus. Iš dabartinės Lietuvos plaukimo rinktinės ant apdovanojimų pakylos yra lipę R. Meilutytė (2 ausko ir sidabro medalis) ir Giedrius Titenis (bronzos medalis). 19-asis Europos čempionatas trumpajame baseine (25 m) Kopenhagoje, Danijoje, vyksta gruodžio 13–17 dienomis. Šios varžybos yra pirmasis sporto renginys naujoje daugiafunkcinėje „Royal“ arenoje. Pastaroji talpina apie 16 tūkst. žiūrovų, tačiau dėl pakeltų tribūnų plaukimo kovas stebės apie 6500 sirgalių. Senojo žemyno pirmenybėse dalyvauja daugiau nei 1000 atletų, per penkias dienas „Royal“ arenoje bus karūnuoti 40 naujų Europos čempionų. Oficialus Europos plaukimo čempionato simbolis yra Dana. Ji įkūnija visą Daniją, Danijos plaukikus, Kopenhagą, šalies istoriją ir plaukimą kaip sporto šaką. Kopenhagoje sporto renginių netrūks ir per artimiausius dvejus metus. 2018 metais čia planuojama rengti IIHF pasaulio ledo ritulio čempionatą, o 2020 metais – Danijos sostinėje bus žaidžiamos Europos futbolo pirmenybių rungtynės.