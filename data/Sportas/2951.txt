Tai buvo jau trečioji „Energijos“ pergalė Lietuvos čempionate bei pasiruošimas savaitgalį vyksiančioms Baltarusijos aukščiausiosios lygos rungtynėms prieš Bresto „Brest-2“ komandą. Pirmame kėlinyje „Energija“ visiškai dominavo aikštelėje ir varžovams leido vos kartą smūgiuoti į savus vartus. Patys elektrėniškiai sėkmingai atakavo ir po ankstyvų Dovydo Kulevičiaus (2:19, rez. perd. Aurimas Gaidauskas) bei Mauro Baltrukonio (5:02, rez. perd. Justinas Vėželis) įvarčių išsiveržė į priekį 2:0. Kėlinio viduryje „Hockey Punks“ žaidėjas Romanas Fedotovas pažeidė taisykles, o vieno žaidėjo pranašumą išnaudojo Artūras Katulis (12:14, rez. perd. Rolandas Aliukonis) ir skirtumą padidino iki trijų – 3:0. Antro kėlinio pirmoje pusėje komandos pasižymėjo tik baudos minutėmis, o galiausiai kiekybinę persvarą išnaudojo Dalius Vaiciukevičius (32:12, rez. perd. Lukas Jonuška). Trečio kėlinio viduryje „Energija“ dar kartą užgulė varžovų vartus ir per 37 sekundes pelnė net tris įvarčius: pasižymėjo Danielius Nomanovas (50:48, rez. perd. Donatas Vitte ir A.Katulis), Deividas Kazlauskas (50:47, rez. perd. Danielius Nomanovas ir D.Vitte) bei Mantas Marcinkevičius (51:25). Dar po kelių minučių aštuntą „Energijos“ įvartį pelnė D.Nomanovas (53:53, rez. perd. Rokas Bazys) ir „Hockey Punks“ buvo priversti prašyti trumpos pertraukėlės. Nors po jos kurį laiką „Energijai“ nepavyko pasižymėti, tačiau rungtynių pabaigoje savo įvarčių sąskaitą šiose rungtynėse atidarė ir L.Jonuška (58:20, rez. perd. D.Vaiciukevičius ir M.Marcinkevičius), po kurio įvarčio „Energijos“ pranašumas padidėjo iki devynių – 9:0. „Energija“ triuškinančiai laimėjo pagal atliktų metimų skaičių (54 prieš 9) bei užsidirbo mažiau baudos minučių (6 prieš 8). Elektrėnų klubo vartus visas rungtynes gynė vartininkas iš Baltarusijos Aleksėjus Brišas, o „Hockey Punks“ – Justas Ramanauskas. Per tris Lietuvos čempionato rungtynes „Energija“ jau yra įmušusi 25 įvarčius ir praleidusi vos 4 bei su 9 taškais turnyrinėje lentelėje užima pirmą vietą, tuo tarpu „Hockey Punks“ komandai tai buvo pirmasis sezono susitikimas. Artimiausias rungtynes „Energija“ žais jau šį savaitgalį, kai Elektrėnų ledo rūmuose šeštadienį nuo 18:30 val., o sekmadienį nuo 13:30 val. Baltarusijos aukščiausiosios lygos rungtynėse susitiks su „Brest-2“ komanda. Lietuvos čempionate „Energijos“ artimiausios rungtynės laukia spalio 25-ą dieną namuose su Vilniaus „Geležiniu vilku“.