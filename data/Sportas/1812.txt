Sostinės „Sportimos“ manieže pasirengimą sezonui pradėjusio „Žalgirio“ gretose dabar yra 14 pernai pagrindinei komandai atstovavusių žaidėjų. Su vartininku Armantu Vitkausku klubas atsisveikino dar praėjusį mėnesį, o pirmadienį A. Skarbalius pranešė, kad ekipoje nebebus ir gynėjo Egidijaus Vaitkūno, saugo Vytauto Lukšos, puolėjo Darvydo Šerno. Pirmoje treniruotėje sportavo iš Kazachstano sugrįžęs ilgametis ekipos gynėjas Georgas Freidgeimas, bet su juo sutartis taip pat nėra sudaryta. „Tai – nauja pradžia. Norime surinkti stiprią komandą, pajėgią įgyvendinti mūsų tikslus – laimėti Lietuvos čempionatą ir patekti į UEFA Europos lygos grupių etapą“, – teigė A. Skarbalius. „Rotacija yra sveikas dalykas. Šis trenerių štabas daugiau nei pajėgus suvaldyti atnaujintą komandą, perteikti jai „Žalgirio“ filosofiją ir kultūrą“, – antrino klubo direktorė Vilma Venslovaitienė. Naują sudėtį „Žalgiris“ burs daugiausiai iš legionierių. Pirmieji du jau atvyko į Vilnių: komandą papildė saugai serbas Marko Tomičius ir brazilas Marquinhosas. Pasak V. Venslovaitienės, šiuo metu vedamos derybos su dar trimis svetimšaliais. „Norėtume lietuviškos komandos, bet nėra iš ko jos suburti. Čia ne „Žalgirio“, o viso mūsų futbolo problema“, – pažymėjo „Žalgirio“ vadovė. Naujokų ekipai šiuo metu užsienyje esantis „Žalgirio“ sporto direktorius Mindaugas Nikoličius ieško kartu su A. Skarbaliumi. Pastarasis teigė nekreipiantis dėmesio į kandidatų tautybę, bet atsižvelgiantis į jų amžių. „Futbolo komandą skirstau į tris trečdalius: jaunimo, vidutinio amžiaus ir veteranų. Toks modelis yra optimalus, mėginsime jį įgyvendinti „Žalgiryje“. Labai norime užsiauginti savo žaidėjų, turime įdomaus jaunimo, kuris iki sezono pradžios galės užsirekomenduoti treniruotėse ir draugiškose rungtynėse“, – kalbėjo treneris. Su „Žalgiriu“ jis praėjusį rudenį sudarė trejų metų sutartį. 44-erių buvęs Lietuvos rinktinės gynėjas daugiau nei 20 metų gyveno Danijoje, kur praeityje rungtyniavo ir treniravo vietos komandas: „Brondby“, „Herfolge“, „Koge“, „Viborg“. Vilniuje, iš kurio laisvu metu reguliariai skraidys lankyti Danijoje likusios šeimos, jis ketina po truputį įdiegti savo žaidimo sistemą, kurią kol kas apibūdina gana abstrakčiai. „Jeigu nežinai, kaip nori žaisti, sunkiu metu pradėsi blaškytis. O jeigu turi planą, anksčiau ar vėliau pasiseks. Taip, dideliuose klubuose po kelių nesėkmių iškart atsiranda spaudimas, vadovai dažnai atleidžia trenerį. Mes labai norėtume tęstinumo, po truputį judėti į priekį ir susikurti savo braižą. Lietuvoje jis bus vienoks, o Europos taurių turnyruose žaidžiant su stipresniais konkurentais reikia būti gudriems ir prisitaikyti. Norime lanksčios „Žalgirio“ komandos, kuri geba išpešti iš kiekvieno priešininko tiek, kiek įmanoma. Mano filosofija – būti pragmatišku“, – dėstė A. Skarbalius.  Kartu su nauju strategu pirmadienį visuomenei pristatytas visas iš pagrindų pasikeitęs „Žalgirio“ trenerių štabas. Jame liko vyriausiojo trenerio asistentas Rolandas Džiaukštas ir vartininkų treneris Audrius Paškevičius, prie jų prisijungė fizinio rengimo treneris Marius Čeliauskas, videoanalitikas Rokas Pranaitis, o jaunųjų futbolininkų integracija į pagrindinę komandą rūpinsis Vaidas Sabaliauskas. Iš pradžių tris savaites pamatus sezonui futbolininkai klos Vilniuje, o sausio 20 dieną sostinėje sužais ir pirmąsias kontrolines rungtynes. Tiesa, jos bus treniruočių pobūdžio, o varžovų vaidmenį atliks jaunieji „Žalgirio B“ komandos futbolininkai. Sausio 27 dieną „Žalgirio“ lauks gerokai rimtesnis išbandymas – susitikimas išvykoje su buvusio komandos stratego Valdo Dambrausko treniruojama Rygos RFS ekipa. Sausio 30 dieną žalgiriečiai persikels į Turkiją, kurioje viešės iki vasario 11 dienos. Vasario 3 dieną Viduržemio jūros pakrantėje vilniečiai išmėgins jėgas su Čekijos aukščiausioje lygoje žaidžiančia Prahos „Bohemians 1905“ komanda, vasario 7 dieną susitiks su Rusijos aukščiausioje lygos klubu Grozno „Achmat“, o vasario 10-ąją – su Poltavos „Vorskla“ (Ukraina) ekipa. Pasirengimą sezonui „Žalgiris“ užbaigs Vilniuje. Vasario 17 dieną „Sportimos“ manieže žalgiriečiai draugiškoje dvikovoje susitiks su Suvalkų „Wigry“ (Lenkija) ekipa. Tai bus paskutinė repeticija prieš oficialų futbolo sezono startą. 2018 metų A lygos čempionatas startuos vasario 24-25 dienomis. Dabartinė Vilniaus „Žalgirio“ sudėtis: Vartininkai: Džiugas Bartkus Airidas Mickevičius Pijus Petkevičius Gynėjai: Mamadou Mbodjis Linas Klimavičius Diego Oyarzunas Dominykas Barauskas Donovanas Slijngardas Rolandas Baravykas Saugai: Marko Tomičius Slavko Blagojevičius Danielis Romanovskis Marquinhosas Liviu Antalis Saulius Mikoliūnas Karolis Uzėla Puolėjai -