Nulis reiškia gėdą Dalis Lietuvos krepšinio lygos, Lietuvos futbolo A lygos bei žemesniųjų divizionų klubų turi savaime susiorganizavusias aktyviausių fanų grupes ar bendruomenes. Tai tokie žmonių susivienijimai, kurių nariams savo komandų palaikymas yra tapęs ne laisvalaikio pramoga, o gyvenimo būdu. Nors jie į įvykius aikštėje, rungtynių rezultatus reaguoja emocingiau, negu dauguma rungtynių žiūrovų, palaikomo klubo pergalė ar pralaimėjimas nėra vienintelės priežastys, dėl kurių grupių nariai gali jausti pasididžiavimą ar nusivylimą. Komandos palaikymo kokybė, susidedanti iš garso ir vaizdo, dainavimo darna ar sudėtingesnis vaizdinio savo komandos pašlovinimo bei varžovų ekipos pašiepimo pademonstravimas jiems irgi yra ne mažiau svarbu. Kaip ir žmonių, kartu palaikančių komanda kiekis. O ypač – rungtynėse svečiuose. Ir futbolo, ir krepšinio aktyvieji fanai mačą išvykoje vertina galbūt net labiau, nei namų susitikimą. Visos organizuotos fanų grupės stengiasi savo komandą palaikyti per visas rungtynes, kad ir kur jos bevyktų. Tai jų garbės reikalas. Nulis žmonių išvykoje reiškia gėdą bet kuriai didesnei aktyviųjų fanų bendrijai. Vilniečių rekordai Pernai "Pietų IV", kaip ir kitos A lygos aistruolių bendruomenės, dideliais skaičiais nei namų stadione, nei daugumoje išvykų nepasižymėjo. Daugiausia įtakos tam turėjo visų aktyviųjų A lygos aistruolių prakeiktas neparankus kelionėms 2017-ųjų tvarkaraštis, pagal kurį absoliuti dauguma rungtynių vyko darbo dienomis, o kartais – ir darbo valandomis. Dėl šių priežasčių kone visoje Lietuvoje gerokai ir krito namų rungtynes lankančių žiūrovų kiekiai. Nepaisant to, kad Vilniuje „Žalgirio“ rungtynes stebintys žmonės buvo skaičiuojami ne tūkstančiais, o šimtais, kelias išvykas į svarbesnes rungtynes „Pietų IV“ surengė gausias. O į lemiamą mačą dėl čempionų vardų Marijampolėje lapkritį išsiruošė net 222 aktyviai „Žalgirį“ palaikę fanai. Tai buvo ne tik "Pietų IV", bet ir visų Lietuvos futbolo klubų aktyviųjų fanų grupių rekordas. Tačiau krepšinio aistruolių pasiekimo Vilniaus futbolo fanai nepagerino. Kalbama, kad savo laiku trys aktyviosios Kauno „Žalgirio“ fanų grupės: „Green White Boys“, „Green Death“ ir „Green White Legion“ į Vilniuje vykusias LKL finalo rungtynes surinko apie 250-300 žmonių. Tačiau visus rekordus sudaužė „Lietuvos ryto“ gerbėjai. Švęsdami savo 19 susikūrimo metines „Rytas ultras“ surinko kelionei į mačą su „Žalgiriu“ Kaune apie 500 aktyviųjų aistruolių. Skirtingai nei „Pietų IV“, Vilniaus krepšinio gerbėjai toms rungtynėms ruošėsi iš anksto ir būsimus pakeleivius agitavo daugiau nei mėnesį. Nors panašiu skaičiumi žmonių po to „Rytas Ultras“ nei namuose, nei svečiuose nepasižymėjo, po rekordinės išvykos jie ir namų arenoje, ir svečių mače rinkosi gausiau nei prieš ją. Toliausiai keliavo klaipėdiečiai Suprantama, organizuotoms grupėms priklausantys aistruoliai stengiasi savo ekipas palaikyti ne vien Lietuvoje. Dešimtys jų yra išmaišę visą Europą. 2017-aisiais toliausiai palaikyti savo komandos nusigavo klaipėdiečiai. Liepą „Atlanto“ futbolo klubo fanų grupės „Vakarų frontas“ atstovai nukako labai toli - į Europos lygos atrankos rungtynes Pietryčių Kazachstane – Almatoje. Tačiau gruodį šį metų rekordą pagerino kiti klaipėdiečiai. Vakarų Bangos“ aistruoliai palaikė „Neptūno“ krepšininkus Čempionų lygos rungtynėse Kanarų salose Tenerifėje. Bet tai nėra tolimiausia visų laikų Lietuvos klubų fanų išvyka. Įveiktu atstumu „Neptūno“ fanus lenkia „Rytas Ultras“, savo laiku nukeliavę į kitą Kanarų salą – Gran Kanariją ir palaikę savo komandą Las Palme. Išvykų reitingas  Lietuvos futbolo fanai suskaičiavo visų fanų grupių 2017 metų vertingiausių išvykų dešimtuką, pagal sistemą, pagal kurią mėgsta jas vertinti kaimyninės Lenkijos sirgaliai: žmonių skaičių daugindami iš nukeliautų kilometrų. Įspėję, kad atstumai tarp miestų skaičiuoti tiesia oro linija pagal distancefromto.net interneto svetainę, o žmonių skaičiai nėra šimtu procentų tikslūs. Šiame reitinge pirmą vietą užėmė ne „Lietuvos ryto“ fanų rekordas, o gana gausi Vilniaus „Žalgirio“ gerbėjų išvyka į neartimą Bulgarijos miestą Razgradą, kur vyko Čempionų lygos atrankos mačas. Visą dešimtuką suformavo vien Vilniaus ir Klaipėdos aistruolių vojažai. Didžiausio Lietuvos sporto klubo Kauno „Žalgirio“ organizuotų fanų veikla į jį ne tik nepateko, bet ir nusileido aukščiausiam metų Marijampolės futbolininkus palaikančios nedidelės „Sūduvos sakalų“ fanų grupės pasiekimui. 2017 Lietuvos sporto klubų fanų išvykų dešimtukas: 1. “Pietų IV” - Razgradas (48 žm. x 1245 km) = 59760 2. “Rytas Ultras” - Kaunas (500 žm. x 91 km) = 45500 3. ”Rytas Ultras” - Limožas (18 žm. x 1959 km) = 35262 4. “ Rytas Ultras” – Berlynas (35 žm. x 820 km) = 28700 5. “Pietų IV” - Marijampolė (222 žm. x 124 km) = 27528 6. “Vakarų Banga” - Tenerifė (6 žm. x 4274 km) = 25644 7. “Vakarų Frontas” - Almata (5 žm. x 4135 km) = 20675 8. “Pietų IV” - Panevėžys (159 žm. x 130 km) = 20670 9. “Rytas Ultras” - Panevėžys (140 žm. x 130 km) = 18200 10. “Pietų IV” - Klaipėda (51 žm. x 286 km) = 14586