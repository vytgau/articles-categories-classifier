Lygoje pirmauja abi Mančesterio komandos – „City“ ir „United“, kurios surinko po 13 taškų. „Southampton“ su 8 taškais užima 9 vietą. Beje, tokį taškų kraitį sukaupė net 7 ekipos. Praėjusį sezoną „raudonieji velniai“ namie „Southampton“ futbolininkus nugalėjo 2:0, o svečiuose sužaidė 0:0. „Premier“ lygoje Mančesterio klubas šį varžovą įveikė 24 kartus, 7 sykius jam nusileido, o 5 dvikovos baigėsi taikiai. „Leicester City“ iš pastarųjų trijų tarpusavio mačų su „Liverpool“ laimėjo du. Per šias trejas rungtynes Lesterio komandos žvaigždė Jamie Vardy pelnė net 5 įvarčius. Jei Liverpulio futbolininkai suklups, „Leicester City“ bus pirmasis klubas lygoje, kuris bus tris kartus paklupdęs „Liverpool“, kai šį treniruoja Jurgenas Kloppas. Šią savaitę Lesterio ir Liverpulio komandos aiškinosi santykius lygos taurės rungtynėse. Jas 2:0 laimėjo namie žaidęs „Leicester City“. Tiesa, šalies čempionate 2016 metų Anglijos čempionai kol kas žaidžia nesėkmingai. Jie šventė vos vieną pergalę, sukrapštė tik 4 taškus ir rikiuojasi 15-ti. „Liverpool“ pelnė 8 taškus ir užima 8 vietą. Vaizdo trasliacijų internetu platforma www.viaplay.lt ir „Viasat Sport Baltic“ kanalas iš viso tiesiogiai parodys penkerias rungtynes. Transliacijų tvarkaraštis: rugsėjo 23 d. 14.20 val. „West Ham United“ – „Tottenham Hotspur“, 16.50 val. „Southampton“ – „Manchester United“, 19.20 val. „Leicester City“ – „Liverpool“; 24 d. 17.50 val. „Brighton“ – „Newcastle United“; 25 d. 21.50 val. „Arsenal“ – „West Bromwich Albion“.