Londone Lietuvai atstovaus 15 sportininkų delegacija – keturi metikai, dvi šuolininkės, trys maratonininkai, viena stadiono bėgikė bei penki ėjikai. Du iš jų – šuolininkė į aukštį Airinė Palšytė bei disko metikas Andrius Gudžius – žiūrint į starto protokolus gali būti vadinamais realiais pretendentais į medalius. Per beveik metus trukusį kvalifikacinį periodą A.Palšytė užfiksavo antrą rezultatą tarp visų šuolininkių (201 cm), o A.Gudžius tarp disko metikų – trečią (68,61 m). Beje, čempionatą stebėti galės ir Lietuvoje esantys aistruoliai – jį transliuos LRT Kultūra televizija. Disko metikų ambicijos – finalai Rio de Žaneiro olimpiadoje į finalus prasibrovusiems diskininkams A.Gudžiui ir Zinaidai Sendriūtei 2017-ieji klostėsi skirtingai. 32-ejų Z.Sendriūtė į pasaulio čempionatą pateko kone paskutinę akimirką, tuo tarpu A.Gudžiaus sezonas pažymėtas įspūdingais startais. Disko metikas įrankį triskart švystelėjo už 68 metrų ribos, o prestižinėse Deimantinės lygos varžybose, dalyvaujant visam rungties elitui, užėmė ketvirtą, trečią bei penktą vietas. „Treniruotės rodo, kad sportinės formos pikas netoli, tikrai trūksta nebedaug, tik tų kelių dienelių, – sakė ilgametis metiko treneris Vaclovas Kidykas. – Darbu esame patenkinti. Palangoje buvo didžiuliai krūviai, o nenuėmus krūvio sunku tikėtis tolimų metimų, tačiau šiandien treniruotėje diskas lėkė toli. Uždavinys – pakliūti į finalines varžybas, o ten, manau, visi kovos dėl medalių. Likimas sportininko ir Dievo rankose.“ Iš vėžių V.Kidyką ir A.Gudžių šiek tiek išmušė nesusipratimas treniruočių stovykloje Palangoje, kada šio miesto stadione kartą metikui buvo uždrausta mėtyti diską. Vis dėlto situaciją pavyko išspręsti, o stovyklą duetas vertina kaip itin sėkmingą. A.Gudžius pasirodymą pasaulio čempionate pradės pirmasis iš lietuvių – jau penktadienį vakare. Disko metikai finale varžysis šeštadienį. „Paprastai kvalifikacinės varžybos būdavo rytais, o finalas – vakare. Dabar padarė, kad kvalifikacija taip pat bus vakare, bet tai nieko tokio. Labai palanku tai, kad beveik niekuo nesiskiria laiko juosta“, – džiaugėsi V.Kidykas. Optimistiškai lengvosios atletikos specialistas vertina ir Z.Sendriūtės galimybes kovoti finale. „Kiekvienos varžybos rodo, kad ji po truputį eina į priekį. Pasaulio čempionate jos rungtis viena iš paskutiniųjų, tad ji turi pakankamai laiko dar kokį metriuką pridėti. Jei ji išvystys 61-62 metrus, tai tikrai bus finale, o ten viskas prasideda iš naujo – galima kovoti dėl gana aukštos vietos, bent aštuntuko“, – tikino V.Kidykas. Būtent Z.Sendriūtė Rio de Žaneiro žaidynėse užėmė aukščiausią vietą iš lengvaatlečių – dešimtą. Kylančiai žvaigždei sezoną sujaukė trauma Vieni jauniausių rinktinės sudėtyje bus pasaulio čempionato debiutantai ieties metikai 21-erių Edis Matusevičius ir tik ką 23-ąjį gimtadienį paminėjusi Liveta Jasiūnaitė. E.Matusevičius teisę dalyvauti pirmenybėse užsitikrino gegužę Latvijoje, ietį numetęs 84,78 m bei pagerinęs Lietuvos rekordą. Toks rezultatas sportininkui galėtų garantuoti vietą aštuntuke, tačiau sportinę formą kiek „sunaikino“ visą sezoną kamavę alkūnės skausmai. „Edis Matusevičius – be galo talentingas vaikinas. Jei jo jėgos rodiklius palygintumėme su elito sportininkų rodikliais, Edis truputį silpnesnis, bet jei toli lekia ietis, reiškia, kad jis turi milžinišką rezervą, – aiškino metimo rungčių vyr. treneris V.Kidykas. – Vaikinas yra kovotojas, manau, kad dvi-trys savaitės iki pasaulio čempionato bus tik į naudą. Jei jis priartės prie asmeninio rekordo, tai bus labai aukšta vieta ir neabejotinas finalas.“ Pagal sezono rezultatą E.Matusevičius rikiuojasi 16-as tarp 33-ų rungtyje dalyvausiančių dalyvių, tuo tarpu amžiumi už mūsiškį jaunesni vos trys ietininkai. Beje, lietuvis prieš kelias savaites dalyvavo Europos iki 23 metų čempionate Lenkijoje, kur užėmė aukštą penktą vietą. Galimybių patekti į finalą turi ir L.Jasiūnaitė – sportininkė sezono rekordą pasiekė prieš mažiau nei dvi savaites Palangoje vykusiame šalies čempionate. „Liveta sezono pradžioje numetė 57 metrus, bet po to rezultatų tokių, kokių tikėjomės, nebuvo. Lietuvos čempionate ji numetė 60 metrų ir tai rodo, kad sportinė forma gerėja. Manau, kad finalui 61-61,5 metro reikės, bet ji tą pajėgi padaryti“, – neabejojo V.Kidykas. Favoritės – lietuviškomis pavardėmis Lietuvos vėliavą lengvosios atletikos varžybose pastaruoju metu aukščiausiai nešė A.Palšytė. Europos uždarų patalpų čempionės pasirodymas Londone gali tapti tikra mįsle varžovėms, o įvertinti jos sportinę formą sunku ir specialistams. Dviejų metrų ribą šiemet įveikė tik dvi šuolininkės ir abi turinčios lietuvišką pavardę – A.Palšytė bei jokiai šaliai neatstovausianti rusė Marija Lasickienė. Vis dėlto vasaros sezono startas mūsiškei susiklostė tragiškai – pirmame Deimantinės lygos etape sportininkė patyrė traumą. „Į šias varžybas vykau turėdama tam tikrų skausmų, kurie mane kankino nuo pat Europos čempionato Belgrade“, – po starto atviravo A.Palšytė. Į sektorių lengvaatletė sugrįžo Lietuvos čempionate, kur įveikė 185 cm aukštį – 16 cm mažiau nei kovą Belgrade pasiektas šalies rekordas. „Pasaulio čempionate 185 cm turbūt bus pradinis aukštis. Tikslai visai kitokie, iki pasaulio čempionato dar yra laiko, tad visos viltys yra didžiausios“, – sakė A.Palšytė, kurios atranka laukia rugpjūčio 10-ąją. Stadiono rungtyse varžysis dar dvi lietuvės – 800 m bėgsianti Eglė Balčiūnaitė ir trišuolininkė Dovilė Dzindzaletaitė. Po motinystės atostogų sugrįžusi D.Dzindzaletaitė šį sezoną sulig kiekvienu startu demonstravo vis tolimesnius šuolius. „Jaučiuosi tikrai labai geros sportinės formos, nieko neskauda, o treniruotėse sekasi puikiai. Liko tik kelios dienos, tad dėmesys poilsiui, – pasakojo D.Dzindzaletaitė. – Tiesiog negaliu sulaukti varžybų! Nuotaikos puikios, manau, kad įvykdžiau visus planus su kaupu, o dabar laikas vykdyti sau išsikeltus tikslus.“ Nors starto sąraše jos sezono rezultatas 20-as (14,15 m), patekimui į finalą tokio rezultato pakako pastaruosiuose keturiuose pasaulio čempionatuose. Ar maratono trasoje kris Lietuvos rekordas? Tiek 2013-ųjų, tiek 2015-ųjų pasaulio čempionatuose maratono varžybose sužibėjo lietuvės: prieš ketverius metus Maskvoje Diana Lobačevskė finišavo 12-a, o prieš dvejus metus Pekine Rasa Drazdauskaitė buvo greičiausia europietė, finišo liniją kirtusi 11-a. Teisę dalyvauti pasaulio čempionate buvo iškovojusios net penkios šalies maratonininkės, tačiau R.Drazdauskaitei sutrukdė trauma, o startą Londone dėl malonių šeimyninių aplinkybių praleis Remalda Kergytė-Dauskurdienė bei Milda Vilčinskaitė. Kone paskutinę minutę dėl pėdos sausgyslių pertempimo iš komandos iškrito D.Lobačevskė, tad Londone Lietuvai atstovaus vienintelė moteris – Vaida Žūsinaitė. Šįkart vilčių lietuviai turi su vyrų maratonu – šioje distancijoje atstovų turėsime pirmą kartą istorijoje. Londone bėgs Ignas Brasevičius bei „per plauką“ pavasarį Lietuvos rekordo nepagerinęs Remigijus Kančys. Tarp 108 dalyvių jo sezono rezultatas yra net 23-ias. „Aš tikiu, kad jie parodys viską geriausią, ką padarė. Atidirbo labai gerai, treniruotes darė gerai. Manau, kad tiek Ignas, tiek Remigijus gali bėgti ir bėgs asmeniniams rekordams. Treniruotėse padarė geriau nei patys planavo“, – tikino R. Drazdauskaitė, treniruočių stovykloje Italijoje bėgikus lydėjusi dviračiu. Maratonininkė teigė, kad Londono trasa yra palanki siekti aukštų rezultatų. Pati R. Drazdauskaitė Londone bėgo per 2012-ųjų olimpines žaidynes ir būtent ten pasiekė asmeninį rekordą. „Svarbiausia, kad karščių nebūtų, nes jis alina ir tada rezultatas būtų tikrai prastesnis. Trasoje nėra didelių kalnų. Kiek teko bėgti Londone, tai trasa yra gera – ji nėra lėta, Europoje viena iš greitesnių“, – analizavo bėgikė. Geriausia ėjikė tikisi stabilumo Trečdalį komandos Londone sudarys sportinio ėjimo atstovai. Būtent ėjikė Brigita Virbalytė-Dimšienė praėjusiame pasaulio čempionate užėmė aukščiausią vietą tarp visų lietuvių – septintą. „Man tai bus penktasis pasaulio čempionatas, norisi nenuvilti savęs ir tų, kurie mane palaiko. Turbūt galiu vadinti save rinktinės senbuve, jaučiuosi ja ir norisi, kad tie rezultatai išliktų stabilūs“, – teigė 32-ejų B.Virbalytė. 20 km sportinio ėjimo distancijoje jai kompaniją palaikys prieš kelias savaites Europos iki 23 metų čempionate bronzą iškovojusi Živilė Vaiciukevičiūtė bei jos sesuo Monika Vaiciukevičiūtė. „Ėjikų komanda pasaulio čempionate yra pakankamai didelė. Lyginant su praėjusiais metais ji yra pasikeitusi. Labai džiugu, kad prie manęs prisijungė sesės, šiemet demonstruojančios nuostabius rezultatus, jos tvirtai perėjo į suaugusiųjų sportą“, – augančia karta džiaugėsi B.Virbalytė. Analogiškoje vyrų rungtyje startuos puikų sezoną turintis Marius Žiūkas – Rio de Žaneiro olimpinėse žaidynėse sužibėjęs ėjikas šiemet pagerino asmeninį rekordą (1 val. 21 min. 27 sek.), o Europos taurės varžybose užėmė aukštą penktą vietą. 50 km varžybose startuos dar vienas olimpietis – Arturas Mastianica. Normatyvus buvo įvykdę dar keturi ėjikai: dėl traumos nedalyvaus Tadas Šuškevičius, dėl prastos sportinės formos – Marius Šavelskis, vietą komandoje sesėms Živilei ir Monikai Vaiciukevičiūtėms užleido ėjimo legenda Kristina Saltanovič, tuo tarpu Lietuvos rekordininkė Neringa Aidietytė pristabdė karjerą. Lietuvos komandos sudėtis: Moterys: Airinė Palšytė (šuoliai į aukštį), Dovilė Dzindzaletaitė (trišuolis), Eglė Balčiūnaitė (800 m), Liveta Jasiūnaitė (ieties metimas), Zinaida Sendriūtė (disko metimas), Vaida Žūsinaitė (maratonas), Brigita Virbalytė-Dimšienė, Živilė Vaiciukevičiūtė ir Monika Vaiciukevičiūtė (visos trys – 20 km sportinis ėjimas). Vyrai: Andrius Gudžius (disko metimas), Edis Matusevičius (ieties metimas), Marius Žiūkas (20 km sportinis ėjimas), Arturas Mastianica (50 km sportinis ėjimas), Remigijus Kančys bei Ignas Brasevičius (abu – maratonas).