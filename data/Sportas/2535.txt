Turnyro starte triuškinančiai estus nugalėję lietuviai šįkart 3:5 nepasipriešino Latvijai, kuriai šiame turnyre atstovauja rezervinė rinktinė. Lietuvos sportininkai neatsirevanšavo kaimynams už pralaimėjimą rugpjūtį Taline vykusiame identiškame turnyre, kuriame buvo pralaimėta rezultatu 1:13. Jau antrąją susitikimo minutę svečius į priekį išvedė Edgaras Homjakovas, o kėlinio pabaigoje latvių persvarą padvigubino Andris Šikšnis. Antrojo kėlinio pradžioje Latvijos rinktinė Mantą Armalį nuginklavo dar kartą, tačiau 35-ąją minutę rezultatą sušvelnino Emilijus Krakauskas (1:3). Trečiojo kėlinio viduryje įvarčiu pasižymėjo latvis Robertas Mamčicas, bet lietuviai netrukus vėl turėjo atsakymą – varžovų gynybą įveikė Aivaras Bendžius (2:4) Likus žaisti 5 minutes latviai įmušė penktąjį savo įvartį, o Lietuvos rinktinei trečiąjį paguodos įvartį pelnė Artūras Katulis (3:5). Pralaimėtojų gretose geriausiu susitikimo žaidėju buvo pripažintas Danielius Nomanovas. Po rungtynių buvo surengta draugiška baudinių serija, kurioje taip pat laimėjo Latvijos klubų rinktinė. Vienintelis Edgaras Rybakovas antruoju bandymu nuginklavo varžovų vartininką, tuo metu D. Nomanovui, A. Katuliui, Pauliui Gintautui ir tam pačiam E.Rybakovui daugiau pasižymėti nepavyko, kuomet latviai realizavo du baudos smūgius iš penkių. Prieš šias rungtynes startavo bilietų pardavimas į pasaulio ledo ritulio čempionato IB divizono kovas Kaune, kurios vyks balandžio 23-29 dienomis. Startą simboliniu mygtuko paspaudimu davė Dainius Zubrus ir Darius Kasparaitis. Lietuvos ledo ritulio rinktinė pasirodymą Klaipėdoje vykstančiame turnyre sekmadienį baigs akistata su ukrainiečiais. Latvių dar laukia kova su Estijos sportininkais. Penktadienį latviai 9:2 sutriuškino Ukrainos ekipą, o lietuviai 7:2 nugalėjo Estiją. Šeštadienį pirmose dienos rungtynėse estai 3:1 nugalėjo ukrainiečius. Trijų Baltijos šalių ledo ritulio federacijos prieš metus sutarė kartu rengti trijų etapų ledo ritulio turnyrą, kuris vyktų visose trijose valstybėse. „CROWNS Baltijos iššūkio taurės“ nugalėtojas bus paskelbtas kitų metų vasarį Latvijoje. Ketvirtoji, organizatorių nuožiūra pakviesta komanda varžosi dėl etapo taurės ir apdovanojimų, tačiau galutinėje įskaitoje ketvirtosios komandos rezultatai neskaičiuojami. Pirmajame „CROWNS Baltijos iššūkio taurės“ turnyre Taline triumfavo Latvijos klubų rinktinė, o lietuviai liko ketvirti.