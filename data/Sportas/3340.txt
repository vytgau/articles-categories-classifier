Ketvirtadienį vykusio LFF vykdomojo komiteto užkulisiuose buvo kalbama apie kandidatų į federacijos prezidentus sąrašą. Teigiama, kad jame tik viena – rezultatyviausio visų laikų Lietuvos rinktinės žaidėjo T. Danilevičiaus – pavardė. LFF prezidento rinkimai vyks rugsėjo 30 d. per neeilinę LFF rinkimų konferenciją. Šiuo metu LFF prezidento pareigas laikinai eina pirmasis viceprezidentas Vidmantas Butkevičius. Laikinai einančiu prezidento pareigas jis tapo federaciją gegužės mėnesį palikus vos daugiau nei metus LFF vadovo kėdėje išbuvusiam Edvinui Eimontui. E. Eimontas buvo laikomas reformų federacijoje šalininkas. Pavasarį susikirto jo ir daugumos vykdomojo komiteto narių nuomonės dėl reformų įgyvendinimo. Neturėdamas daug rėmėjų E. Eimontas pasitraukė. Birželio mėnesį LFF priėmė naujus įstatus, pagal kuriuos daugiau valdžios ir įtakos negu prezidentas turės organizacijos generalinis sekretorius. Šias pareigas šiuo metu užima T. Danilevičiaus svainis Nerijus Dunauskas, kuris yra vedęs buvusio puolėjo seserį. Apie Šveicarijoje šiuo metu gyvenančio T. Danilevičiaus galimą kandidavimą į LFF prezidentus kalbėta jau prieš kelis mėnesius. Tačiau anksčiau buvo kalbėta ir apie kitus galimus kandidatus, sieksiančius prezidento kėdės. Vis dėlto finišo tiesiojoje liko vienas T. Danilevičius. „Būsiu Lietuvoje, kiek reikės“, – atsakė T. Danilevičius, žurnalistų paklaustas, kaip jis suderintų darbą LFF ir gyvenimą Šveicarijoje. Ir pridūrė: „Mano šeima tai bet kokiu atveju liks tenai.“ Pats T. Danilevičius teigė nežinąs, kas bus jo konkurentai rinkimuose. „Aš nežinau ar esu pagrindinis kandidatas. Kai sužinosime visas pavardes, bus aišku, ar esu pagrindinis, ar šalutinis“, – kalbėjo buvęs futbolininkas. Tikslus kandidatų sąrašas nėra skelbiamas. „Tokie yra mūsų įstatai, kad sąrašas paskelbiamas ne anksčiau nei prieš septynias dienas iki rinkimų“, – aiškino LFF generalinis sekretorius N. Dunauskas.