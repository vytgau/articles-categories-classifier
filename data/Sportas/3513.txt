Specialistų porai lengvosios atletikos tarpsezonis laisvų dienų suteikia mažai: duetas ugdo ne tik lengvaatlečius, bet ir dešimtis atletų, siekiančių aukštumų kitose sporto šakose. Treniruočių planai – olimpinei čempionei Bene garsiausia sportininkė, su kuria bendradarbiauja I. Krakoviak – olimpinė čempionė Laura Asadauskaitė-Zadneprovskienė. Penkiakovininkei buvusi lengvaatletė talkina ruošdama ją bėgimo rungčiai. Būtent kombinuota rungtis, kurią sudaro šaudymas ir bėgimas, L. Asadauskaitei sekasi geriausiai – greičiu L. Asadauskaitė ji lenkia kone visas pasaulio penkiakovininkes. „2010 metais Laura pagimdė dukrytę, praėjo kažkur pusę metų, kol atsistatė ir 2011-aisiais po Naujųjų metų susisėdome pakalbėti. Ji paprašė, kad būčiau bėgimo trenere. Nuo to ir prasidėjo, galima sakyti, kad tęsiame bendradarbiavimą jau septintus metus“, – prisiminė I.Krakoviak. Vadinasi, lengvosios atletikos trenerė prisidėjo prie kone visų didžiausių L. Asadauskaitės pergalių – padėjo laimėti Londono olimpines žaidynes, 2013-ųjų pasaulio čempionatą, 2012-ųjų, 2015-ųjų ir 2016-ųjų Europos čempionatus. „Man labai malonu dirbti su tokiu žmogumi, kaip ji. Laura turi labai stiprų vidų, ją vadinu „vikinge“, kadangi ji yra psichologiškai stabili, turi bagažą ir tvirtai stovi ant kojų. Bendradarbiavimas su jos komanda yra labai artimas, reikėjo atsižvelgti į plaukimo treniruotes, fechtavimo treniruotes, nes negali krūvis „eiti ant krūvio“, – aiškino I. Krakoviak. Bene įspūdingiausiai bėgimo trasoje penkiakovininkė pasirodė 2013-ųjų planetos pirmenybėse: tada dėka sėkmingos kombinuotos rungties lietuvė pakilo iš 19 vietos į pirmą. „Tarp mūsų ryšys yra labai artimas, daug kalbamės apie savijautą, apie mikro ciklo įveikimą, kas jai patiko, ko norėtų dar. Kai rašome planus, ji taip pat turi savo žodį. Lengviausia dirbti su aukšto meistriškumo sportininkais, ypač su ja. Ji labai aiškiai mato tikslą“, – auklėtine džiaugėsi I. Krakoviak. Beje, nuo vasario lengvosios atletikos specialistė treniruoja ir kitą penkiakovininkę olimpietę – Ievą Serapinaitę. Ugdo tinklininkus, ir ledo ritulininkus I. Krakoviak ir A. Tolstikas dirba Vilniaus miesto sporto centre, o per abu treniruoja net 77 įvairaus amžiaus bei meistriškumo lengvaatlečius. Prieš septynerius metus vestuves atšokusi pora drauge ugdo jaunuosius ledo ritulininkus, o A. Tolstikas dar ir tinklininkus. „Tinklinio federacijos vadovas Marius Vasiliauskas prieš trejus metus priėjo ir kalbėjome, kaip galime padėti. Iš pradžių tik Ievai ir Monikai, dabar prisijungė ir daugiau“, – pasakojo A. Tolstikas, tapęs garsiausių šalies tinklininkių Ievos Dumbauskaitės ir Monikos Povilaitytės fizinio rengimo treneriu. Specialistas teigė, kad persikvalifikuoti bei treniruoti tinklininkus nebuvo sudėtinga, tačiau darbo pobūdis turi ryškių skirtumų. „Yra daug skirtumų dirbant su lengvaatlečiais ir tinklininkais. Kiekviena sporto šaka turi kažką savo. Visą laiką bandau daryti taip, ko reikia jiems, o ne to, ko reikia lengvaatlečiams. Žinoma, yra daug panašių pratimų, bet negalima sakyti, kad tas ar tas pratimas priklauso tik lengvajai atletikai, juos naudoja visos sporto šakos“, – sakė A. Tolstikas. Trečius metus trenerių pora skaičiuos ir treniruodami „Sostinės ledo ritulio akademijos“ auklėtinius. „Lengvoji atletika yra universali, ją galima daug kur pritaikyti. Dėl to lengvoji atletika ir yra sporto karalienė, – šyptelėjo I. Krakoviak. – Kai pradėjome su ledo rituliu dirbti, pas mus atėjo „pupuliai“ – šešerių-septynerių metų vaikai. Ledo ritulyje vaikai ant pačiūžų pradeda stoti labai anksti. Labai džiugu matyti, kad tie vaikai, kurie mums pradedant dirbti buvo šešerių, greit švęs dešimtuosius gimtadienius.“ Pastebi didėjantį susidomėjimą sportu I. Krakoviak ir A. Tolstikas juokauja, kad darbų užsikrovė bent trejiems metams į priekį. Nors tokį pasisekimą turėjo ne visada. „Jau 11 metų dirbu lengvosios atletikos treneriu. Pačioje pradžioje neįmanoma buvo sudaryti grupių, vaikai neidavo, pats eidavau į mokyklas, ieškodavau vaikų. Prašydavau padaryti paprastus pratimus – retas mokėdavo pasilenkti iki kelių. Buvo toks laikotarpis, kai sportas nebuvo madingas, manau, kad po Londono olimpiados viskas pasikeitė“, – didėjančiu vaikų fizinį aktyvumą pastebėjo A. Tolstikas. Jis bei Irina džiaugiasi, kad dabar vargti norint sudaryti treniruočių grupes jiems nebereikia. „Vaikai ateina, išeina, nors mano grupėse retai kas išeina, o priešingai – nori ateiti, bet neturiu galimybių jų priimti. Mes dirbame mylimą darbą, tad net butą šalia darbo įsigijome“, – nusijuokė I.Krakoviak, su vyru ir vaikais gyvenanti greta sostinės lengvosios atletikos maniežo. Pora augina septynerių Danilą bei ketverių Tąją. Lengvaatlečių tandemas regi dukrą sporte, tuo tarpu sūnaus – ne. „Danila eis į pirmą klasę, yra labai „moksliukas“, – juokėsi I. Krakoviak. – Manau, kad dukrytė labiau bus sportininkė. Mamos šeštas jausmas tą sako.“