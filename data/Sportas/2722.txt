Emocingame ir kovingame pirmajame kėlinyje į stadioną susirinkę žiūrovai daug progų neišvydo. Dvikovą aktyviau pradėjo svečiai, kuriems priklausė kamuolio kontrolė, tačiau lietus ir šlapia aikštė trukdė jiems žaisti technišką futbolą. Link savų vartų atsitraukę jonaviečiai visų pirma rūpinosi savo vartų saugumu ir laukė progų greitiems išpuoliams Negalėdami pralaužti varžovų gynybos, „Utenio“ futbolininkai bandė laimę tolimais šūviais. Johnas Hernandezas mušė virš vartų, o Biteghe Medwino smūgį sugavo Tadas Simaitis. Iki tol negrasinusi svečių vartams „Jonava“ išsiveržė į priekį kėlinio viduryje, kai perdavimo baudos aikštelėje sulaukęs Laurynas Stonkus mušė tiksliai. Po įvarčio „Uteniui“ atsigauti prireikė kone 10 minučių. Jo žaidėjai ėmė žaisti kiečiau, aikštėje pradėjo kilti emocijos, todėl arbitrui teko jas raminti geltonomis kortelėmis. Artėjant pertraukai, išlyginę žaidimą šeimininkai prie varžovų vartų sukūrė nemažą gaisrą. Uteniškiams niekaip neišmušant kamuolio, jis atiteko L.Stonkui, bet šį kartą puolėjas mušė tiesiai į vartininką. Antroji rungtynių pusė prasiėjo pirmojo kėlinio scenarijumi – kova ir emocingomis reakcijomis į teisėjo švilpukus. Sužaidus kone valandą, Maksimas Marusičius galva numetė kamuolį link Mindaugo Grigaravičiaus, kuris aplenkė gynėją bet smūgiu iš aštraus vartų kampo padvigubinti „Jonavos“ persvaros nesugebėjo. Kitoje aikštės pusėje dar vienu tolimu smūgiu savo laimę pabandė B. Medwinas. Kamuolys nuo gynėjo atšoko laisvam A.Radjeliui, bet šis mušė netiksliai. Susikaupusios emocijos sprogo 65-ą minutę, kai už nesportišką elgesį prieš save raudoną kortelę išvydo uteniškis Pablo Roca. Arbitrams prireikė kone minutės išskirti abi komandas, kilus susistumdymui. Po jos žaidimas pasidarė atviras, abi komandos ėmė skubėti į priekį ir kurti progas. Kampinio metu įmušti privalėjo L.Stonkus, bet iš kelių metrų atstumo nepataikė į vartus. Vėliau jau A.Radjelis neslėpė nusivylimo, kai po idealaus J.Villaloboso perdavimo vienu lietimu šovė virš vartų. Šeimininkų greitos atakos metu Karolio Šilkaičio smūgį galva atmušė Ikeras Berruezo, o antruoju bandymu L.Stonkus pataikė į vartininką. Prie kitų vartų T.Simaitis laiku pasitiko ir neleido įmušti į baudos aikštelę įkirtusiam Fofanai Amarai. Žaidėjo persvarą „Jonava“ įvarčiu pavertė 77 min., kai L.Stonkus pasiekė savo antrąjį įvartį. Baudos aikštelėje suklaidino gynėją, palikdamas jį už nugaros ir akistatoje su vartininku nesuklydo. Tašką rungtynėse padėjo Klaudijus Upstas. Dar vieno greitos išpuolio metu jis pasiuntė kamuolį į tinklą tiksliu smūgiu iš baudos aikštelės krašto 84-ą minutę. Jonavos „Jonava “ – Utenos „Utenis“ 3:0 (1:0) „Jonava“: T. Simaitis, A. Osipovas, L. Peričius, M. Dapkus, A. Tručinskas, K. Šilkaitis, M. Grigaravičius, Tv. Eliošius, K. Upstas, M. Marusičius, L. Stonkus. „Utenis“: F. Ramirezas, I. Berruezo, J. Villalobosas, D. Traore (81 min. A. Lopezas), A. Radjelis, P. Roca, B. Medwinas, J. Hernandezas, J. Ruzas, P. Navas (70 min. A. Levšinas), S. Magwaza (54 min. F. Amara). Įvarčiai: L.Stonkus (22, 77), K. Upstas (84). Geltonos kortelės: M.Marusičius (34), K. Upstas (58); P.Roca (29), P.Navas (41), B.Medwinas (55), I.Berruezo (71), J.Hernandezas (81). Raudona kortelė: P.Roca (66). A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):  Rezultatyviausi čempionato žaidėjai: D. Šernas („Žalgiris“) – 15, K. Laukžemis („Sūduva“) – 13, Elivelto („Žalgiris“) – 12, A. Paniukovas („Atlantas“) – 11 įvarčių.