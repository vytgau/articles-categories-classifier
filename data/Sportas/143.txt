Tarp bėgimo entuziastų buvo gausus Lietuvos kariuomenės, NATO priešakinių pajėgų bataliono kovinės grupės Lietuvoje, sąjungininkų karių ir įvairaus amžiaus bėgimo entuziastų būrys. Kartu su kariais ir bėgimo entuziastais renginyje dalyvavo ir krašto apsaugos viceministras Giedrimas Jeglinskas. Bėgimas buvo skirtas Lietuvos įstojimo į NATO 14-osioms metinėms pažymėti. Istorinės patrankos šūviui paskelbus bėgimą pradžią, kartu su gausiu bėgikų būriu startavo ir šiuo metu NATO oro policijos misijoje dalyvaujantys Danijos karinių oro pajėgų kariai su naikintuvais F-16. Pirmasis finišo liniją kirto Justinas Beržanskis, o tarp moterų pirmąja vieta džiaugėsi Kamilė Vaičiulytė. Visiems bėgimo dalyviams, sėkmingai įveikusiems 3 km nuotolį, buvo įteikti atminimo suvenyrai. Gausiausios bėgikų komandos buvo apdovanotos specialiais krašto apsaugos ministro ir Užsienio reikalų ministerijos prizais. Krašto apsaugos viceministras G. Jeglinskas gausiausia karių komanda paskelbtai NATO priešakinių pajėgų bataliono kovinės grupės komandai, kurią sudarė 250 karių, įteikė krašto apsaugos ministro prizą. Gausiausia ne karių komanda pripažinta Priešgaisrinė gelbėjimo tarnyba, kurioje buvo 150 žmonių. Pasak Krašto apsaugos ministerijos pranešimo, renginio metu vykusioje karinės technikos ekspozicijoje buvo galima apžiūrėti NATO priešakinių pajėgų bataliono kovinės grupės karių atsigabentą karinę techniką, susipažinti su pėstininkų karine ginkluote, pasimatuoti kario ekipuotę, užduoti Lietuvos kariuomenės Karo prievolės ir komplektavimo tarnybos atstovams rūpimus klausimus apie nuolatinę privalomąją pradinę karo tarnybą.