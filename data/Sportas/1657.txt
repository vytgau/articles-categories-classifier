Susitikime LFF vadovai su Marijampolės miesto valdžia aptarė renginio organizavimą, tolimesnės Marijampolės futbolo plėtros galimybes bei kitus aktualius klausimus. „Ne paslaptis, kad Marijampolėje futbolas yra labai mylimas ir mieste buvo užfiksuoti vieni geriausių rungtynių lankomumo rodiklių praeitais metais. Tikimės sulaukti didelio žiūrovų skaičiaus ir Supertaurės rungtynėse“, – teigė T. Danilevičius. Supertaurės rungtynės vyks vasario 17 dieną 12 val. Marijampolės „Arvi“ futbolo manieže. Paskutinį kartą Suvalkijos sostinėje šis mačas vyko 2007 metais. Trofėjus įsteigtas 1995 metais. Daugiausiai kartų – šešis – jis atiteko Vilniaus „Žalgiriui“, kuris iškovojo paskutinį titulą praeitų metų rungtynėse su „Trakais“. Po keturis kartus Supertaurę iškovojo FBK „Kaunas“ ir Panevėžio „Ekranas“. Supertaurės rungtynės nuo 2016 metų sezono pagal daugelio Europos šalių tradicijas rengiama kasmet – šalies čempionas žaidžia arba su taurės laimėtoju, arba, jei viena komanda iškovoja abu titulus, su vicečempionu. Anksčiau dėl šio titulo žaisdavo čempionai ir taurės laimėtojai arba trofėjų gaudavo komanda, kuri per sezoną iškovodavo abu šiuos prizus.