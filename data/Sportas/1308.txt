Prie Rygos RFS klubo trenerio vairo neseniai stojęs V. Dambrauskas išbandys naują rolę ir vasario 17 dieną tiesioginiame TV6 televizijos eteryje komentuos Supertaurės dvikovą bei dalinsis savo įžvalgomis. 41 metų gimtadienį šiandien švenčiantis pakruojietis gerai žino jausmą, kaip sėkmingai startuoti sezone – jis vadovavo „žalgiriečiams“ dviejuose Supertaurės mačuose ir abu kartus iš jo išėjo, kaip nugalėtojas. „Prisiminimai iš Supertaurės yra patys geriausi, du kartus teko žaisti jose su „Žalgiriu“, abu kartai buvo „Sportimoje“, abejos rungtynės prieš „Trakus“, abu kartus buvo pilna arena ir graži futbolo šventė. Sutinku, kad tai nėra pats svarbiausias sezono trofėjus, bet laimėjusiai komandai tai yra pozityvus jausmas, gera atmosfera rūbinėje ir pirmas laimėtas trofėjus sezone“, – lff.lt svetainei pasakojo V. Dambrauskas. Trenerio teigimu, šiose rungtynėse susitiks dvi skirtingo tipo komandos, todėl tai gali pateikti žiūrovams įdomią akistatą: „Abi šios komandos turi labai aiškias stipriąsias puses, labai reiklius trenerius, kurie komandos viduje kelia pačius didžiausius reikalavimus, o to rezultatas yra žaidėjų maksimalus atsidavimas. Manau, kad nepaisant to, jog „Sūduva“ yra A lygos čempionai ir šios dvikovos favoritai, kova bus labai atkakli ir laimėtojas tikrai dar nėra aiškus. Abi ekipos pasižymi geru fiziniu pasiruošimu. „Sūduva“ turi labai griežta taktine organizacija, o „Stumbras“ žaidžia labiau improvizacinį futbolą ir remiasi individualiu žaidėjų meistriškumu“. „Manau, kad marijampoliečiai, visų pirma, rūpinsis kaip apsiginti. Jie pernai sukaupė didelę patirtį iš žaidimo, orientuoto į savo vartų gynybą, žinodami, kad anksčiau ar vėliau galimybių atakoje jie turės. Prie viso to prisideda jų keliama grėsmė standartinių situacijų metu. „Stumbro“ žaidimas priklausys nuo trenerio parengto plano: tai gali būti ir aktyvus žaidimas spaudžiant varžovus, ir pasyvus atiduodant priešininkui iniciatyvą. Manau, jog „Stumbro“ žaidėjai yra labai atletiški ir gali išpildyti tiek vieną, tiek kitą planą. Šiose rungtynėse labai didelę įtaką turės pirmas pelnytas įvartis – jei jį pirmi įmuš „Sūduvos“ komanda, kauniečiams bus labai sunku, nes persvarą saugoti „Sūduva“ tikrai moka“, – samprotavo V. Dambrauskas. Neseniai buvęs „Sūduvos“ snaiperis Tomas Radzinevičius interviu teigė, jog Supertaurės rungtynėse dažnai komandos nėra idealiausios fizinės kondicijos, todėl tai paverčia kovą dar atkaklesne. Savo ruožtu V. Dambrauskas tikina, jog intrigos prideda ne tik fizinis pasirengimas, bet ir kiti faktoriai. „Galbūt nereikėtų akcentuoti vien fizinių kondicijų, dažniausiai ekipos yra tokioje stadijoje, kai nežinai ko iš komandos tikėtis. Tarpsezoniu pasikeičia dalis žaidėjų, o pirmosios oficialios sezono rungtynės yra išbandymas, kuriame sukuriamos ekstremalios situacijos, įtampa, stresas. Kaip komanda reaguoja į visus šiuos dirgiklius būna mįslė. Kova dėl trofėjaus visada atkaklesnė, nei eilinės čempionato rungtynės. Tai yra mačas, kuriame negali padaryti klaidos. Visa tai žaidėjus verčia stengtis, nes žinai, kad antro karto ir laiko pasitaisyti nebus“, – dėstė treneris. Paklaustas apie Supertaurės laimėjimo įtaką komandai, V. Dambrauskas pabrėžė, jog tai yra neabejotinai geras emocinis užtaisas sėkmės atveju, o trofėjaus iškovojimas bus labai aktualus abiems šių metų dalyviams. „Žaidėjų karjera yra gana trumpa, todėl kiekvienas laimėtas trofėjus yra įvykis. „Sūduvai“ ir „Stumbrui“ tai bus nauja patirtis, todėl noras laimėti tikrai bus didžiulis. Laimėjus, komanda įgaus ne tik pasitikėjimo, bet ir svarbių rungtynių patirties, kurią galės panaudoti jau čempionato metu. Norisi palinkėti komandoms maksimalios koncentracijos pasiruošime, drąsos, savito stiliaus futbolo ir bekompromisės kovos, o žiūrovams – gražaus reginio ir gerų emocijų“, – sakė V. Dambrauskas. Šio sezono finalo rungtynės bus žaidžiamos Marijampolės „Arvi“ manieže vasario 17 dieną, šeštadienį, pradžia – 12 valandą.