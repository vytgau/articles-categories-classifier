Lietuvos paplūdimio tinklininkės Ieva Dumbauskaitė ir Monika Povilaitytė šį sezoną demonstruoja solidų žaidimą ir vis labiau artėja prie elitinių sportininkių gretų. 22-ejų metų lietuvės gegužės pabaigoje triumfavo Rytų Europos zoninės tinklinio asociacijos (EEVZA) turnyre Ukrainoje, o pastarąsias dvi savaites praleido Kinijoje, kur pirmą kartą iškovojo „World Tour“ serijos turnyrų bronzos medalius. Nors kelionė į Kiniją buvo ilga ir varginanti, o tokio lygio turnyre pasirodymas gali būti baigtas jau po pirmosios kovos, mūsiškės pademonstravo savo kovingumą ir jau pirmajame turnyre Nandzinge iškovojo tris pergales bei pasidabino bronzos apdovanojimais. „Nežinojome, ko tikėtis Kinijoje. Po ilgos kelionės labiausiai bijojome pralaimėti pirmąją kovą, po kurios turnyras būtų baigtas. Žinojome, kad po tokios kelionės negalime lengvai atiduoti pergalių“, – grįžusios į Lietuvą sakė tinklininkės. Būtent pirmasis mačas Kinijoje iškart parodė lietuvaičių kovingumą. Pergalę mūsiškės prieš japones Sajaką Mizoję (Sayaka Mizoe) bei Suzuką Hašimoto (Suzuka Hashimoto) iškovojo po įtemptos ir dramatiškos kovos 2-1 (18:21, 21:12, 15:13). „Po to įsižaidėme ir galima teigti, kad kelionė į Kiniją pateisino visus lūkesčius. Džiugu, kad į Kinijoje atvykome ne paskutinę dieną, todėl turėjome laiko ir įsikurti, ir pailsėti ir pasportuoti vietoje. Antrajame turnyre jau buvome visiškai apsipratusios, laikas jau tapo įprastas. Su aklimatizacija visiškai problemų neturėjome, o ir penkių valandų skirtumas dar nėra kažkoks kosmosas“, – pasakojo I. Dumbauskaitė. 2015 metų Europos žaidynių prizininkės Lietuvos paplūdimio tinklininkės antrajame turnyre Nantonge buvo visiškai arti dar didesnio pasiekimo – finalo. Pusfinalyje mūsiškės tik po atkaklios kovos 1-2 (22:20, 14:21, 11:15) pralaimėjo devintąją vietą Rio de Žaneiro olimpinėse žaidynėse užėmusioms kinėms Wang Xinxin bei Xue Chen. „Nežinau, ar pajutome, kad galime kautis su elitinėmis varžovėmis, tačiau tame pusfinalyje trečiajame sete rezultatas dar buvo lygus 11:11 ir tik mūsų kelios klaidos lėmė pralaimėjimą. Tai buvo svarbios rungtynės ir po jų mes su Monika buvome smarkiai susinervinusios, bet pavyko greitai atsigauti ir gerai sužaisti kovoje dėl bronzos“, – įspūdžiais dalinosi I. Dumbauskaitė. Abejuose turnyruose I. Dumbauskaitė ir M. Povilaitytė iškovojo po 240 FIVB reitingo taškų, kurie tikriausiai leis startuoti Europos čempionate Latvijoje bei kituose dar aukštesnio lygio turnyruose. „Jeigu būtų man kas nors pasakęs, kad Kinijoje du kartus iškovosime bronzą, tai būčiau tiesiog iš to pasijuokusi. Dabar labai džiaugiamės. Ir ne tik dėl medalių, bet ir dėl svarbių reitingo taškų“, – teigė I. Dumbauskaitė. „Žinojome, kad Kinijoje bus daug stiprių komandų, todėl važiavome su tikslu ne tik kažką laimėti, bet ir kuo daugiau ko nors išmokti. Manau, kad įgijome geros patirties ir padarėme žingsnį į priekį“, – pridūrė M. Povilaitytė. Pajėgiausių Lietuvos paplūdimio tinklininkių laukia įtempta vasara bei startai prestižinėse varžybose. Nors rezultatai šiuo metu yra puikūs, lietuvės supranta, kad klaidų dar yra daug, o tobulėjimui ribų niekada nebus. „Mes ir Kinijoje nejautėme, kad žaidėme labai gerai. Nors ir laimėjome bronzos medalius, darėme daug klaidų. Reikia dar dirbti su priėmimu, padavimais. Šiuos laimėjimus daugiausiai lėmė gera mūsų gynyba. Kiti turnyrai parodys, kiek esame patobulėjusios, – po varginančios kelionės šypsojosi M. Povilaitytė. – Dabar po dviejų savaičių Kinijoje norisi tik poilsio ir lietuviško maisto“. Pajėgiausius Lietuvos tinklininkus treniruojantys Marius Vasiliauskas bei Tadas Donėla teigiamai vertina pastarųjų turnyrų rezultatus, bet pabrėžė, kad užmigti ant laurų negalima. „Šie medaliai yra kryptingo kelerių metų darbo rezultatas. Džiaugiamės tokiais pasiekimais, tačiau tai yra tik tarpinė stotelė. Negalima užmigti ant laurų, o reikia toliau sunkiai dirbti bei tobulėti. Tikiuosi, kad tinklininkės nesustos ir sieks dar aukštesnių tikslų“, – teigė M. Vasiliauskas. Antrajame turnyre Kinijoje varžėsi ir dar viena Lietuvos pora Irina Zobnina ir Urtė Andriukaitytė. Tiesiai iš Europos jaunimo pirmenybių į tolimąją Aziją vykusios sportininkės sugebėjo laimėti vieną kovą ir užimti devintąją vietą.