31-erių metų lietuvis bus vienas iš devynių Prancūzijos komandos FDJ narių, startuosiančių tris savaites vyksiančiose varžybose. FDJ komandos sudėtis „Tour de France“ lenktynėms: Arnaud Demare, Thibaut Pinot, Arthur Vichot, Mickael Delage, Olivier Le Gac, Rudy Molard (visi šeši – Prancūzija), Davide Cimolai, Jacopo Guarnieri (abu – Italija), Ignatas Konovalovas (Lietuva). „Labai džiaugiuosi, kad vėl važiuosiu Ture. Būsiu vienas iš trijų užsieniečių Prancūzijos komandoje. Jau nemažai laiko važiuoju vieno ekipos lyderio Arno Demaro (Arnaud Demare) grupėje. Vienas kitą neblogai pažįstame. Beveik visose lenktynėse, kuriose teko šiemet startuoti, važiavau kartu su Arno. Manau, kad tai bei gera mano sportinė forma lėmė, jog buvau paimtas į „Tour de France“, – sakė I. Konovalovas, kuris gegužę daugiadienėse lenktynėse Prancūzijoje „4Jours de Dunkerque“ laimėjo etapą, o bandroje įskaitoje buvo ketvirtas. Iš Panevėžio kilęs dviratininkas „Tour de France“ lenktynėse padės siekti pergalių komandos lyderiams. „Pirmiausiai turėsiu padėti sprinteriui A. Demarui, bet vieną kitą dieną gali tekti atsidurti ir kalnų specialisto Tibo Pino (Thibaut Pinot) pagalbininkų grupėje. Galimybių pasireikšti kuriame nors etape greičiausiai neturėsiu. Dėl to nenusimenu. Savo vaidmeniu esu patenkintas", – pažymėjo I. Konovalovas.  Atėnų, Pekino ir Rio de Žaneiro olimpinėse žaidynėse dalyvavęs lietuvis labai šiltai atsiliepia apie A. Demarą. „Jis – geriausias iš visų lyderių, kuriam yra tekę padėti varžybose. Labai gerbiu jį. Arno – lyderis, jaučiantis sąlytį su žeme, niekada nesielgiantis arogantiškai ir vertinantis kitų darbą ir atsižvelgiantis į ekipos draugų patarimus. Jis sulaukia didžiulio žiniasklaidos ir gerbėjų dėmesio, bet išlieka paprastas, – gyrė 25-erių metų komandos draugą I. Konovalovas. – Jei su A. Demaru pavyktų laimėti bent vieną etapą, būtų fantastika.“ A. Demaras 2011-ais metais iškovojo pasaulio jaunimo (iki 23-ejų metų) čempiono titulą, pernai laimėjo prestižines lenktynes Milanas - San Remas, o šiemet antrą kartą tapo Prancūzijos čempionu. Arno šį sezoną iškovojo jau aštuonias pergales. Šių metų „Tour de France“ lenktynės, kurias sudaro 21-as etapas, baigsis liepos 23-ią dieną Paryžiuje, Eliziejaus laukuose. Dviratininkams Vokietijos, Belgijos, Liuksemburgo ir Prancūzijos keliais iš viso teks įveikti 3540 km. I. Konovalovas „Tour de France“ lenktynėse debiutavo 2010 metais, atstovaudamas „Cervelo“ komandai. Lietuvis finišavo Eliziejaus laukuose (galutinėje įskaitoje klasifikuotas 125-as), o 19-ame etape (51 km pavienio starto lenktynėse) buvo net ketvirtas. Beje, Ignatas tais metais dalyvavo ir „Giro d'Italia“ lenktynėse. „Pirmasis Turas buvo sunkus ne tiek fiziškai, bet kiek psichologiškai. Komandoje tvyrojo nemaža įtampa tarp abiejų lyderių – norvego Thoro Hushovdo ir ispano Carloso Sastrės. Įpusėjus lenktynėms dar ir apsirgau. Net svarsčiau trauktis iš varžybų. Bet atsigavau ir atvažiavau iki galutinio finišo", – prisiminė Lietuvos dviratininkas. I. Konovalovas penktadienį septintą kartą laimėjo Lietuvos čempionato pavienio starto lenktynes, o sekmadienį pirmą kartą triumfavo grupinėse lenktynėse. Tad Ignatas visus metus lenktynėse vilkės Lietuvos trispalve papuoštą aprangą. „Džiaugiuosi pergalėmis Lietuvos čempionate. Bus didelė garbė startuoti su Lietuvos vėliavos spalvomis, – pabrėžė I. Konovalovas. – Kai buvo paskelbta šalies piemenybių trasa, supratau, kad turiugalimybę laimėti. Tas kalnas su bruku – puikus šansas atitrūkti nuo varžovų. Puikiai pasiteisino taktika, kurią man sudėliojo tėtis (aut. past. – treneris Valerijus Konovalovas). Esu jam labai dėkingas. Žinojau, kad jeigu į finišą atvažiuosime dviese, trise ar keturiese, tai sprinte neturėsiu jokių šansų, todėl turėjau atakuoti. Sekmadienio rytą kamavo nemažas startinis jaudulys, o vienu metu per lenktynes jau buvau praradęs viltį, kad pavyks atsilaikyti tarp lyderių. Bet po tėčio paraginimo sukaupiau jėgas ir man pavyko padaryti tai, ką buvome suplanavę." I. Konovalovas pasidžiaugė Gargžduose gerai surengtomis varžybomis. „Tai buvo vienas šauniausių Lietuvos čempionatų. Varžyboms išskirtinumo suteikė kalnas su akmenimis grįstu keliu. Buvo įdomu ir dviratininkams, ir gausiai susirinkusiems žiūrovams. Negalima nepasidžiaugti pirmą kartą surengta šalies čempionato transliacija per televiziją“, – pabrėžė vienas geriausių Lietuvos dviratininkų. Savaitgalį Gargžduose ir jų apylinkėse įvykusiame Lietuvos dviračių plento čempionate jėgas išbandė beveik 200-ai dviratininkų. Lietuvos dviračių sporto federacijos (LDSF) surengtas pirmenybes sekmadienį vainikavo vyrų ir jaunimo (iki 23-ejų metų) grupinės lenktynės. I. Konovalovui pagaliau pavyko pirmą kartą iškovoti grupinių lenktynių čempiono titulą. 17-a Lietuvos pirmenybių medalių (8-6-3) jau turintis dviratininkas 2006-ais, 2007-ais ir 2013-ais metais grupinėse lenktynėse pelnė sidabrą, o 2014-ais metais – bronzą. Ignatas pavienio starto lenktynėse iškovojo jau septynis aukso medalius. Panevėžietis nuo 2005-ų metų dalyvavo 12-oje šalies pirmenybių (nestartavo tik 2011-ais metais) ir visose jose kopė ant prizininkų pakylos. Moterų grupinių lenktynių čempione trečius metus iš eilės tapo Daiva Tušlaitė („Ale Cipollini“). 28-erių metų dviratininkė Lietuvos pirmenybių suaugusiųjų lenktynėse yra iškovojusi jau 11-a medalių (4-5-2). Po penkerių metų pertraukos Lietuvos čempionate dalyvavusi triskart šalies čempionė Rasa Leleivytė („Aromitalia - Vaiano“) liko antra. Moterys, kaip ir pernai, startavo kartu su veteranais. „Prieš startą buvau labai rami. Tik prieš pat lenktynes ėmiau svarstyti, kuriems iš veteranų reikėtų „sėdėti ant rato“, kad išsilaikyčiau priekyje. Buvau nusiteikusi išsaugoti čempionės marškinėlius, – sakė D. Tušlaitė. – Žinojau, kad Rasa tikrai stipresnė už mane ir atvažiavo ne veltui – tik pergalės. Šiemet ji labai gerai važiavo pirmoje sezono pusėje, bet Gargžduose tikriausiai aš geriau jaučiausi, jungiausi į darbą su veteranais ir man pavyko laimėti. Trasa patiko, nors važiavimas bruku man nėra pats mėgstamiausias dalykas. Buvo super!“ Varžybų organizatorius pagyrė ir D. Tušlaitė. „Čempionatas buvo puikus. Varžybų organizacinis lygis kyla. Reikia tikėtis, kad ir dviračių sporto populiarumas Lietuvoje didės. Dėkoju Gargždams ir tiems, kurie surengė daug įspūdžių suteikusias varžybas", – sakė Rio de Žaneiro olimpinių žaidynių dalyvė. Penktadienį Italijoje prasideda daugiadienės moterų lenktynės „Giro d'Italia“, tačiau D. Tušlaitė jose nedalyvaus. „Giro“ lenktynėse manęs nebus, nes po dvejų pastarųjų varžybų su komandos treneriu priimtas bendras sprendimas, kad startuos tos dviratininkės, kurios jaučiasi geriausiai", – teigė Daiva. Du čempionato aukso medalius jaunimo vaikinų grupėje iškovojo Venantas Lašinis („Staki - Technorama“). Jis nugalėjo ir pavienio starto, ir grupinėse lenktynėse. Pavienio starto lenktynes tarp vyrų laimėjo I. Konovalovas, o tarp moterų – Ernesta Strainytė (Šilalės SM/„Kvėdarna“). Prieš apdovanojimų ceremoniją šalies dviračių sporto bendruomenės nariai ir žiūrovai tylos minute pagerbė neseniai Italijoje mirusio praėjusių metų Lietuvos jaunimo čempiono Lino Rumšo atminimą. LDSF Trenerių tarybos pirmininkei Vitalijai Breivienei ir Lietuvos vyrų dviračių plento rinktinės vyriausiajam treneriui Artūrui Kaspučiui buvo įteikti Kūno kultūros ir sporto departamento apdovanojimai. Lietuvos čempionato prizininkams atiteko medaliai ir bendrovės „Sportland“ bei LDSF įsteigti čekiai, kurių bendra vertė – 3200 eurų. Nugalėtojams buvo užvilkti šalies čempionų marškinėliai ir įteikti specialūs prizai, simbolizuojantys 400 metrų ilgio akmenimis grįstą kelio atkarpą, kurią dviratininkams ne kartą teko įveikti per čempionato grupines lenktynes. Vyrų grupines lenktynes laimėjusiam I. Konovalovui atiteko Klaipėdos valstybinio jūrų uosto direkcijos generalinio direktoriaus Arvydo Vaitkaus įsteigta taurė. LDSF padėkos buvo įteiktos Klaipėdos rajono savivaldybės merui Vaclovui Dačkauskui, administracijos direktoriui Sigitui Karbauskui, Klaipėdos rajono Sporto centro direktoriui Vaidui Liutikui, bendrovės „Voltas“ direktoriui Dariui Levickiui ir Klaipėdos apskrities bei rajono policijos komisariatams. Čempionato vyriausiosios teisėjos pareigas pirmą kartą ėjo Roberta Barzdaitė. Varžybų teisėjai naudojosi LDSF rėmėjos – bendrovės ARX suteiktais automobiliais „Škoda“. Čempionato lenktynės pirmą kartą buvo transliuojamos tiesiogiai per televiziją ir internetu. Jas buvo galima stebėti ir lauko ekranuose. Vienas varžybų komentatorių buvo geriausias Lietuvos dviratininkas Ramūnas Navardauskas. Jis čempionate nedalyvavo dėl sveikatos problemų.