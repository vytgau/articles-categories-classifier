Likus vos kelioms valandoms iki žiemos olimpinių žaidynių pradžios gausus sportui neabejingų iš įvairių pasaulio kampelių atvykusių piliečių būrys su nekantrumu laukia savo šalių atstovų startų. Olimpiadą šiemet surengusi Pietų Korėja žada ne tik sporto fiestą, bet ir daugybę kitų malonių potyrių. Pietų Korėja didžiuojasi unikalia maisto kultūra. Nacionalinė šalies virtuvė gana įvairi. Joje galima rasti tokių skirtingų patiekalų kaip kimčiai – gausiai prieskoniais pagardintas sūdytų ir fermentuotų daržovių užkandis – ir korėjietiškas barbekiu. Pastarojo užsisakę klientai kviečiami prie stalų, kurių vidury –didžiulis keptuvas. Donghė mieste, netoli uosto esančiame žuvų turguje teks pasiderėti dėl kainos, už kurią pavyks įsigyti kokios nors gyvos žuvies. Įvairiausių rūšių jūros gėrybės čia laikomos vandens pripildytuose kibiruose. Išsirinktos žuvys ar kiti jūros gyvūnai suraikomi arba supjaustomi tiesiog pirkėjų akyse. Įsigytos gėrybės dažniausiai keliauja į netoli turgaus esančius restoranus, kuriuose, atsižvelgiant į klientų pageidavimus, žuvis gali būti patiekta žalia arba apdorota termiškai. Prie jos visada pasiūloma kuo įvairiausių priedų ir garnyrų. Karštos kunkuliuojančios sriubos Pietų Korėjoje galima paskanauti kone kas žingsnį įrengtose užkandinėse. Šio korėjietiško patiekalo rūšis būtų sunku suskaičiuoti. Sriubą siūlančių užkandinių savininkai teigia, kad šis pikantiškas patiekalas – puiki panacėja nuo pagirių, be to, efektyviai organizmą valantis maistas. Matyt, dėl šios priežasties vietinių šalies gyventojų vakaronės dažniausiai baigiamos dubeniu deginančiai karštos sriubos, priverčiančios išalkusius lėbautojus kaip reikiant suprakaituoti. Korėjiečiai įsitikinę, kad dėl tokio sriubos poveikio iš organizmo šalinami žalingi toksinai. Po įtemptos darbo dienos vietiniai gyventojai noriai užsuka į restoranus, kuriuose atsipalaiduoja gerdami korėjietišką alkoholinį gėrimą soju. Jį užkanda mėsa, kepama ant vidury stalo įmontuoto grilio. Korėjietiško barbekiu restoranuose maisto gurmanai gali patys stebėti, kaip čirška jų pasirinkti kiaulienos ar jautienos kepsniai.