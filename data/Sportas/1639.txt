Istorija Sibiro federalinėje apygardoje užfiksuota praėjusį savaitgalį, sausio 13-14 dienomis. „Manau, kad pasaulis turi žinoti apie tokius mistiškus įvykius“, – rašo informaciją paviešinęs Championat.ru žurnalistas Jevgenijus Sliosarenka, ironizuojantis, kad kol visa Rusija laukia, kiek jos sportininkų bus leista dalyvauti Pjongčango olimpinėse žaidynėse (Rusijos delegacija buvo diskvalifikuota dėl dopingo skandalo, – red. past.), šalies regionuose gyvenimas teka įprasta vaga. „Ar tai ne kažkoks medicininis fenomenas, kai netikėtai suserga beveik 40 sportininkų? Galbūt tai stebuklas?“, – ironizuoja J. Sliosarenka. Anot jo, paaiškėjus, kad varžybose Irkutske apsilankys RUSADA kontrolieriai, startuoti turėję lengvaatlečiai ėmė kristi lyg lapai. Atvykus pareigūnams, didžiulė grupė atletų susirgo arba tiesiog nepasirodė starto pozicijose. Tokiu būdu jie automatiškai išvengė ir dopingo patikros procedūros, kuomet kontrolieriams reikia pateikti šlapimo mėginius. Žurnalistas pažymi, kad varžybose nestartavo ir bėgikė Natalija Aristarchova, kuri dar gruodžio pabaigoje Krasnojarsko krašto čempionate 300 metrų įveikė tiesiog fantastiškai greitai, planavo panašiai sėkmingai pasirodyti ir Irkutske, tačiau iš varžybų netikėtai pasitraukė. O štai kaip atrodė, pavyzdžiui, 60 metrų bėgimo rungtis. Aplink nugalėtoją Poliną Miller – du tušti takeliai.  Grupė sportininkų ir trenerių, socialiniuose tinkluose pasivadinusi „StopDoping! Pasakyk dopingui ne!“, paskaičiavo, kad viso varžybose nestartavo 36 sportininkai ir išvardijo visas jų pavardes. Sąraše – tiek suaugusieji, tiek jaunimo grupių (iki 18, iki 20 ir iki 23 metų) sportininkai – įvairių distancijų bėgikai, šuolininkai į aukštį, tolį ir kt. Dalis iš jų netgi pateikė ligos pažymas. Pranešama, kad Rusijos lengvosios atletikos federacija jau pradėjo šio įvykio tyrimą. Tuo metu pats J. Sliosarenka prisimena, kad panašių atvejų Rusijos sporte pastaruoju metu būta ir daugiau. Anot jo, dopingo kontrolės vengė visa grupė Maskvos maratono favoritų, iš varžybų pasitraukusių joms jau įpusėjus, 2017-ųjų pradžioje Orenburge vykusiose lengvosios atletikos varžybose sportininkai taip pat masiškai vengė dopingo patikros ir dėl įvairių priežasčių atsisakė startuoti. Taigi, anot autoriaus, išvadas galite pasidaryti patys.