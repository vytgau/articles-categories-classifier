Azijoje vykstančiame ture trečiąsias rungtynes žaidęs Miuncheno „Bayern“ pagaliau iškovojo pergalę. Vokietijos čempionai pačioje rungtynių pradžioje pasiuntė varžovus į nokdauną. 6-ą minutę tolimu smūgiu varžovų vartininką nuginklavo Rafinha, o 12-ą ir 27-ą minutę pasižymėjo kiek anksčiau daug kritikos sulaukęs Th. Mulleris. Tiesa, Anglijos čempionai nesusitaikė su tokiu rezultatu ir netrukus jį švelnino – dar pirmajame kėlinyje per pridėtą laiką įvartį pelnė Marcosas Alonso, o antrojo pabaigoje – Michy Batshuayi. Pirmose Azijos turo rungtynėse „Bayern“ 2:3 nusileido FA taurės laimėtojui Londono „Arsenal“, o vėliau 0:4 pralaimėjo „Milan“ ekipai. Po dviejų pralaimėjimų vokiečių klubui teko atlaikyti kritikos laviną, tačiau dvikovoje su „Chelsea“ Carlo Ancelotti auklėtiniai akivaizdžiai pagerino savo žaidimą. Esant 30 laipsnių karščiui „Bayern“ futbolininkai nuo pradžių žaidė agresyviai. Ketvirtadienį Vokietijos čempionai Singapūre susigrums su Milano „Inter“ ir grįš namo. Rugpjūčio 5-ą dieną numatytos „Bayern“ ir Dortmundo „Borussia“ dvikova dėl Supertaurės.  Londono „Chelsea“ 2 – 3 Miuncheno „Bayern“ 6' [0 – 1] Rafinha 12' [0 – 2] Thomas Mulleris 27' [0 – 3] Thomas Mulleris 45+3' [1 – 3] Marcosas Alonso 85' [2 – 3] Michy Batshuayi 