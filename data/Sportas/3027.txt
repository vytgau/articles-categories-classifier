Itin svarbią pergalę iškovojo JAV futbolininkai, kurie namuose 4:0 sutriuškino Panamos rinktinę ir dėjo didelį žingsnį link 2018 metų pasaulio pirmenybių Rusijoje. Galingai rungtyniavusius amerikiečius jau 8-ąją minutę į priekį išvedė šalies futbolo ateitimi laikomas Christianas Pulisičius. Po 11 minučių rezultatą padvigubino Jozy Altidore'as. Rezultatas triuškinančiu tapo dar iki pertraukos. 11 metrų baudinį realizavęs J. Altidore'as pelnė antrąjį savo įvartį. Paskutinę vinį į Panamos karstą 63-ąją minutę dūrė Bobby Woodas. JAV nacionalinė komanda šios pergalės dėka su 12 taškų turnyrinėje lentelėje pakilo į trečiąją vietą, garantuojančią tiesioginį kelialapį į pasaulio čempionatą. Užsitikrinti šį kelialapį Bruce'o Arena auklėtiniai gali paskutiniosiose atrankos rungtynėse kitą savaitę, kai išvykoje susitiks su autsaidere Trinidado ir Tobago rinktine. Išstumti iš trečiosios pozicijos amerikiečius gali tie patys Panamos futbolininkai, per 9 mačus surinkę 10 taškų, ir 8 rungtynes sužaidusi Hondūro rinktinė, savo sąskaitoje turinti 9 taškus. Panama savo lemiamą mačą žais prieš Kosta Riką, o Hondūrui dar teks kautis su ta pačia Kosta Rika ir atrankos lydere Meksika, kuri penktadienį 3:1 pranoko Trinidadą ir Tobagą. Ketvirtą vietą atrankoje užėmusi komanda dėl kelialapio į pasaulio čempionatą turės kovoti su Azijos atrankos atstovais. Rezultatai: JAV 4 – 0 Panama 8' Christianas Pulisičius [1 - 0] 19' Jozy Altidore'as [2 - 0] 43' Jozy Altidore'as [3 - 0] - 11m. baudinys 63' Bobby Woodas [4 - 0] Meksika 3 – 1 Trinidadas ir Tobagas 66' Shahdonas Winchesteris [0 - 1] 78' Hirvingas Lozano [1 - 1] 89' Javieras Hernandezas [2 - 1] 90' Hectoras Herrera [3 - 1] Turnyrinė lentelė: (komanda, žaistos rungtynės, pergalės, lygiosios, pralaimėjimai, įvarčių santykis, taškai) 