Pirmajame kėlinyje iniciatyva dažniau priklausė „Vairui-Kalviui“, o kėlinio viduryje Mantas Kazlauskas žeminimu išvedė ekipą į priekį. Po kelių minučių tris taškus „Vairui-Kalviui“ baudos smūgiu pelnė Donatas Vilimavičius. Iškart po to, po kontratakos „Baltrex-Šiaulių“ žaidėjas Tautvydas Krasauskas atliko žeminimą, o realizacijos smūgį pridėjo Dovydas Taujanskas. Antrajame kėlinyje D. Vilimavičius atliko dar du tikslius baudos smūgius ir „Vairas-Kalvis“ pirmavo 14:7. Tuomet „Baltrex-Šiaulių“ žaidėjas Martynas Lianzbergas prispaudė kamuolį įskaitiniame plote ir sumažino savo ekipos atsilikimą iki 2 taškų.  Vėliau „Vairas-Kalvis“ buvo priverstas žaisti mažumoje, bet sugebėjo išplėšti pergalę 21:19. Kaip įprasta žaidžiant šioms dviem komandoms, rungtynėse dominavo fiziškai kietas žaidimas, kur vyrai kovėsi be jokio gailesčio. Už pavojingą žaidimą raudona kortele buvo nubaustas „Vairo-Kalvio“ narys Justinas Urbonas. Geriausiu rungtynių žaidėju pripažintas D. Vilimavičius. „Kadangi laimėjome, tai rungtynes vertinu gerai, bet matosi, kur dar turime padirbėti. Žaidėme gal 60 proc. savo galimybių, šiek tiek pametėme galvą. Galėjo būti daug geriau, bet svarbiausia yra pergalė. Mes visada pasižymime disciplinuota gynyba, bet buvo momentų, kai prasileidome kvailus taškus. Bet kokiu atveju, tokiose rungtynes svarbiausia yra gynyba“, – sakė „Vairo-Kalvio“ veteranas Mindaugas Misevičius.  Dėl LRF taurės taip pat kovoja Kauno „Žalgirio“ ir „Šiaulių“ ekipos. Turnyras vyksta vieno rato sistema.