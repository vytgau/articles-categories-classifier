Žalgiriečiai labai aktyviai pradėjo rungtynes ir svečių vartininkas Tadas Simaitis kelis kartus buvo priverstas įsitraukti į žaidimą. Pirmo įvarčio ilgai laukti neteko. 8 minutę šeimininkai surezgė žaibišką kombinaciją, kurią tiksliu smūgiu iš arti pabaigė rezultatyviausias čempionato žaidėjas Darvydas Šernas. 14 minutę D. Šernas pabandė pergudrauti T. Simaitį, o nepavykus, atliko perdavimą atgal. Jonaviečių gynėjas Maksimas Žučikovas neišmušė kamuolio ir Matija Ljujičius galingu smūgiu pelnė įvartį – 2:0. Neilgai trukus „Žalgirio“ serbas pasižymėjo dar kartą. 21 minutę jis vėl įmušė iš baudos aikštelės, gavęs gerą brazilo Elivelto perdavimą. Jonavos komandos futbolininkai šiose rungtynėse čempionams suteikė labai daug erdvės. Pastarieji tuo naudojosi, atakuodami abiem aikštės kraštais ir puolime nevengdami improvizacijų. Svečiai retose atakose ieškojo savo puolėjo Maksimo Marusičiaus, bet šiam ukrainiečiui niekaip nesisekė suvaldyti kamuolio. Po pertraukos vaizdas aikštėje nesikeitė. Žalgiriečiai toliau dominavo, o jų gerbėjus pradžiugino rezultatyvus Liviu Antalio žaidimas. Po keitimo aikštėje pasirodęs rumunas pasižymėjo du kartus. 59 minutę jis realizavo 11 metrų baudinį, kurį uždirbo Linas Klimavičius. 72 minutę L. Antalis pasižymėjo nestipriu smūgiu pažeme po Danieliaus Romanovskio perdavimo – 5:0. Jonaviečiai per likusias minutes dar surengė porą pavojingų atakų, bet nuo gėdingo pralaimėjimo Mindaugo Čepo auklėtinių tai neišgelbėjo. Pergalę rezultatu 5:0 „Žalgiris“ iškovojo antrą kartą šį mėnesį – prieš dvi savaites tokiu būdu buvo sutriuškintas ir „Utenis“. Vilniaus „Žalgiris“ – „Jonava“ 5:0 (3:0) „Žalgiris“: A. Vitkauskas, E. Vaitkūnas, L. Klimavičius, D. Oyarzunas, R. Baravykas, M. Traore (46 min. L. Antalis), M. Ljujičius, M. Kuklys, S. Nyuiadzi (63 min. D. Romanovskis), Elivelto, D. Šernas (46 min. B. Atajičius). „Jonava“: T. Simaitis, E. Ževnerovas, M. Žučikovas, A. Osipovas, L. Peričius, M. Dapkus (46 min. K. Šilkaitis), K. Upstas (89 min. T. Salamanavičius), A. Paškevičius, M. Grigaravičius, K. Siličius (46 min. Tautvydas Eliošius), M. Marusičius. Įvarčiai: D. Šernas (8), M. Ljujičius (14, 21), L. Antalis (59 iš 11 m, 72) Geltonos kortelės: L. Klimavičius (6), B. Atajičius (55); A. Osipovas (50) A lygos turnyro lentelė (vieta, komanda, rungtynės, pergalės, lygiosios, pralaimėjimai, įvarčiai, taškai):  Rezultatyviausi čempionato žaidėjai: D. Šermas („Žalgiris“) – 14, A. Paniukovas („Atlantas“) – 11, M. Maksimovas („Trakai“) – 10, Elivelto („Žalgiris“) – 10.