Lietuvos lengvosios atletikos federacijos (LLAF) rengiamuose rinkimuose A. Gudžius triumfuoja jau ketvirtus metus iš eilės, o A. Palšytė – antrus. Didžiausia šių metų Lietuvos lengvaatlečių pergalė – pasaulio čempionate laimėtas medalis po 12 metų pertraukos. A. Gudžius Londone vykusiose planetos pirmenybėse diską nuskraidino 69,21 m, 2 cm aplenkė švedą Danielį Stahlį ir užlipo ant aukščiausios apdovanojimų pakylos. Vaclovo Kidyko auklėtinis kiek vėliau triumfavo dar kartą – laimėjo Deimantinės lygos finalą. Apibendrindamas sezoną A. Gudžius kalbėjo, kad trūko tik vieno – kirsti magišką 70 m ribą oficialiose varžybose. Bet šį uždavinį kaunietis perkelia į kitus metus. „Geriausi karjeros metai. Apdovanojimas kaip ir pernai duodamas ne už gražias akis, o geriausius rezultatus. Už dyką nedalijami. Taip kad nenustebino. Viskas savo vietoje“, – atsiėmęs apdovanojimą kalbėjo A. Gudžius. Paklaustas, ar ketvirti metai iš eilės laimėti tokius rinkimus nepabodo, disko metikas nusijuokė: „Gal akmenuką mesiu – vyrukams lengvaatlečiams pasitempti reikėtų. Stengiuosi tobulėti, padaryti, ką galiu geriausiai. Tas titulas glosto širdį, nes tai reiškia, kad kažką gerai ir teisingai darau. O kompanijai reikia susiimti ir pasistengti. Gal kitais metais bus kitas“. Antrąją vietą Lietuvos geriausio 2017-ųjų metų lengvaatlečio rinkimuose laimėjo Edis Matusevičius (ieties metimas), trečiąją – Remigijus Kančys (maratonas). Tarp nominantų taip pat buvo Marius Žiūkas (20 km sportinis ėjimas), Šarūnas Banevičius (rutulio stūmimas), Adrijus Glebauskas (šuoliai į aukštį), Simas Bertašius (1500 m, 3000 m, 5000 m). Du Lietuvos rekordai, Europos čempionės titulas, universiados bronza ir neišsipildžiusios svajonės pasaulio čempionate. Toks A. Palšytės derlius 2017-aisiais. Sausį LLAF taurės varžybose sportininkė pirmą kartą įveikė 200 cm aukštį, o kovą Europos uždarų patalpų čempionate Serbijoje peršoko 201 cm ir iškovojo auksą, artimiausią konkurentę pranokusi septyniais centimetrais. Tokia sėkmė A. Palšytei garantavo geriausios sausio ir kovo mėnesių Europos lengvaatletės vardą. Tiesa, vasaros sezonas susiklostė ne taip, kaip planavo – traumą pirmame Deimantinės lygos etape JAV patyrusi atletė buvo priversta mėnesį nesportuoti ir, vis dar jausdama traumos padarinius, pasaulio čempionate užėmė 7-ą vietą (192 cm), o universiadoje laimėjo bronzą (191 cm). „Metai gal galėjo būti geresni, bet sportas neprognozuojamas, traumos – neatsiejama sporto dalis. Man apmaudu, kad viskas pasisuko ne ta linkme, bet neturiu dėl ko liūdėti. Metai tikrai buvo labai geri. Vien dėl aukso medalio ir rekordo jie svarūs, o pasaulio čempionate užėmiau 7-ą vietą, tai aukščiausia vieta mano karjeroje. Todėl metai buvo įdomūs, kupini išgyvenimų ir sėkmingi“, – sakė A. Palšytė. Antrąją vietą geriausios lengvaatletės rinkimuose iškovojo Eglė Balčiūnaitė (800 m bėgimas), trečiąją – Živilė Vaiciukevičiūtė (20 km sportinis ėjimas). Į 2017-ų metų geriausios lengvaatletės vardą taip pat pretendavo Zinaida Sendriūtė (disko metimas), Brigita Virbalytė-Dimšienė (20 km sportinis ėjimas), Dovilė Dzindzaletaitė (trišuolis), Austra Skujytė (septynkovė, rutulio stūmimas). Didžiausios intrigos pasiekta Lietuvos lengvosios atletikos kylančios žvaigždės kategorijoje. Šis titulas atiteko daugiakovininkei Urtei Bačianskaitei. Pastaroji nustebino pasaulio jaunių čempionate iškovojusi bronzą (5467 tšk.) ir pagerinusi Lietuvos 16-mečių, 17-mečių ir 18-mečių rekordus. Tarp kandidatų į kylančios žvaigždės vardą taip pat buvo Rokas Ickys (110 m barjerinis bėgimas), Beatričė Juškevičiūtė (septynkovė), Juozas Baikštys (šuoliai į aukštį), Juozas Baikštys (šuoliai į aukštį), Eduardas Survilas (800 m), Gabija Galvydytė (400 m barjerinis bėgimas), Tomas Sabašinskas (dešimtkovė). Geriausiais treneriais paskelbti Tatjana Krasauskienė (A. Palšytės trenerė) ir Vaclovas Kidykas (A. Gudžiaus treneris). Šventiniame LLAF renginyje pagerbta Atėnų olimpiados vicečempionė ir 2012-ų metų Londono žaidynių bronzos medalio laimėtoja 38-erių metų Austra Skujytė. Legendinė daugiakovininkė šįmet padėjo tašką savo spalvingoje karjeroje. „Netikėta staigmena. Labai malonu. Tie skaičiai ir rezultatai galbūt atrodo nereikšmingi, bet jie yra mažytės mano gyvenimo istorijos. Jose dalyvavo daugybė žmonių. Ačiū jums labai už didelę pagalbą kuriant tas istorijas“, – kiek susijaudinusi kalbėjo A. Skujytė.  Geriausi Lietuvos lengvaatlečiai: 2009 m. – Lina Grinčikaitė (100 m) ir Virgilijus Alekna (disko metimas) 2012 m. – Austra Skujytė (septynkovė) ir Virgilijus Alekna (disko metimas) 2013 m. – Zinaida Sendriūtė (disko metimas) ir Virgilijus Alekna (disko metimas). Kylanti žvaigždė – Benediktas Mickus (800 m) 2014 m. – Zinaida Sendriūtė (disko metimas) ir Andrius Gudžius (disko metimas). Kylanti žvaigždė – Jogailė Petrokaitė (šuoliai į tolį) 2015 m. – Brigita Virbalytė-Dimšienė (20 km sportinis ėjimas) ir Andrius Gudžius (disko metimas). Kylanti žvaigždė – Edis Matusevičius (ieties metimas) 2016 m. – Airinė Palšytė (šuoliai į aukštį) ir Andrius Gudžius (disko metimas). Kylanti žvaigždė – Urtė Baikštytė (šuoliai į aukštį) 2017 m. – Airinė Palšytė (šuoliai į aukštį) ir Andrius Gudžius (disko metimas). Kylanti žvaigždė – Urtė Bačianskaitė (daugiakovė).