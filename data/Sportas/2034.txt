Dovilę Kilty (buvusią Dzindzaletaitę – lengvoji.lt) į Europos iki 23 metų čempionės sostą atvedęs ispanas nuo 2015-ųjų dirba su bėgike Modesta Morauskaitė, o šį rudenį jo komandą papildė perspektyvi trišuolininkė Diana Zagainova. „Susiklostė tokia situacija, kad nebuvo kitos išeities ir reikėjo kažkur treniruotis. Susirašiau su Dovile ir ji man pasiūlė susisiekti su jos buvusiu treneriu, dirbančiu Valensijoje, ir paklausti dėl bendradarbiavimo, – prisiminė D.Zagainova. – Parašiau treneriui, kad labai noriu treniruotis, noriu pasiruošti Europos čempionatui ir man reikalinga jo pagalba, o jis pakvietė atvažiuoti dviejų savaičių bandomajam laikotarpiui, kad pasižiūrėtų ir nuspręstų, ar tinku.“ Dar pavasarį sulaukusi tokio pasiūlymo lengvaatletė nedvejojo nė minutės – tą pačią dieną nusipirko skrydžių bilietus į Ispaniją. „Po penkių dienų darbo jis sutiko mane treniruoti. Rengiantis vasaros sezonui iš viso Ispanijoje buvau du kartus po dvi savaites, pasiruošimą tęsiau Lietuvoje, nes man reikėjo pabaigti universiteto antrą kursą. Buvo tokia sąlyga, kad jei noriu treniruotis ir rimtai tuo užsiimti, privalau pereiti į Valensijos „Terra i Mar“ klubą bei atvykti į Ispaniją“, – pasakojo 20-metė trišuolininkė. Svarbiausioms vasaros sezono varžyboms – Europos iki 23 metų čempionatui – D. Zagainova ruošėsi pagal ispanų specialisto planus Vilniuje, padedama Kęstučio Šapkos. Pirmenybėse ji buvo viena komandos lyderių: nušoko 13,44 metro bei užėmė septintą vietą. „Dar sezono pradžioje pasipylė asmeniniai rekordai ir šiaip 2017-ieji buvo vieni sėkmingiausių. Dabar tęsiu savo pažadą ir nuo spalio atvykau treniruotis čia, dirbu su Modesta Morauskaite, labai pajėgia šuolininke Fatima Diame“, – teigė D. Zagainova. Kelią į Valensiją „praskynusi“ D. Kilty už D. Zagainovą vyresnė ketveriais metais, o šis laikotarpis sudaro tą patį varžybų ciklą. Būdama 19-ikos D. Kilty taip pat dalyvavo Europos iki 23 metų čempionate, kur buvo devinta, o po dvejų metų iškovojo aukščiausios prabos medalį. „Kai atvažiavau į Ispaniją, nebuvo jokių palyginimų su Dovile. Treneris pasakė, kad jei rimtai dirbsiu Valensijoje, jis mato perspektyvą šokti daugiau nei 14 metrų, tam tiesiog reikia laiko ir sunkaus darbo“, – apie viltis pasakojo trišuolininkė. Ispaniją D. Kilty dėl šeimyninių aplinkybių paliko besibaigiant 2015-iesiems ir su buvusiu treneriu ryšių nebepalaiko. Tuo tarpu šalies rekordininkė ir D. Zagainova – geros draugės. Mergina dalyvavo ir Dovilės bei britų sprinto žvaigždės Richardo Kilty vestuvėse Didžiojoje Britanijoje. „Nors mes ir varžovės sektoriuje, labai gerai sutariame, pakankamai dažnai susirašome, pakonsultuojame viena kitą. Labai smagu buvo, kad gavome kvietimą atvažiuoti į jos vestuves. Smagiai „pabaliavojome“, atšventėme ir išlydėjome ją į gyvenimą. Smagu, kad turime tokius gerus santykius“, – džiaugėsi D. Zagainova. Sužadėtuvių žiedu džiaugiasi ir naujoji „emigrantė“ – jau būnant Ispanijoje jai pasipiršo nuolat ten ją lankantis vaikinas Tomas. Lengvaatletė neslepia, kad namų ilgesys kamavo nuo pat pirmųjų dienų svetur. „Kadangi žinojau nuo pavasario, kad išvyksiu, visus aplinkinius stengiausi paruošti tam. Kad ir kiek buvome pripratę prie tos minties, vis tiek buvo labai sunku. Nenorėjau palikti savo šeimos, Tomo. Teko susistabdyti mokslus, pasirinkti prioritetus. Kursą baigiau be skolų ir žinau, kad nėra problemos – pabaigsiu mokslus vėliau“, – neabejojo trišuolininkė. Kitąmet D.Zagainova tikisi įvykdyti suaugusiųjų Europos čempionato normatyvą – 13,90 m. Penktą rezultatą šalies istorijoje turinčiai lengvaatletei iki jo trūksta 26 centimetrų. Beje, realu, kad į Berlyne (Vokietija) vyksiančias pirmenybes vyktų net trys lietuvaitės – normatyvą jau įvykdė D.Kilty, o iki jo vos 8 centimetrų trūksta Švedijos lietuvei Ainai Grikšaitei.