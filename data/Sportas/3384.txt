Ketvirtadienį, rugsėjo 7 d., Anglijos futbolo klubas „Tottenham Hotspur“ atskleidė išties ambicingus planus įrengti pirmą pasaulyje kelių dalių stumdomą futbolo aikštę. Aikštė, kurią sudarys trys stumdomos konstrukcijos, veiks būsimame Londono klubo stadione. Po ja bus įrengta dirbtinės dangos amerikietiškojo futbolo aikštė, todėl stadione bus galima rengti ne tik „Tottenham“ namuose žaidžiamus mačus. Jis bus tinkamas ir JAV Nacionalinės futbolo lygos (NFL) varžyboms, vykstančioms kiek kitokio dydžio aikštėse. Naujajame stadione, kurio oficialus pavadinimas dar nepatvirtintas, ketinama net 10 metų rengti po dvi NFL varžybas per sezoną.