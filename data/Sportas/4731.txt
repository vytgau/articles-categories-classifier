Nugalėtojas 216 km nuvažiavo per 5 val. 5 min. 34 sek. (vid. greitis – 42,413 km/h). Trčias finišavo kitas vokietis Andre Greipelis („Lotto Soudal“). Nugalėtojo laikas įskaitytas 2-120 vietas užėmusiems dviratininkams. I. Konovalovas klasifikuotas 119-as. „Gaila, kad iki antros pergalės šiek tiek pritrūko. Šiandien mūsų lyderis dar kartą buvo antras. Bet nėra taip blogai. Nevarykime Dievo į medį. Juk į „Tour de France“ atvažiavome su didžiule viltimi laimėti vieną etapą, – teigė I. Konovalovas. – Šiandien buvo labai karšta. Visą dieną kepino didesnis nei 30-ies laipsnių karštis. Tad gertuvės tuštėjo viena po kitos. O A. Demare'o „išvežimas“ nebuvo šimtaprocentinis. Bet visa komanda dirbome jam ir kiekvienas stengėmės padaryti, ką galėjome. Šį kartą man neteko labai svariai prisidėti prie lyderio „vežimo“, bet, jeigu būtų manęs reikėję, būčiau buvęs šalia“. Lyderiu išliko britas Christopheris Froome'as („Sky“), kuris ketvirtadienį finišavo 56-as. Aukščiausią vietą iš FDJ komandos bendroje įskaitoje užima prancūzas Rudy Molardas (+3.47). Jis yra 35-as. I. Konovalovas (+24.28) klasifikuotas 163-ias. Iš 198-ių startavusių dviratininkų lenktynes tęsia 193. Ketvirtą etapą laimėjęs A. Demare'as taškų klasifikacijoje išliko pirmas. Lenktynės, kurias sudaro 21-as etapas, baigsis liepos 23 dieną Paryžiuje. 31-erių metų I. Konovalovas „Tour de France“ lenktynėse dalyvauja antrą kartą. Pirmąsyk jis šiose varžybose jėgas išbandė 2010-ais metais.