Šią ir porą įžanginių kovų ankstų sekmadienio rytą (4.00 val.) tiesiogiai iš JAV Ohajo valstijos Toledo miesto transliuos vaizdo transliacijų internetu platforma viaplay.lt ir „Viasat Sport Baltic“ kanalas. Pasak daugelio bokso specialistų, tai turėtų būti labai intriguojantis mūšis. Čempiono vardą gins Tolede gimęs 26-erių metų R. Easteris. Jis profesionalų ringe dar nepatyrė nė vieno pralaimėjimo ir šventė 19 pergalių (14 nokautų). Amerikietis IBF trofėjų iškovojo pernai, kai permainingoje kovoje palaužė Ganos boksininko Richardo Commey pasipriešinimą. Šiemet R. Easteris titulą apgynė ir nugalėjo Luisą Cruzą iš Puerto Riko. Amerikiečio pranašumas prieš D. Šafikovą tas, kad JAV atletas yra net 15 cm aukštesnis už savo oponentą, be to, turi gerokai ilgesnes rankas. Tačiau 32-ejų metų baškirų kilmės Denisas Šafikovas yra labiau patyręs. Jis profesionalų varžybose triumfavo 38 kartus (20 nokautų), dusyk suklupo, vieną kovą baigė lygiosiomis. Tai bus trečias D. Šafikovo bandymas užsijuosti IBF pasaulio čempiono diržą. 2014-ais jis turėjo pripažinti meksikiečio Miguelio Vazquezo pranašumą, o 2015-ais nusileido Rancesui Barthelemy iš Kubos. Kairiarankis Rusijos boksininkas, kurio pravardė yra Čingischanas, anksčiau buvo Europos jaunių čempionas pusvidutinio svorio kategorijoje (iki 66,7 kg). Tarp profesionalų D. Šafikovas kovojo ir antro lengvo svorio kategorijoje (iki 63,5 kg). Anot kai kurių specialistų, tai bus rimčiausias R. Easterio karjeros iššūkis. „D. Šafikovas yra stiprus varžovas, bet aš nebijau nė vieno oponento. Rusijos atstovas atvyko pasiimti čempiono diržo, bet žinau, kad po kovos jį užsijuosiu aš. Man birželį gimė sūnus. Jis irgi bus arenoje. Tai man suteiks papildomų jėgų“, – kalbėjo JAV boksininkas. Populiarios bokso svetainės boxrec.com reitinge R. Easteris užima trečią vietą pasaulyje, o D. Šafikovas yra devintas. Jis 2015-ais buvo trečias.