Ralis vyks sausio 6–20 dienomis Peru, Bolivijoje ir Argentinoje. Tai vienos iš sudėtingiausių pasaulyje lenktynių, jas sudaro 14 etapų, bendras distancijos ilgis yra 9000 km, iš jų 4500 km – greičio ruožai. Pusę ralio dienų bus važiuojama tik bekele ir smėlio kopomis, o 5 lenktynių dienas bus važiuojama kalnuose, didesniame nei 3000 m virš jūros lygio aukštyje. „Peugeot Total“ komandoje startuoja 4 ekipažai. Taip vadinamą „DreamTeam“ komandą sudaro nugalėtojo titulą ginantis ir trečios pergalės iš eilės siekiantis Stephane'as Peterhanselis/Jeanas Paulis Cottret, Sebastienas Loebas/Danielis Elena, Carlosas Sainzas/Lucas Cruzas ir Cyrilis Despres/Davidas Castera. Lenktynių automobiliai – galiniais ratais varomi „Peugeot 3008DKR Maxi“ su dyzeliniu 3 litrų dviejų turbinų varikliu. Anksčiau komandos atstovai yra pareiškę, kad tai bus paskutinis prancūzų ekipos Dakaro ralis.  „Peugeot“ Dakaro ralį laimėjo jau 6 kartus: 1987 m. – „Peugeot 205 T16 Grand Raid“ – Ari Vatanen / Bernard Giroux 1988 m. – „Peugeot 205 T16 Grand Raid“ – Juha Kankkunen / Juha Piironen 1989 m. – „Peugeot 405 T16 Grand Raid“ – Ari Vatanen / Bruno Berglund 1990 m. – „Peugeot 405 T16 Grand Raid“ – Ari Vatanen / Bruno Berglund 2016 m. – „Peugeot 2008DKR“ – Stephane Peterhansel / Jean-Paul Cottret 2017 m. – „Peugeot 3008DKR“ – Stephane Peterhansel / Jean-Paul Cottret