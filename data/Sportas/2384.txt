Pastaruoju metu kontraktai buvo pratęsti su vyriausiuoju treneriu Vladimiru Čeburinu, komandos kapitonu Algiu Jankausku, Andro Švrljuga ir Ivanu Kardumu, prie jų prisijungė Vaidas Slavickas, Robertas Vėževičius ir Paulius Janušauskas. Be to, galiojančias sutartis su Lietuvos čempionų klubu turi Giedrius Matulevičius, Ovidijus Verbickas, Karolis Laukžemis, Darius Isoda, Domantas Antanavičius, Semiras Kerla, Josipas Tadičius, Jeremy Manzorro, Choco, Sergio Semedo ir Rigino Cicilia. Kitą sezoną „Sūduvoje“ neišvysime Marjano Altiparmakovskio, Mariaus Činiko, Karolio Chveduko ir Deivido Šešplaukio, o iš Povilo Leimono, Ernesto Veliulio, Aleksandro Živanovičiaus, Radanfah Abu Bakro ir Martyno Matuzo dar laukiama atsakymų dėl naujų sutarčių. „Sūduvos“ prezidentas Vidmantas Murauskas teigia, kad stengiasi išsaugoti komandoje kuo daugiau čempionais tapusių futbolininkų. – Prezidente, daug metų rūpinatės „Sūduva“, ką jums asmeniškai reiškia šis titulas? – Daug metų dirbau, visada norisi nugalėti, bet niekada nebuvome taip arti. Daug metų dirbant, nesimėtant, išvengus didesnių klaidų, pavyko tai pasiekti. Labai malonu, kai per taurės įteikimą pakeli akis ir matai, kad daugiau nei 4 tūkstančiai žmonių džiaugiasi, skanduoja, nesiskirsto. – O kurios akimirkos iš viso sezono labiausiai įsirėžė atmintin, ką pavadintumėte įsimintiniausiais auksinių metų įvykiais? – Gal labiausiai užvedantis epizodas buvo per rungtynes su Soligorsko „Šachtior“, kai A. Jankauskas įmušė antrą įvartį ir patekom į kitą etapą. Tas įvartis tikrai ilgai išliks atmintyje. Toliau – rungtynės namie su „Sion“. Niekas mumis netikėjo, bet 10 min. jau pirmavome 2:0. Lietuvos čempionate visos rungtynės susiję, bet ypatingos – paskutinės, kurių metu turėjome tokią didelę persvarą ir aikštėje, ir rezultate. – Sakėte, kad visada norėdavote mesti iššūkį lyderiams, bet prieš šį sezoną panašių kalbų nebuvo. – Prieš sezoną galvojome apie biudžetą. Tuomet buvo kiti skaičiai, viskas buvo dėliojama taip, kad taptume prizininkais ir kuo sėkmingiau pasirodytume Europos lygoje. – Tad kas nulėmė, kad viskas taip pakrypo nauja linkme? – Nuoseklus darbas, vizija. Ir trenerio darbas, ir žaidėjų parinkimas, ir komandos stiprinimas. Visi darbai buvo reikšmingi, visi su nedidelėmis klaidomis buvo atlikti teisingai ir laiku. Žaidėjai žaisdavo tai geriau, tai blogiau, bet buvo jų gausa, konkurencija, galimybės tinkamai paskatinti. Viską suderinus ir išėjo toks rezultatas. – Kada pats patikėjote, kad įmanoma tapti čempionais? – Titulo siekiau nuo rugpjūčio 31 dienos. Buvo sudarytas grafikas, jame numatyta keletas etapų. Pirmasis etapas buvo laimėti abejas rungtynes su „Trakais“, antrasis – laimėti kitas 6 rungtynes iš eilės, trečiasis – įveikti „Žalgirį“. Paskutinis etapas – išsaugoti lyderių poziciją ir tapti čempionais. Buvo pakeista ir premijavimo sistema, kiekviename etape numatytas skatinimas, sukurtas žaidėjų konkurencijos didinimo planas. Sporte niekada negali būti garantuotas, kad pavyks, bet mums pavyko. Džiugu dėl to. – Kai „Sūduva“ sėkmingai žygiavo Europos lygoje, žmonės dažniau aptarinėjo ne įveiktus varžovus, o klubo pelnytas UEFA premijas. Pirmoji vieta A lygoje ir žaidimas kito sezono Čempionų lygoje taip pat užtikrina solidžią injekciją į klubo biudžetą. – Šiemet iš viso uždirbome 936 tūkst. eurų, tačiau beveik 30 proc. šios sumos skirta komandos premijavimui. Komanda pasiekė rezultatą, tad reikia pasidžiaugti, kad galėjome ją skatinti. Dalį lėšų skyrėme naujų žaidėjų įsigijimui. Taip „Sūduvos“ šių metų biudžetas nuo 600 tūkst. eurų išaugo iki 1,2 mln. Nukrypimas nuo plano – didelis, bet viskas buvo apgalvota ir suplanuota. Aiškiai žinojome, kad pavedimą iš UEFA gausime spalio 6 dieną, žaidėjai palaukė premijų. Tie pinigai buvo naudojami ir tų lėšų panaudojimas ženkliai prisidėjo prie šių metų rezultato. Galime tik pasidžiaugti tokiais skaičiais ir palinkėti, kad kitais metais vėl uždirbtume. 2018 metais klubo biudžetas tikrai neaugs, turėtų siekti apie milijoną eurų. – Vienas sezonas baigėsi, kitas, galima sakyti, jau prasidėjo. – Užduotis kitą sezoną gali būti tik viena – apginti titulą. Bus labai sunku, nes Vilniaus „Žalgiris“ darys išvadas, „Trakai“ jau šiemet dalyvavo kovoje dėl čempionų vardo. Jiems dabar esame kaip pavyzdys, kad gali laimėt ne tik „Žalgiris“. Bus sunku, bet čempionai negali kelti sau kitokios užduoties. Ji – aiški ir konkreti. – Klube dabar verda darbas derantis su žaidėjais dėl naujų sutarčių. Kokią pats matote kitų metų komandą? – Buvo planas išsaugoti visą sudėtį, bet kai kurios permainos yra neišvengiamos. Šiandien turime 17 sutarčių su žaidėjais, dar keleto žaidėjų sprendimo laukiame. Negalima švaistytis čempionais. Komandos pagrindas jau yra, lauksime likusių žaidėjų atsakymų, o tada spręsime. – Kokie yra komandos pasirengimo 2018 metų sezonui planai? – Komanda jau atostogauja, o Marijampolėje vėl susirinks sausio 10 dieną. Prieš naują sezoną esame numatę surengti treniruočių stovyklą užsienyje, bet apie tai dar kiek per anksti kalbėti.