Pagal šią sutartį, artimiausius 10 metų Elektrėnų ledo rūmus valdys, jais rūpinsis, ledo nuoma užsiims DKLRM. „Sutartis atveria naujas galimybes ledo rituliui. Tikimės, jog pavyks tinkamai rūpintis ledo rūmais, o geriau arenoje jausis visi sportuojantys, ne tik ledo ritulininkai. Ne paslaptis, jog anksčiau būta nesusipratimų, kai viena ar kita komanda varžyboms gaudavo laiką, kuomet sunku pakviesti žiūrovą, kildavo ir kitų nesklandumų. Dabar sąlygos turi pagerėti ir vaikų, ir vyrų komandoms“, - sakė DKLRM direktorius Valdas Škadauskas. „Ledo rūmui rekonstrukcijai buvo gauta parama, o viena paramos sąlygų buvo ta, kad arena turi būti išnuomota privačiam valdytojui. Nepavykus koncesijoms konkursams, arena buvo išnuomota DKLRM, o sutartis įsigalioja nuo gruodžio mėnesio. Su šia sutartimi naujajam valdytojui atitenka prievolė pagal pateiktą grafiką arenoje užtikrinti vaikų ledo ritulio, dailiojo čiuožimo, greitojo čiuožimo treniruotes, iš viso 1800 valandų per metus. Džiaugtis naujuoju valdytoju dar anksti, stebėsime kaip sekasi naujajam valdytojui“, - apie naują sutartį sakė Elektrėnų savivaldybės meras Kęstutis Vaitukaitis. Anksčiau neretai pasigirsdavo skundai, jog tiek Elektrėnų „Energijos“, tiek kiti ledo ritulio klubai negali susitarti su buvusiais valdytojais dėl patogių rungtynių laikų komandoms ir žiūrovams.