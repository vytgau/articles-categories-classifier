Rugsėjo 23-ą dieną „K-1 Akademijos“ auklėtinis Kauno „Žalgirio arenoje“ surems pirštines su Mindaugu Packevičiumi. „Pasiruošimas vyksta gerai, negaliu pasakyti, kad viskas pagal planą, bet sportuoju, stengiuosi. Laiko dar yra, – teigė M. Danius. – Apie savo varžovą neturiu daug informacijos, tačiau mačiau, kad jis dalyvauja įvairiuose turnyruose, kovojo prieš Igorį Osininą. Tada mano būsimas varžovas pralaimėjo... Aš esu įveikęs Igorį. Tiesa, „matematika“ šiame sporte neveikia. Gaila“. Klaipėdietis prisipažino, kad specialių palinkėjimų savo varžovui neturi. „Palinkėsiu to paties, ko linkiu kiekvienam pažįstamam kovotojui prieš kovą – geros kovos, – pagarbiai kalbėjo M. Danius. – Kuo baigsis kova? Nesakysiu. Tik žinau, kad ji prasidės stipriais smūgiais“. „Kovosiu Kaune prieš kaunietį. Tikiu, kad publika palaikys Mindaugą. Tačiau tikiuosi, kad bus įvertintos ir mano pastangos, – kalbėjo M. Danius. – Stengsiuosi nepavesti savo trenerio, savęs bei, žinoma, visų tikinčių manimi“. 