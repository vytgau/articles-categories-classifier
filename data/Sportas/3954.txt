Užtikrintai rungtyniavusios Lietuvos čempionės pratęsė pergalių seriją, be didesnių problemų 3:0 (3:0) pranokdamos Talino „Flora“ komandą iš Estijos ir į savo sąskaitą įsirašydamos trečią pergalę iš tiek pat galimų. Rungtynes kur kas aktyviau pradėjo viešnios iš Šiaulių ir jau pirmomis susitikimo akimirkomis po Liubos Gudčenko perdavimo į baudos aikštelę prie aikštės šeimininkių vartų kilo sumaištis, kuri vos nesibaigė lietuvių įvarčiu. Vis tik kuriozinis įvartis krito po dar keliolikos minučių, kuomet perdavimą į baudos aikštelę atlikinėjusios Zenatha Coleman smūgis staiga pakeitė kryptį ir nusileido varžovių vartininkei už nugaros – 1:0. Netrukus rezultatą padvigubino ta pati Z. Coleman, kuri po puikaus komandos naujokės Christinos Murillo perdavimo „išmaudė“ dvi varžoves ir juvelyriškai tiksliai pasiuntė kamuolį į tolimą viršutinį vartų kampą – 2:0. Rezultatas tapo triuškinantis pirmo kėlinio pabaigoje, kuomet stipriu tolimu smūgiu esčių vartininkę nuginklavo meksikietė Ch. Murillo – 3:0. Antrame kėlinyje Rimanto Viktoravičiaus auklėtinėms liko tik sutvarkyti formalumus. Šią užduotį žaidėjos sėkmingai įvykdė, išsaugojo persvarą ir „sausus“ vartus – 3:0. Penktadienį „Gintra-Universitetas“ žais dar vieną Baltijos lygos mačą, kuris vyks Pernu mieste. Mūsiškės susitiks su Estijos čempione Pernu „Jalgpalli-klubi“ ekipa. Susitikimo pradžia 18 val.