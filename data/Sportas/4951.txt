Kaip teigė Kaizerslauterno komandos vyriausiasis treneris Norbertas Meieris, L. Spalvis visą savaitę dalyvaus treniruočių stovykloje. L. Spalvis turi galiojančią sutartį su Portugalijos Lisabonos ekipa „Sporting“. Dėka gerų vokiečių ir portugalų klubų tarpusavio santykių lietuviui ir atsirado galimybė treniruotis Vokietijoje ir susigrąžinti žaidimo įgūdžius. Lietuvos rinktinės narys atstovavo Danijos klubui „Aalborg“, su kuriuo tapo šalies čempionu ir iškovojo taurę. 2016 metų sezone L. Spalvis pelnė 18 įvarčių ir buvo rezultatyviausias Danijos pirmenybių futbolininkas. Praėjusį sezoną antroje pagal pajėgumą Vokietijos lygoje klubas „Kaiserslautern“ užėmė 13-ą vietą. L. Spalvis šią vasarą jau ilsėjosi Lietuvoje ir planavo grįžti į Lisaboną rengtis naujam sezonui. Jo karjerą Portugalijoje stabdo pasirengimo metu 2016-2017 metų „Sporting“ sezonui patirta sudėtinga kojos trauma ir jos padariniai. Sunkią traumą, kurios metu L. Spalviui trūko kryžminiai kelio raiščiai ir plyšo meniskas, Lietuvos rinktinės puolėjas patyrė 2016 metų vasarą per kontrolines rungtynes. Reabilitacija truko beveik pusmetį. L. Spalvis su „Sporting“ komandos draugais gruodžio pabaigoje jau sportavo pirmoje treniruotėje ir buvo nuolatinis Lisabonos klubo pratybų dalyvis. Geriausią 2015 metų Lietuvos futbolininką L. Spalvį klubas „Sporting“ 2017 metų sausį skolino kitai portugalų „Belenenses“ komandai, bet ten mūsiškis neįsitvirtino. 2017 metų vasario pabaigoje ir norvegų Trondheimo klubas „Rosenborg“ po mėnesio peržiūros paskelbė atsisakantis Lietuvos rinktinės puolėjo nuomos.