26-erių metų lietuvis mėnesį, iki liepos pabaigos, dalyvaus Kontinentinės ledo ritulio lygos (KHL) klubo peržiūroje ir tikisi pirmą kartą savo karjeroje apsivilkti vienos stipriausių pasaulio ledo ritulio lygų klubo marškinėlius. „Nieko neįprasta Rygoje nėra, greičiai dideli, tačiau kažkuo ypatingu nenustebino. Sezono pradžia, reikia įsivažiuoti, pasiekti formą ir viskas bus gerai“, - trumpai apie įspūdžius po pirmos treniruotės sakė N. Ališauskas. Atkakliai ir ilgai karjeros laiptais kopęs lietuvis po sudėtingos traumos prieš penkerius metus ragavo Vokietijos trečios lygos, vėliau Kazachstano aukščiausios ir Rusijos aukščiausios (VHL) lygų duonos. Pastaruosius dvejus metus žaidęs Kazachstano „Sarijarka“ (Karaganda) klube, lietuvis po truputį gerino žaidimą ir praėjusio sezono pabaigoje tapo pagrindiniu komandos gynybos ramsčiu. N. Ališauskas VHL lygos atkrintamose varžybose buvo vienu rezultatyviausių visos lygos gynėjų, tačiau komanda iš atkrintamųjų pasitraukė anksti. Lietuvos ledo ritulininkus, žaidusius KHL lygoje, galima suskaičiuoti ant vienos rankos pirštų. Tiksliau, jų prireiktų vos vieno, kadangi debiutiniame šios lygos sezone 2008 metais žaidė Darius Kasparaitis. Keleriais metai anksčiau Rusijos aukščiausios lygos šurmulyje trumpai sukosi Dainius Zubrus, į Rusiją atvykęs dėl lokauto Šiaurės Amerikos ledo ritulio lygoje (NHL). Dar anksčiau Rusijos aukščiausioje lygoje yra žaidęs Dainius Bauba. Rygos „Dinamo“ klubas praėjusį sezoną KHL lygoje Vakarų konferencijoje užėmė paskutinę vietą ir sužaidė vieną prastesnių sezonų klubo istorijoje šioje lygoje.