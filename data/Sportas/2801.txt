Puolėjas taip vadinamuose „Auksinio berniuko“ („Golden Boy“) rinkimuose pranoko tokius žaidėjus kaip „Barcelonai“ atstovaujantį Ousmane'ą Dembele, „Manchester United“ talentą Marcusą Rashfordą, „Man City“ puolėją Gabrielį Jesusą ar AC „Milan“ vartininką Gianluigi Donnarummą. K. Mbappe išgarsėjo praėjusiame sezone, kai atstovaudamas „Monaco“ klubui pelnė 6 įvarčius UEFA Čempionų lygos turnyre ir padėjo ekipai pasiekti pusfinalį. „Ligue 1“ pirmenybėse futbolininkas pelnė net 15 įvarčių ir atliko 8 rezultatyvius perdavimus. Po puikaus sezono puolėjas vasarą buvo išnuomotas „Paris Saint Germain“ klubui. Čia naujame sezone per 11 rungtynių K. Mbappe pelnė 4 įvarčius ir atliko 4 rezultatyvius perdavimus. Pasibaigus nuomos sutarčiai kitą vasarą su PSG bus pasirašytas naujas kontraktas iki 2022 metų liepos mėnesio. Nugalėtoją išrinko balsavę sporto žurnalistai iš įvairiausių pasaulio vietų, o 15-a metų organizuojamų rinkimų rezultatus paskelbė Italijos dienraštis „Tuttosport“. Geriausio jaunojo futbolininko rinkimų rezultatai 1. Kylianas Mbappe (PSG) 2. Ousmane Dembélé („Barcelona“) 3. Marcusas Rashfordas (Manchester United) 4. Gabrielis Jesusas („Manchester City“) 5. Gianluigi Donnarumma (AC „Milan“) 6. Christianas Pulisicas (Dortmundo „Borussia“) 7. Kasperas Dolbergas („Ajax“) 8. Emre Mor („Celta Vigo“) 9. Federico Chiesa („Fiorentina“) 10. Rodrigo Bentancuras („Juventus“) Kylian Mbappe joins some illustrious company 🙌 pic.twitter.com/KiC3kEwqNW— B/R Football (@brfootball) October 23, 2017 