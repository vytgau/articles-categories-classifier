Iš jaunų futbolininkų sudaryta Vokietijos rinktinė Konfederacijų taurės A grupėje surinko 7 taškus ir užėmė pirmąją vietą. Paskutinėse grupės rungtynėse sekmadienį vokiečiai 3:1 nugalėjo Kamerūną, o pusfinalyje kovos su Meksika. Tuo metu Rusijos rinktinė B grupėje su 3 taškais liko trečia ir pasirodymą turnyre baigė. Paskutinėse rungtynėse šeštadienį rusai 1:2 turėjo pripažinti būsimų vokiečių varžovų meksikiečių pranašumą. Rusams pasitraukus iš turnyro, šios šalies žiniasklaidoje pasipylė kritika komandos treneriui Stanislavui Čerčesovui, jis kaltinamas pernelyg arogantišku elgesiu, blogais sprendimais. „S. Čerčesovui reikėtų šiek tiek nusileisti iš debesų ant žemės. Jam reikia rasti bendrą kalbą su futbolininkais. Tikros futbolo žvaigždės kažkodėl visuomet sugeba susikalbėti su treneriais, tačiau mums kažkodėl to padaryti nepavyksta? Tai būtina padaryti, jeigu norime pasiekti kažkokių rezultatų“, – pareiškė buvęs garsus Rusijos futbolininkas Andrejus Kančelskis. „Mano nuomone, į komandą reikia sugrąžinti veteranus – brolius Berezuckius, Sergejų Ignaševičių. Tai iki šiol yra geriausi gynėjai šalyje. Koks skirtumas, kokio jie amžiaus. Pasižiūrėkime – Portugalijos rinktinės gynyboje žaidžia Pepe, kuriam 34-eri, Bruno Alvesui jau 35-eri. Todėl iš sąrašo išbraukti veteranus yra per ankti“, – teigė kitas garsus Rusijos futbolo treneris Valerijus Gazajevas. S. Ignaševičiui šiuo metu yra 37-eri, broliams Vasilijui ir Aleksejui Berezuckiams – 35-eri. „Man apskritai gaila Rusijos ir to, kas vyksta su jos futbolu. Mes nesame pasirengę žaisti pasaulio čempionate“, – kirto V. Gazajevas. 2018-aisiais planetos pirmenybės vyks būtent Rusijoje. Kritikos sulaukė ir ironiški S. Čerčesovo juokeliai po pralaimėjimo Meksikai. Kai vokiečių žurnalistai S. Čerčesovo paklausė, ar šis jaučiąs spaudimą dėl pralaimėjimo, treneris griebė arčiausiai stovėjusiai reporterei už riešo ir juokdamasis atšovė: „Kartais to nesuprantu. Ar jūs turite galvoje kraujo spaudimą? O ar jums, stovint šalia buvusio vokiečių rinktinės žaidėjo Kevino Kuranyi, spaudimas nekyla?“ Paklaustas, ar dėl šios nesėkmės nepaliks trenerio posto, S. Čerčesovas buvo ironiškas. „Jei patikslinsite, iš kur ši informacija, atsakysiu. Su malonumu dirbau ir dirbsiu toliau. Galbūt net geriau. Ir perduokite linkėjimus informatoriui“, – kalbėjo ilgus metus pats Vokietijoje ir Austrijoje žaidęs ir lengvai bendrą kalbą su vokiškai kalbančiais žurnalistais randantis 53-ejų rusas. S. Čerčesovas – geras vokiečių trenerio J. Lowo pažįstamas. 2001-2002 m. sezone, kai J. Lowas treniravo Insbruko „Tirol“ komandą Austrijoje, prie profesionalaus futbolininko karjeros pabaigos artėjantis S. Čerčesovas vis dar buvo šios ekipos vartų sargu. J. Lowas po pergalės prieš Kamerūną pripažino liūdintis, kad S. Čerčesovo ir Rusijos rinktinės žygis turnyre jau baigtas. „Gaila, kad S. Čerčesovas pralaimėjo. Jam linkėjau sėkmės prieš rungtynes, siunčiau SMS žinutę. Per paskutinius mėnesius jis atliko kardinalias permainas rinktinės sudėtyje. Tai labai sunkus darbas, jam reikia laiko. Puikiai pažįstu S. Čerčesovą – jis puikus motyvatorius. Ir jis tikrai gyvena futbolu. Jam nuoširdžiai linkiu sėkmės šiame sunkiame darbe ir nelengvoje situacijoje, kokioje jis atsidūrė – reikia atsilaikyti. Vokietijoje mes irgi turėjome nelengvą periodą, tačiau sugebėjome viską sukontroliuoti“, – kalbėjo J. Lowas. „Apskritai mūsų komanda žaidžia labai sėkmingai, esu patenkintas. Žinant, kokią sudėtį mes atsivežėme, galiu pasakyti, kad didžiuojuosi savo vaikinais. Kuriame momentus, išnaudojame juos. Rungtynėse su Kamerūnu pabaigoje atsipalaidavome, tačiau savo planą sugebėjome įgyvendinti“, – pažymėjo 57-erių vokietis. Pusfinalis tarp Vokietijos ir Meksikos rinktinių vyks ketvirtadienį, o dieną anksčiau kitame pusfinalyje Portugalija susirems su Čile. FIFA Konfederacijų taurės rungtynės dėl pirmos ir trečios vietų vyks sekmadienį. Ваш браузер не поддерживает iframe.