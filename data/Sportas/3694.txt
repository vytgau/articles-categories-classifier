Lietuvos studentų plaukimo rinktinės lyderis D. Rapšys antradienį 200 m plaukimo laisvu stiliumi finale atplaukė pirmas ir iškovojo aukso medalį. Jis atrankos plaukime buvo trečias, pusfinalyje nuotolį įveikė antras, o galiausiai finale pademonstravo tikrąją jėgą, aplenkdamas visus varžovus. Lietuvos edukologijos universitete studijuojantis sportininkas nuotolį įveikė per 1 min. 45,75 sek. ir 0,81 sek. pagerino sau priklausiusį geriausią šalyje rezultatą, kurį pasiekė prieš mėnesį pasaulio čempionate Budapešte. „Užfiksavau naują Lietuvos rekordą ir tuo labai džiaugiuosi. Jei vakar dar buvo šioks toks kartėlis, kad galėjau pasirodyti geriau, tai šiandien sau jokių priekaištų neturiu. Viskas super. Geriau turbūt ir negalėjo būti. Rytoj turėsiu laisvą dieną, o ketvirtadienį dar manęs laukia 200 m nugara rungtis. Tai mano arkliukas. Tikiuosi čia pasirodyti ne ką prasčiau. Tikrai manau, kad jėgų užteks“, - iškart po apdovanojimų ceremonijos pirmaisiais įspūdžiais dalijosi D. Rapšys. Jau skelbėme, kad pirmadienį D. Rapšys tapo 100 m rungties nugara bronziniu prizininku. Šią atkarpą jis finale įveikė per 54,17 sek. Pirmąją universiados dieną dziudo svorio per 78 kg vicečempione tapo LSU studentė Santa Pakenytė. Lietuvos studentai tęsia gražias tradicijas – kasdien iškovoja po medalį. Po kiekvieno iškovoto medalio Taipėjuje, sportininkų kaimelyje, vyksta speciali pagerbimo ceremonija – Lietuvos studentų sporto asociacijos (LSSA) prezidentas Česlovas Garbaliauskas suburia į vieną vietą visus Lietuvos rinktinės narius, dalijasi įspūdžiais, spaudžia medalininkui ir jo treneriui ranką, įteikia su Lietuvos simbolika susijusių suvenyrų ir pažeria virtinę komplimentų. Tai padrąsina bei įkvepia pasitempti ir visus rinktinės narius. Lietuvos rinktinės Taipėjuje vykstančios universiados medalių kraityje jau yra visų spalvų medaliai, o iš viso nuo 1993 metų universiadose lietuviai jau yra iškovoję net 49 medalius – 19 aukso, 12 – sidabro ir 18 – bronzos. „Malonu, kad esame pastebimi, aktyvūs ir nuolat iš svarbiausių Europos ir pasaulio studentų sporto renginių grįžtame su medaliais. Jau daugybę metų užimame 13-15 vietas tarp 170 pasaulio šalių. Tai daug ką pasako apie mūsų šalies studentų sporto lygį“, – džiaugėsi Lietuvos studentų sporto asociacijos prezidentas Č. Garbaliauskas. Priminsime, kad Taipėjuje Lietuvai atstovauja 97-ių sporto atstovų delegacija, tarp kurių sunkiaatlečių, plaukikų, dziudo, lengvosios atletikos, sportinės gimnastikos, šuolio į vandenį sportininkai, krepšinio (vyrų ir moterų) rinktinės. Skelbiama, kad su sportininkų, trenerių ir sporto šakų delegacijų atstovais į Taipėjų atvyko ir universiados miestelyje apsigyveno bemaž 10 tūkstančių žmonių iš maždaug 170 šalių.