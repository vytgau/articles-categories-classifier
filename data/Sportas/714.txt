Incidentas įvyko mačui artėjant prie pabaigos, kai PAOK futbolininkams po kampinio pavyko pasiųsti kamuolį į svečių vartus ir išsiveržti į priekį 1:0. Visgi šeimininkų džiaugsmas truko neilgai – po trumpų apmastymų ir konsultacijų su kolegomis arbitras Georgios Kominis neįskaitė įvarčio, o tai išprovokavo ne tik žaidėjų susistumdymą. Protestuodami ant vejos išsiveržė PAOK fanai, o jiems įkandin pasekė ir Salonikų klubo savininkas I. Savvidis, ant žolės išbėgęs kartu su savo apsaugininkais. Televizijos kameros užfiksavo, kad 58-erių I. Savvidis – graikų kilmės rusų verslininkas, itin artimai bendraujantis su Rusijos prezidentu Vladimiru Putinu ir netgi buvęs Rusijos Dūmos nariu (2007-2011 m.), į aikštę išbėgo ginkluotas – ant jo diržo buvo pritvirtintas pistoletas. „Tau viskas, tavo teisėjo karjera yra baigta“, – besibraudamas link arbitro rėkė I. Savvidis, o šiuos žodžius patvirtino savo akimis incidentą iš arti matęs AEK treneris Manolo Jimenezas. „Mes nežinojome, kad jis ginkluotas, tačiau tuomet pamatėme ginklą. Tai buvo galima matyti, nes I. Savvidis jau tiesė ranką link savo diržo, kur buvo pistoletas. Jis grasino teisėjui mano akyse“, – pasakojo M. Jimenezas. Įsisiautėjusį I. Savvidį pavyko nuraminti, tačiau mačas nebuvo pratęstas. Kokias sankcijas dėl šio incidento taikys Graikijos futbolo čempionato organizatoriai, kol kas nėra aišku. Tačiau PAOK klubas savo socialinio tinklo „Twitter“ profilyje paskelbė, kad rungtynes laimėjo 1-0, o teisėjo priimtas sprendimas yra visiška nesąmonė. Gruzijoje (tuometinėje Sovietų Sąjungoje), graikų diasporoje 1958-aisiais gimęs I. Savvidis (Ignatjevičius) turi dvi pilietybes – Rusijos ir Graikijos. Rusijoje jis praleido didžiąją gyvenimo dalį, yra itin artimas V. Putino bičiulis ir partijos „Vieningoji Rusija“ narys. I. Savvidis yra laikomas vienu turtingiausių Rusijos verslininkų, valdantis mėsos, žemės ūkio, žuvininkystės įmones, turintis viešbučių tinklą, komunikacijos agentūrų įmonių grupę. Pastaruoju metu I. Savvidis itin aktyviai investuoja Graikijoje. Jis remia kultūrinius, mokslinius projektus, nusipirko vieną iš garsiausių šalyje – PAOK futbolo klubą. Užsienio politologų nuomone – tai Rusijos mikštosios galios įrankis, per šį verslininką savo įtaką Graikijoje siekia didinti V. Putino valdžia.  PAOK klubas Graikijos aukščiausioje lygoje užima 3-ią poziciją (49 taškai po 24 rungt.), Atėnų AEK ekipa su 54 taškais (24 rungt.) pirmauja čempionate. Pirmadienio rytą Graikijos policija išdavė arešto orderį, pagal kurį reikalaujama sulaikyti ne tik V. Savvidį, bet ir keturis jį lydėjusius asmenis – įtariama, asmens sargybinius. „Tai – išpuolis prieš Graikijos futbolą, smūgis futbolo garbei. Kad kažkas įžengtų į aikštę ginkluotas... Tai neatleistina, tai provokacija“, – pasipiktinęs ir pasibaisėjęs kalbėjo Graikijos Vidaus reikalų ministras Panosas Skurletis.