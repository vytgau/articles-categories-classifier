„Barcelona“ lyderis L. Messi dėl nedidelės traumos buvo priverstas praleisti šį kontrolinį testą ir mačą stebėjo iš stadiono tribūnų. „Turime prisiimti atsakomybę už tokį rezultatą, tai negali pasikartoti pasaulio čempionate“, – po mačo teigė Argentinos strategas Jorge Sampaoli. „Ispanai mus sudaužė, tačiau turime dirbti toliau. Tai nėra įprastas rezultatas, jei viskas nebus išanalizuota, gali keistis trenerių perspektyvos. Nesitikėjome tokio galingo žaidimo iš varžovų“, - pridūrė Argentinos strategas, pripažinęs, kad greitas, tikslus ispanų žaidimas antroje mačo pusėje pribloškė jo auklėtinius. „Rezultatas yra pakankamai iškalbingas, kad šio mačo neužmirštume, suburtume galutinę sudėtį ir sunkiai dirbtume, kad tai nepasikartotų pasaulio čempionate“, – kalbėjo J. Sampaoli. Tai – antras toks žeminantis Argentinos nacionalinės komandos pralaimėjimas istorijoje. 2009 m. vadovaujami Diego Maradonos argentiniečiai tokiu pačiu rezultatu krito prieš Boliviją, o 1993 m. 0:5 nusilenkė Kolumbijai. „Barcelonos“ žvaigždė L. Messi klubiniame futbole laimėjo viską, ką tik galima laimėti. Argentinos rinktinės lyderiui trūksta tik vieno – pasaulio čempiono titulo. Primename, kad jis davė pažadą – planetos pirmenybės Rusijoje bus jo paskutinis šansas tokį trofėjų iškovoti. Pasaulio čempionate argentiniečiai kovos D grupėje kartu su Kroatija, Nigerija ir Islandija. O ispanai aikštėje tiesiog mėgavosi žaidimu. Isco tapo pirmuoju nuo 2013-ųjų, kuris Ispanijai per mačą pelnė tris įvarčius. Po „hat-tricko“ gynėjas Sergio Ramosas išradingai sveikino komandos draugą: pribėgęs prie Isco pabučiavo jo batelį. „Jei reikalai ne kaip klostosi savoje komandoje, rungtynės atstovaujant nacionalinei komandai yra tikra atgaiva“, – po pergalės prisipažino Madrido „Real“ priklausantis Isco, kuris neretai Zinedine'o Zidano komandoje lieka ant atsarginių suolelio. „Rinktinėje turiu trenerio pasitikėjimą, o „Real“ klube galbūt dar jo neužsitarnavau. Noriu įrodyti, kad esu geras žaidėjas. Aš nesu tikras, ar Madridui reikia manęs, bet galbūt problema tame, kad nežinau, kaip įgyti Z. Zidano pasitikėjimą“, – po savo pirmojo „hat-tricko“ nacionalinėje rinktinėje kalbėjo Isco. Pasaulio pirmenybes ispanai pradės B grupėje kartu su Iranu, Maroku ir Portugalija.  