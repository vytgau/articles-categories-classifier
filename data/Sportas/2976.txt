Joks kitas miestas negali pasigirti net trimis plaukimo atstovais Rio de Žaneiro olimpinių žaidynėse ir šių metų pasaulio čempionate Budapešte, kuriose Lietuvos ir Aukštaitijos sostinės garbę gynė Simonas Bilis, Andrius Šidlauskas ir Danas Rapšys. Nenuostabu, kad Panevėžio miestas jau kurį laiką neoficialiai tituluojamas „plaukikų kalve“, tačiau šalies plaukimo deimantai čia gimsta labai sudėtingomis sąlygomis. Nors mieste yra du savivaldybei nuosavybės teise priklausantys baseinai, tačiau abu jie jau skaičiuoja ne vieną dešimtmetį nuo pastatymo. Jau nebenaudojamas baseinas „Aukštaitijos“ sporto komplekse atidarytas 1965 metais, o „Žemynos“ progimnazijos–- 1979 metais. Abu jie yra labai nusidėvėję, reikalaujantys didelių eksploatavimo bei remonto sąnaudų ir neatitinka šiuolaikinių sporto infrastruktūros reikalavimų. Atsižvelgdama į šią situaciją, Panevėžio miesto savivaldybė visuomenei pristatė planus vietoje šiuo metu nebenaudojamo Aukštaitijos baseino pastatyti naują 50 m ilgio baseiną su aštuoniais takeliais. Naujasis baseinas ne tik sudarytų sąlygas didelio sportinio meistriškumo plaukikų ugdymui, kurių pergalės tarptautinėse varžybose ne tik didintų vandens sporto šakų populiarumą tiek miesto, tiek regiono tarpe, tačiau ir prisidėtų prie bendruomenės aktyvaus poilsio bei sveikatinimo užsiėmimo veiklų skatinimo. Planuojama preliminari baseino statybos ir įrengimo šalia Aukštaitijos sporto rūmų kaina - 8,5 mln. eurų, 15 proc. šios sumos investuotų pati miesto savivaldybė. Visi miestiečiai ir miesto svečiai, užsukę į Panevėžio „Sportland“ parduotuvę, turės unikalią galimybę iš arti pamatyti universiadoje Taipėjuje (Taivanas) iškovotą D. Rapšio aukso medalį atidarytoje ekspozicijoje, o taip pat ir pirmąją Lietuvoje plaukimui skirtą sieną, veidu ir tapo vienas Lietuvos plaukimo rinktinės lyderių. Jos atidaryme dalyvavusio D. Rapšio teigimu, visi jo iškovoti medaliai plaukiant šalies rinktinėje yra skirti Lietuvos žmonėms, o ypač – panevėžiečiams, kurių didžiulį palaikymą jis jaučia kiekvienose varžybose. „Kiekviena pergalė, kiekvienas iškovotas medalis visų pirma yra dovana Lietuvai, dovana mano gimtajam miestui. Nuolat gaunu pasiūlymus treniruotis kitur, tačiau net ir tokiomis sąlygoms, neturint gero baseino, lieku Panevėžyje, nes čia jaučiuosi gerai, esu savo miesto patriotas, todėl tikiuosi, kad jau artimiausiu metu bus pradėtos statybos, nes Panevėžys privalo turėti gerą baseiną“, – sakė D. Rapšys. Atidarant ekspoziciją, buvo duotas startas Lietuvos plaukimo federacijos ir bendrovės „Sportland“ bendradarbiavimui.