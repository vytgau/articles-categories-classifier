Taip tituluojama rugpjūčio 26-ąją vyksianti šių dviejų superžvaigždžių akistata bokso ringe. Keturis miestus aplankę kovotojai C. McGregoras ir F. Mayweatheris, reklamuodami artėjančią savo dvikovą, penktadienį paskutinėje stotelėje Londone tradiciškai nevengė provokacijų ir riebesnių frazių apibūdinant savo oponentą, kurias neretai sustiprindavo keiksmažodžių virtinėmis. Ir Londone Vemblio stadione vykęs kovos pristatymas sulaukė didžiulio sirgalių susidomėjimo. Prabanga dvelkiančiu kostiumu pasipuošę C. McGregoras svaidėsi įžeidimais, netaupė keiksmažodžių ir pareiškė, jog „valdo Airiją“. Tuo tarpu amerikietis kaltino C. McGregorą rasizmu ir tam pagrindo tikrai buvo iš ankstesnių kovos pristatymų kituose miestuose, kur airis nevengdavo keistų juokelių apie juodaodžius. „Daug žmonių sako, kad aš esu prieš juodaodžius, bet tai visiškai absurdiška. Argi jie nežino, kad aš esu pusiau juodaodis? Aš juodaodis nuo pilvo iki žemės“, – priešpaskutinėje reklaminio turo stotelėje Niujorke nešvankiai juokavo airis. Tad Londone Floydas Mayweatheris priminė, kad airis juodaodžius vadino beždžionėmis ir įžeidė jo šeimą. Nors paskutiniuose dvejuose kovos pristatymuose kovotojams trūko originalumo ir buvo naudojamos panašios frazės iš ankstesnių kovos pristatymų, kiekvienas jų pasirodymas sutraukdavo į arenas mažiausiai 10 tūkstančių sirgalių. Ne išimtis ir Londone, kur airis turėjo akivaizdų palaikymą. F. Mayweatheris mėgino kartu su publika padainuoti sveikinimo dainą 29-ąjį gimtadienį minėjusiam C. McGregorui, tačiau įsiaudrinusi minia jį pertraukė šūksniais „Eik velniop Mayweatheri“.   Didžiausias visų laikų kovinio sporto renginys vyks rugpjūčio 26-ą dieną Las Vegase, „T-Mobile“ arenoje. F. Mayweatheris iki šiol laimėjo visas 49 kovas profesionalų bokso ringe. Pergalės prieš C. McGregorą atveju amerikietis pagerintų legendinio Rocky Marciano rekordą. Tuo tarpu airis bokso ringe kol kas nėra kovojęs. MMA narve jis iškovojo 21 pergalę ir patyrė tris pralaimėjimus. Pastarąjį kartą F. Mayweatherį ringe buvo galima išvysti 2015 metų rugsėjį. Nepaisant užsitęsusios pertraukos į keturiasdešimtmetį JAV boksininką tikrai dedamos nemažos viltys.