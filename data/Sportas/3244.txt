Vienetų varžybų ketvirtfinalyje 27-erių R. Berankis neprilygo 30-mečiui italui Fabio Fognini – 3:6, 0:6. Partija truko lygiai valandą. Jei pirmame sete R. Berankis dar mėgino priešintis savo oponentui, antrajame italas visiškai perėmė iniciatyvą ir lietuviui nepaliko jokių šansų, laimėdamas visus 6 geimus. Lietuvos tenisininkas šiame susitikime atliko du netremiamus padavimus, o jo varžovas – tris. Lietuvis padarė net 32 neišprovokuotas klaidas. R. Berankis pasaulio reitinge šiuo metu yra 177-as, o F. Fognini užima aukštą 29-ąją poziciją. R. Berankis su F. Fognini per karjerą žaidė trečią kartą. Ankstesnes abi dvikovas taip pat įtikinamai laimėjo italas. Pusfinalyje F. Fognini žais su pirmuoju pagal skirstymą šiame turnyre ispanu Roberto Bautista Augutu. 29-erių ispanas šiuo metu planetos reitinge yra 13-as. Ketvirtfinalyje jis 6:1, 6:2 nugalėjo serbą Viktorą Troickį (99-oji pasaulio raketė). Patekdamas į ketvirtfinalį, R. Berankis uždirbo 45 ATP reitingo taškus ir 29,01 tūkst. JAV dolerių. Tiesa, galima prisiminti, kad R. Berankis į ketvirtfinalį žengė be kovos – 34-oji turnyro raketė, vokietis Phillippas Kohlschreiberis iš turnyro pasitraukė nežaidęs partijos su lietuviu. Pirmajame turnyro etape R. Berankis nugalėjo 296-ąją pasaulio raketę, vokietį Danielį Masurą. Turnyro Sankt Peterburge prizų fondą sudaro 1 mln. JAV dolerių.