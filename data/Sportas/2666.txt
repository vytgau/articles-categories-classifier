„Mūsų slidininkų diskvalifikacija negali kelti pavojaus Rusijos rinktinės dalyvavimui olimpinėse žaidynėse“, – agentūrai „R-Sport“ ketvirtadienį sakė ministras. Tarptautinis olimpinis komitetas (IOC) trečiadienį skyrė diskvalifikaciją iki gyvos galvos slidininkams Aleksandrui Legkovui ir Jevgenijui Belovui. 34-erių A. Legkovas neteko 50 km lenktynėse Sočyje iškovoto aukso ir estafetėje 4x10 km pelnyto sidabro, o visa estafetės komanda – diskvalifikuota. 27-erių J. Belovas Sočio žaidynėse medalių neiškovojo. Sporto ministro P. Kolobovo teigimu, A. Legkovas tvirtino esąs nekaltas, Rusijos slidinėjimo federacijos viceprezidentas Sergejus Krianinas užsiminė apie prieš juos nukreiptą politinę kampaniją, o Rusijos olimpinio komiteto vadovas Aleksandras Žukovas teigė, kad palaiko sportininkus ir ketina teikti apeliaciją dėl IOC sprendimo. Šios sankcijos – pirmosios, susijusios su dopingo vartojimo atvejų Sočio žaidynėse tyrimu. Pasaulinės antidopingo agentūros (WADA) tyrėjo Richardo McLareno paskelbtoje ataskaitoje minima, kad į dopingo skandalą gali būti įsivėlę 28 Rusijos sportininkai, o draudžiamų preparatų vartojimas šioje šalyje yra plačiai paplitęs bei skatinamas valdžios.