Daugelis futbolo specialistų pažymi, kad riteriams ypač sunki bus rungtynių pradžia, tačiau ekipos vyriausiasis treneris Olegas Vasilenka nelinkęs išskirti kažkurios rungtynių atkarpos. „Tikrai nemanau, kad turime labai gerai žaisti pirmas penkiolika minučių – tokiose rungtynėse privalome labai gerai žaisti visas rungtynes, nepriklausomai nuo to, kiek jos truks: 90 minučių, 120 ar su 11 baudinių serija“, – sakė O.Vasilenko, kuris su komanda tiesioginiu reisu iš Minsko Makedoniją pasiekė trečiadienio vidurdienį. Vos nusileidus lėktuvui Makedonijoje, termometrų stulpeliai rodė net 40 laipsnių karštį. Rungtynių metu numatomi 36 laipsniai. „Iš tikro, čia labai karšta ir nėra kuo kvėpuoti. Žaidimas tokiame karštyje reikalaus super charakterio. Tačiau aš nesijaudinu – mūsų žaidėjai jį turi. Mes stiprūs savo širdimi ir tikrai niekas nepasiduos. Nesiruošiame galvoti, kas buvo Vilniuje – mums rezultatas 0:0, todėl norėdami laimėti – turime žaisti savo žaidimą“, – emocingai pasakojo „Trakų“ vyriausiasis treneris. Paklaustas, ką keis, lyginant su pirmosiomis rungtynėmis, strategas akcentavo žaidėjų koncentraciją. Rungtynes „Shkendija“ – „Trakai“ žais ketvirtadienį 18.00 valandą.