Po antradienio paskutinių rungtynių A, B, C ir D grupėse paaiškėjo, kad turnyre kovas toliau tęs „Manchester United", „Basel“, „Paris Saint-Germain“, Miuncheno „Bayern“, „AS Roma“, Londono „Chelsea“, „Barcelona“ ir Turino „Juventus“. Trečiąsias vietas šiose grupėse užėmusios ekipos dalyvaus Europos taurės atkrintamosiose varžybose. Tai – Maskvos CSKA, „Celtic“, Madrido „Atletico“ ir „Sporting“. Dviejų B grupės sunkiasvorių – „Bayern“ (15) ir PSG (15) – dvikova Miunchene tapo tikra paskutinių grupių etapo rungtynių puošmena. Jau anksčiau vietą kitame etape užsitikrinusios komandos nuo pat dvikovos pradžios kibo viena kitai į atlapus. Mat Vokietijos čempionai troško revanšuotis už beviltišką pralaimėjimą Paryžiuje 0:3 ir galbūt, sukūrę stebuklą ir laimėję 4 įvarčių skirtumu, paveržti pirmąją grupės vietą iš PSG. Juppo Heynckeso auklėtiniai pirmoje mačo dalyje sėkmingai žingsniavo tikslo link. 8-ą minutę PSG vartininką nuginklavo Robertas Lewandowskis, o 37-ą minutę, aikštės šeimininkų pranašumą įspūdingu smūgiu galva padidino Corentinas Tolisso. Pirmojo kėlinio pabaigoje PSG baudos aikštelėje apsistumdė C. Tolisso ir Marquinhos. Incidentą „gesinti“ puolė abiejų komandos draugai. Teisėjas nedvejodamas peštukus nuramino parodydamas geltonąsias korteles. Svečiai nebuvo linkę anksčiau laiko kelti baltos vėliavos ir jau 50-ą minutę po subtilaus Edinsono Cavani perdavimo Kylianas Mbappe švelnino rezultatą 2:1. Sėkmės įkvėpti PSG futbolininkai užgulė varžovų vartus, tačiau Vokietijos čempionams pavyko atlaikyti jų puolimo bangą. Negana to, sėkmingai kontratakavo. Įspūdingą greitį pademonstravęs Kingsley Comanas kaip ant lėkštutės padėjo kamuolį savo komandos draugui C. Tolisso po kojomis. Šis 69-ą minutę skirtumą švieslentėje padidino iki 3:1. Dvikovos pabaigoje abi komandos sukūrė progų įvarčiui pelnyti, tačiau rezultatas nepasikeitė iki finalinio teisėjo švilpuko. „Bayern“ ir PSG surinko po 15 taškų, tačiau dėl geresnio įvarčių santykio Paryžiaus klubas užėmė pirmąją vietą, o Vokietijos čempionai – antrąją. Kitose B grupės rungtynėse „Celtic“ pralaimėjo „Anderlecht“ ekipai 0:1, bet dėl geresnio įvarčių santykio užėmė trečiąją vietą ir tęs sezoną Europos lygoje. A grupėje antradienį „Manchester United“ (Anglija) klubas namuose 2:1 (0:1) nugalėjo Maskvos CSKA (Rusija) ekipą ir iškovojo kelialapį į aštuntfinalį. Svečiai pirmavo po Vitinho įvarčio 45-ąją min., bet antrajame kėlinyje šeimininkams pergalę padovanojo Romelu Lukaku (64) ir Marcuso Rashfordo (66) įvarčiai. Antrąją vietą grupėje ir taip pat į atkrintamąsias varžybas pateko „Basel 1893“ (Šveicarija) futbolininkai. Jie išvykoje 2:0 (1:0) įveikė autsaiderę Lisabonos „Benfica“ (Portugalija) komandą. C grupėje dvi pirmąsias vietas užėmė ir į aštuntfinalį pateko „AS Roma“ (Italija) ir Londono „Chelsea“ (Anglija) klubai. „AS Roma“ namuose 1:0 (0:0) įveikė Agdamo „Qarabag“ (Azerbaidžanas) ekipą, o „Chelsea“ savo aikštėje sužaidė lygiosiomis 1:1 (0:0) su Madrido „Atletico“ (Ispanija) vienuolike. D grupėje antrąjį kelialapį į aštuntfinalį iškovojo praėjusių metų finalininkė Turino „Juventus“ (Italija) komanda. Ji išvykoje 2:0 (1:0) įveikė Pirėjo „Olympiacos“ (Graikija) klubą. Grupės nugalėtoja „Barcelona“ (Ispanija) ekipa savo žiūrovų akivaizdoje 2:0 (0:0) nugalėjo Lisabonos „Sporting“ (Portugalija) komandą. Čempionų lygoje dalyvauja 32 komandos, suskirstytos į aštuonias grupes. Į atkrintamąsias varžybas – aštuntfinalį – patenka po dvi geriausias grupių ekipas. Trečiąsias vietas užimusios ekipos tęsia kovą Europos taurės atkrintamosiose varžybose. Čempionų lygos finalas vyks Kijeve (Ukraina) kitų metų gegužės 26 dieną. UEFA Čempionų lygos 6-o turo rungtynės: A grupė „Benfica“ 0 – 2 „Basel“ 5' [0 – 1] Mohamedas Elyounoussi 65' [0 – 2] Dimitri Oberlinas „Manchester United“ 2 – 1 Maskvos CSKA 45' [0 – 1] Alanas Dzagojevas 64' [1 – 1] Romelu Lukaku 66' [2 – 1] Marcusas Rashfordas B grupė Miuncheno „Bayern“ 3 – 1 „Paris Saint Germain“ 8' [1 – 0] Robertas Lewandowskis 37' [2 – 0] Corentinas Tolisso 50' [2 – 1] Kylianas Mbappe 69' [3 – 1] Corentinas Tolisso „Celtic“ 0 – 1 „Anderlecht“ 62' [0 – 1] Jozo Simunovičius (į savus vartus) C grupė „Chelsea“ 1 – 1 Madrido „Atletico“ 56' [0 – 1] Saulis Niguezas 75' [1 – 1] Stefanas Savičius (į savus vartus) „Roma“ 1 – 0 „Qarabag“ 53' [1 – 0] Diego Perotti D grupė „Barcelona“ 2 – 0 „Sporting CP“ 59' [1 – 0] Francisco Alcaceris 90' [2 – 0] Jeremy Mathieu (į savus vartus) „Olympiacos“ 0 – 2 „Juventus“ 16' [0 – 1] Juanas Cuadrado 90' [0 – 2] Federico Bernardeschi