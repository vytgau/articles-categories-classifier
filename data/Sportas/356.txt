H. Heliovaaros ir L. Grigelio susitikimas prasidės 16 valandą. „Pažįstu Harrį, nors niekada nesame žaidę vienas prieš kitą. Šiuo metu jis yra neblogos formos, todėl man tikrai nebus lengva“, – ištraukus burtus kalbėjo L. Grigelis, kurį čia pat pertraukė jo rytdienos varžovas. „Turiu pataisyti Lauryną. Vienas prieš kitą žaidėme du kartus. Laurynas turbūt neprisimena šių susitikimų, nes aš laimėjau abu mačus. O gal tiesiog todėl, kad tai buvo labai senai – prieš dešimt ar daugiau metų“, – nusišypsoti komandas ir žurnalistus privertė Suomijos rinktinės lyderis. Lietuvos tenisininkai pirmąją treniruotę Talin teniso centro kortuose surengė antradienį. Ričardas Berankis į Helsinkį atvyko iš Prancūzijos, kurioje praėjusią savaitę laimėjo ATP Challenger serijos turnyrą. Laurynas Grigelis į Suomiją atskubėjo iš Italijos, o likę komandos nariai – Lukas Mugevičius, Matas Vasiliauskas bei treneriai Rimvydas Mugevičius ir Paulius Jurkėnas – iš Lietuvos. Suomių rinktinės kapitonas Jarko Nieminenas mačui prieš Lietuvą nominavo ne tik H. Heliovaarą (ATP 453) ir E. Ruusuvuorį (ATP 592), bet ir Patriką Niklas-Salmineną (ATP 1018), Otto Virtaneną (ATP 1668) ir Henrį Kontineną, užimantį 4-ą ATP dvejetų reitingo vietą. „Neblogai žinau abu pirmus Suomijos rinktinės žaidėjus. Tai yra pajėgūs tenisininkai, žaidžiantys aktyvų atakuojantį tenisą. Jų žaidimas stipriai priklauso nuo padavimo. Po kurio jie stengiasi greitai užbaigti ataką: dviem – trim smūgiais. Daug lems tai, kaip Ričardui ir Laurynui savaitgalį seksis dorotis su varžovų padavimais“, – teigė Lietuvos rinktinės kapitonas R. Mugevičius. Kalbėdamas apie savaitgalį laukiančius mačus treneris šį kartą išskyrė vienetų susitikimų svarbą. „Mes savo uždavinius turime išspręsti vienetuose. Turbūt nieko nenustebinsiu sakydamas, kad nebūsime dvejetų mačo favoritai. Henri Kontinenas yra vienas pajėgiausių dvejetų žaidėjų pasaulyje, o mes savo kailiu esame patyrę, kad nugalėti tokio lygio varžovus yra be galo sunku. Neteigiu, kad laimėti dvejeto yra neįmanoma, bet visgi visų pirma privalome susitelkti į vienetus“, – sakė R. Mugevičius. Helsinkio teniso centro kortai gerai pažįstami ir sėkmingi Lietuvos rinktinės lyderiui R. Berankiui. 2010 metais čia jis laimėjo vieną iš pirmųjų ATP Challenger serijos turnyrų karjeroje, o dar po trijų metų šių varžybų finale nusileido turbūt geriausiam visų laikų Suomijos tenisininkui J. Nieminenui – dabartiniam šios šalies Daviso taurės rinktinės kapitonui. „Jaučiuosi čia beveik kaip namie. Žaidžiau šiuose kortuose ne kartą ir ne du, čia man yra pavykę iškovoti gražių pergalių. Tą patį kartu su komanda noriu padaryti ir šį savaitgalį“, – kalbėjo R. Berankis.