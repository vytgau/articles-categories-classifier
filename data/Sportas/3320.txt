„Oras šiandien tiesiog nuostabus, puikiai tinkamas žygiams. Saulė šviečia, vėjas nevargina. Tikra vasara ir atgaiva po audringos savaitės. Ne nuostabu, kad paskutinėmis dienomis sulaukėme itin daug norinčių dalyvauti žygyje. Į jį susirinko dalyviai ne tik iš Klaipėdos ir artimiausių miestų, bet turime daug žygeivių ir iš Kauno, Vilniaus, Šiaulių bei kitų Lietuvos miestų ir miestelių. Daugeliui tai tapo pirmąja artima pažintimi su Neringos gamta ir miesteliais“, – pasakojo renginį organizuojančios asociacijos „Savas miestas“ vadovė Giedrė Bernotaitė. Pirmieji dalyviai į 75 km „Nugalėk briedį“ bei 50 km „Atrask Naglį su Columbia“ trasas išžygiavo dar 6 valandą ryte. Organizatoriai skaičiuoja, kad į ilgiausias trasa išžygiavo apie puse tūkstančio ėjikų. Dalyvių patogumui buvo paankstinti keltų bei autobusų reisai, nors dalis dalyvių dėl žygio į Nidą atvyko iš anksto. Tikimasi, kad paskutiniai žygeiviai finišą pasieks iki 2 valandos sekmadienio naktį. Kiek vėliau, nuo 8 valandos, į trasą išėjo 10 km „Pažink Nidą“ ir 25 km „Aplenk briedį su HIATUS“ dalyviai. Šiose distancijose Kuršių nerijos takais išžygiavo apie 1,5 tūkst. ėjikų. Daugelį jų lydėjo ištikimieji keturkojai augintiniai. Dalis žygeivių atvyko su savo kolegomis, draugais ar šeimomis. Dalyviai aktyviai pasakojo savo nuotykius ir dalinosi užfiksuotais vaizdais socialiniuose tinkluose, kol atlaikydavo telefonai. Ne vienas iš jų ir savo nuotykius, emocijas transliuodavo gyvai. Daug akimirkų užfiksuota prie Nidos švyturio, nuo Vacekrugo kopos. Dalyvių dėmesio susilaukė ir Nidos oro uostas. Renginį vedęs ir 25 km pats įveikęs žurnalistas Ignas Krupavičius po renginio minėjo, kad tiek daug besišypsančių ir laimingų žmonių vienoje vietoje dar nematė ir tikino, kad toks žygis įkvepia. Finišą pasiekę dalyviai tikino, kad daugelį nustebino Neringos gamta. Paslėptas grožis atsivėrė ir tiesiog nuklydus nuo pagrindinių kelių. Jie ir nuovargį leisdavo pamiršti. Tiesa, dar prieš startą visi dalyviai gavo žemėlapius, kuriuose buvo sužymėta ne tik renginio trasa, bet ir įdomiausios jos vietos. Dalyviams teko eiti tiek paplūdimiu, tiek miško ir asfalto takeliais. Laukiantiems sugrįžtančių ir jau sugrįžusiems dalyviams Nidoje buvo įrengta poilsio zona, kurioje vaikai galėjo leisti laiką „Startuko“ zonoje, šokinėti ant batuto. Suaugusių nuo 12 valandos laukė Klaipėdos universiteto specialistų paskaitos apie sveiką gyvenimą, mitybą ir aktyvų laisvalaikį. Pačioje trasoje dalyvių taip pat laukė įvairios poilsio zonos, maitinimo ir vandens papildymo taškai. Trasoje budėjo ir pirmosios pagalbos savanoriai bei medikai. Dalyviams nebegalint tęsti žygį, visus norinčiu organizatoriai buvo pasiruošę parvežti iki starto vietos Nidoje. Tokiu buvo kelios dešimtys. „Manome, kad pirmasis „Neringos žygis“ tikrai pasisekė, ir kitą kartą sulauksime dvigubai tiek dalyvių. Mums patiems šis žygis buvo didelis iššūkis ir nors yra kur tobulėti, visgi dalyviai iš žygio išvyko su geromis emocijomis. Vasaros sezoną pagaliau galime laikyti uždarytu“, - papildė Giedrius Bielskus, vienas iš organizatorių.  Prie renginio organizavimo aktyviai prisidėjo ir Neringos savivaldybė.