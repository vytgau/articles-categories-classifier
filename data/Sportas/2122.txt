60-ies metų jubiliejų švenčianti LSŽF vienija beveik 100 narių. „Sporto pasiekimais didžiuojasi visa šalis ir sportininkų pergalės garsina Lietuvos vardą visame pasaulyje. Mes, sporto žurnalistai, džiaugiamės, kad galime prie to prisidėti, skleisdami informaciją. Per 60 metų vyko didžiuliai pokyčiai sporto žurnalistikoje. Naujausios technologijos leidžia operatyviau ir daug išsamiau nušviesti sporto varžybas ir sportininkų pasiekimus žiūrovams ir skaitytojams. Gyvename tuo pačiu ritmu, kaip ir viso pasaulio sporto žurnalistai ir kuo išsamiau nušviesdami sportą, tikimės, kad Lietuva išliks sportiška valstybe ir mūsų šalies sportininkai pasieks daug pergalių, apie kurias rašysime, filmuosime, fotografuosime ir skelbsime visuomenei“, – sakė LSŽF prezidentas Tautvydas Vencevičius. Iškilmingoje ceremonijoje pagerbti 2017 metų Lietuvos sporto žurnalistikos laureatai. 13-ąjį kartą įteiktos šviesios atminties kolegų Romos Grinbergienės ir Aleksandro Krukausko premijos, kurias įsteigė loterijų firma „Olifėja“. LSŽF prezidiumo sprendimu, A. Krukausko premija už gyvenimą, pašvęstą sporto žurnalistikai skirta Broniui Čekanauskui, o R. Grinbergienės premija už ryškiausius metų darbus atiteko 15min.lt žurnalistui Mariui Bagdonui. Vytauto Gudelio vardo premija už sporto idėjų propagavimą skirta sporto istorikui Algimantui Bertašiui, Vytauto ir Vytauto V. Saulių premija geriausiam jaunajam sporto žurnalistui įteikta 15min.lt atstovei Dovilei Šeduikytei. V. Gudelio premiją įsteigė UAB „Euloto“, o Vytauto ir Vytauto V. Saulių premiją – UAB „Vaibra“. Prizas už Metų nuotrauką atiteko Erikui Ovčarenko, apdovanojimą už metų reportažą atsiėmė Arūnas Kisielius, o už geriausią metų straipsnį apdovanotas DELFI žurnalistas Mindaugas Augustis („Rekonkista Aukštaitijoje: kaip bandymas mėgdžioti „Chelsea“ iškreipė Lietuvos futbolo veidą“). LSŽF pasveikino garbingas sukaktis švenčiančius federacijos narius. Nebuvo užmiršti ir sportininkai. Sporto žurnalistų „Metų pašnekovo“ prizą už bendravimą su žiniasklaida pelnė Lietuvos vyrų krepšinio rinktinės vyriausiasis treneris Dainius Adomaitis. Antroji vieta šioje nominacijoje atiteko šalies futbolo rinktinės strategui Edgarui Jankauskui, o trečioji – šuolininkei į aukštį Airinai Palšytei. Metų citata pripažintas Kauno „Žalgirio“ klubo trenerio Šarūno Jasikevičiaus atsakymas žurnalistui apie Brazilijos krepšininką Augusto Limą, išvykusį į vaiko gimimą per Lietuvos krepšinio lygos pusfinalio seriją: „Ar turi vaikų? Kai turėsi, suprasti, nes čia yra maksimumas, ką žmogus gali patirti. (...) Nieko negali būti didingesnio pasaulyje kaip vaiko gimimas. Patikėk manimi. Nei titulai, niekas“. Antrąją vietą pelnė krepšinio treneris Rimas Kurtinaitis, apie lėbavusius Vilniaus „Lietuvos ryto“ amerikiečius pasakęs: „Aišku, aš sužinojau paskutinis. Kaip tame pasakyme, kad vyras paskutinis sužino, kad visas kaimas miega su jo žmona. Taip buvo ir man. Prieš pat rungtynes sužinojau, kad visą sezoną vyksta tokie dalykai“. Trečiąją poziciją užėmė Lietuvos ledo ritulio rinktinėje debiutavęs legendinis šalies žaidėjas Darius Kasparaitis. „Dar „tėčiu“ nevadina, bet aš žinau, kad mano mašina, kurią esu atsivežęs į Lietuvą 1996 metais iš Amerikos, yra senesnė nei kai kurie žaidėjai. Kol aš nepasižiūriu į veidrodį, tol jaučiuosi jaunas, bet kai jau reikia žiūrėti į veidrodį, tada atsimenu, kad man jau 45 metai“, – apie gerokai jaunesnius rinktinės žaidėjus ir kreipimąsi „Jūs“ sakė D. Kasparaitis. Metų sporto iniciatyva žurnalistai išrinko Marijono Mikutavičiaus, Algirdo Kaušpėdo ir Gedimino Tvarijono iniciatyvą atnaujinti apleistas futbolo aikšteles. Ši akcija sau už nugaros paliko alternatyvų paramos aukcioną, kuriame galima nusipirkti garsių Lietuvos futbolininkų marškinėlius, sportinius batelius ar vakarienę su sportininkais bei treneriais, o gautos lėšos bus skirtos sudėtingoje aplinkoje augančių vaikų futbolo treniruotėms. Trečioji vieta atiteko Lietuvos krepšinio lygos ir „Wester Union Foundation“ socialinis projektas „Gyvenimas krepšinio ritmu“, skirtas dienos centrus lankantiems vaikams iš sunkiau gyvenančių šeimų. Metų sporto renginio titulas atiteko pasaulio šiuolaikinės penkiakovės taurės varžybų finalui Vilniuje. Į geriausių renginių trejetą taip pat pateko Europos lengvosios atletikos kongresas-konvencija bei „Golden Tracks“ apdovanojimai Vilniuje ir pasaulio orientavimosi sporto kalnų dviračiais čempionatas Vilniuje. Laureatams įteikti LSŽF medaliai, diplomai, „Hummel“ ir leidyklos „Versmė“ dovanos.