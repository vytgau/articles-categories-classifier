Lietuvaitės antrosiose C grupės rungtynėse penktadienį po dramatiškos ir gražios kovos 2-1 (14:21, 21:18, 15:12) nugalėjo pajėgias ruses Mariją Voroniną bei Mariją Bocharovą. Ši pergalė leido mūsiškėms grupėje užimti pirmąją vietą ir iškart patekti į aštuntfinalį. Ne mažiau atkakli kova vyko ir vaikinų turnyro C grupėje tarp Lietuvos ir Rusijos atstovų. Lietuviai Patrikas Stankevičius ir Aurimas Mazūras buvo netoli puikios pergalės prieš rusus Vasilijų Ivanovą bei Sergejų Gorbenką, bet po nesėkmingos trečio seto pabaigos turėjo pripažinti varžovų pranašumą 1-2 (22:24, 21:19, 9:15). Lietuvos paplūdimio tinklininkai grupėje užėmė antrąją vietą ir atkrintamąsias varžybas šeštadienį pradės nuo pirmojo rato. Europos jaunimo paplūdimio tinklinio čempionate dalyvauja po 32 vaikinų ir merginų poras. Į atkrintamąsias varžybas pateko po 24 komandas.