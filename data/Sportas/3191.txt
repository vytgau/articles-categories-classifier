Gynėjas Aleksandras Levšinas rugsėjo 25 – spalio 1 dienomis dalyvaus Lietuvos U19 rinktinės organizuojamoje treniruočių stovykloje Palangoje ir spalio 2 – 10 dienomis vyksiančioje UEFA U19 čempionato atrankoje. Šios rinktinės žaidėjų sveikata rūpinasi „Utenio“ kineziterapiautas Aurimas Tilindis. „Utenio“ saugas Biteghe Medvinas spalio 2 – 11 dienomis prisijungs prie Gabono nacionalinės rinktinės, su kuria treniruosis, o spalio 7 dieną susirungs su Maroko nacionaline rinktine. Utenos „Utenio“ vyriausiasis treneris Davidas Campana, didžiuodamasis savo komandos žaidėjais, tvirtino, kad jų dalyvavimas savo šalies rinktinėse yra ir klubo bei trenerių darbo įvertinimas. „Biteghe yra jaunas perspektyvus žaidėjas, tai, kad būdamas 21 – erių yra kviečiamas į nacionalinę vyrų rinktinę – didelis pasiekimas, – akcentavo D. Campana. – O Aleksandras, net neabejoju, po poros metų bus kviečiamas į Lietuvos nacionalinę rinktinę, jis sparčiai mokosi ir tobulėja.“