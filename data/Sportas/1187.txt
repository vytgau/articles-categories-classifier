Nepriklausomos Lietuvos istorijoje mūsų šalies atstovai į žiemos olimpiadą išvyko jau aštuntą kartą. Nors 1984-aisiais ir 1988-aisiais po Sovietų Sąjungos vėliava kovoję Algimantas Šalna ir Vida Vencienė tapo olimpiniais čempionais, tačiau atgavus nepriklausomybę, Lietuva gerais rezultatais pasigirti negalėjo. 2002-aisiais dailiojo čiuožimo atstovai M. Drobiazko ir P. Vanagas finišavo 5-oje vietoje, tačiau daugiau nė vienam Lietuvos sportininkui per visą istoriją nepavyko pakliūti net į dešimtuką. T. Kaukėno rezultatai nuteikia pozityviai Biatlonininkas R. Suslavičius sako, kad šiemet galima pasidžiaugti T. Kaukėno rezultatais. Jau pirmuoju startu 10 kilometrų sprinto rungtyje biatlonininkas finišavo 17-oje vietoje, o kitą dieną persekiojimo lenktynėse užėmė 13-ą. Tai geriausias rezultatas Lietuvos biatlono istorijoje. R. Suslavičius sako, kad aukštą rezultatą Lietuvos sportininkas gali pademonstruoti ir penktadienį vyksiančiose 20 kilometrų individualiose rungtynėse. „Tomas demonstruoja gerą formą. Sočio olimpiadoje šioje rungtyje jis užėmė 23-čią vietą, kažką panašaus gali pademonstruoti ir šiemet. Biatlone šioje rungtyje už netaiklų šūvį skiriama viena baudos minutė, todėl šaudymas labai svarbu. Tokios rungtynėse dažnai daugiau šansų yra lėtesniems sportininkams iššokti aukščiau ir pasirodyti geriau“, – sakė R. Suslavičius. R. Suslavičius tikisi, kad T. Kaukėnui pavyks patekti ir tarp trisdešimties geriausių bei vasario 18 d. varžytis 15 kilometrų masinio starto lenktynėse. Šioje rungtyje „Betsafe“ lažybų analitikai neginčijamu favoritu iškovoti auksą laiko prancūzą Martiną Fourcade‘ą. Jo šansai triumfuoti vertinami daugiau nei 51 proc. Jauniausias rinktinės narys startuos žaidynių pabaigoje Biatlonininkas R. Suslavičius sako laukiantis ir jauniausio Lietuvos delegacijos nario 19-mečio Andrejaus Drukarovo pasirodymo. Kalnų slidininkas vyrų slalomo rungtyje startuos tik olimpiados pabaigoje. „Žvelgiant į jo sezono rezultatus teikia vilčių, kad gali iššauti į neblogą poziciją. Aišku, sunku pasakyti, kokia konkurencija bus olimpiadoje ir kaip lyderiai susitvarkys su trasomis. Tačiau šioje rungtyje yra specifika, kad skaičiuojami taškai pagal atsilikimą. Andrejus vienose varžybose turėjo rekordinį 45 taškų atsilikimą. Jei jis pakartotų panašų rezultatą, galėtų užimti neblogą vietą“, – sakė biatlonininkas. Finansavimas žiemos sportui – varganas Visgi biatlonininkas pabrėžia, kad Lietuvos žiemos sporto atstovai tarp geriausiųjų varžosi tik dėl didelio savo pačių entuziazmo ir noro. Finansavimas Lietuvos atstovams – itin varganas. „Vieninteliai biatlonininkai turi profesionalią komandą – trenerius, aptarnaujančius medikus, slidžių ruošimo servisą. Pavyzdžiui, kalnų slidininkai laikosi tik iš entuziazmo. Slidininkų asociacijai priklauso dvi sporto šakos, o kitais metais jie gaus tik 28 tūkstančius eurų. Atsimenu pavyzdį, kai Kazachstanas vien slidžių nusipirko už 60 tūkstančių eurų“, - pasakojo sportininkas. Daugiausiai medalių Pjongčange kol kas yra iškovoję Norvegijos sportininkai – jų sąskaitoje 11 apdovanojimų. Pagal iškovotus aukso medalius pirmauja Vokietija. Šios šalies sportininkai Pietų Korėjoje ant aukščiausios pakylos jau lipo 5 kartus.