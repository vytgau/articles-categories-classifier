11 val. prasidėjo 100 metrų krūtine atrankos varžybos, kuriose labai sėkmingai pasirodė R. Meilutytė. 2012-ųjų olimpinė čempionė paskutiniame, 6-ajame atrankos plaukime distanciją įveikė per 1 min. 05,81 sek., finišavo antra ir pateko į pusfinalį. Tai – geriausias Rūtos pademonstruotas distancijos įveikimo laikas šiame plaukimo sezone. Greta jos – 5-ajame takelyje plaukė rusė Julija Jefimova, kuri paskutiniame plaukime buvo greičiausia (1 min. 05, 60 sek.), tačiau mūsiškę ji pralenkė tik paskutiniuose distancijos metruose. Tarp visų atrankos varžybų dalyvių Rūta buvo trečia. Apskritai greičiausia buvo 5-ąjį atrankos plaukimą laimėjusi 2016-ųjų Rio de Žaneiro olimpinė čempionė, amerikietė Lilly King, distanciją įveikusi per 1 min. 05:20 sek. Iš 53 atrankos dalyvių į pusfinalį pateko 16 geriausių. Lietuvei nuo 2013-ųjų priklauso šios rungties pasaulio rekordas – 1 min. 04,35 sek. Palyginimui, Rio de Žaneiro olimpinių žaidynių finale, kur liko septinta, R. Meilutytė distanciją įveikė per 1 min. 07, 32 sek. Pusfinalis vyks pirmadienį 18 val. 58 min. Į finalą pateks 8 geriausios plaukikės. *** 200 m laisvuoju stiliumi atrankos varžybose sėkmingai pasirodė D. Rapšys. Savo atrankos plaukime atstumą plaukikas įveikė per 1 min. 46,93 sek. ir finišavo antras, nors ilgą laiką buvo lyderis. Šis pasiekimas – naujas Lietuvos rekordas. Iki šiol geriausias šalies rezultatas taip pat priklausė pačiam Danui (1 min. 47,10 sek.). D. Rapšys taip pat pateko tarp 16 geriausių planetos plaukikų, kurie pirmadienio vakarą varžysis pusfinalio etape. Tarp visų atrankos plaukikų D. Rapšys buvo 10-as. Pusfinalio etapo plaukimo pirmadienio vakarą pradžia – 19.42 val. Pirmoji jėgas 100 metrų nugara atrankos varžybose pirmadienį išbandė Ugnė Mažutaitytė. Ji trečiajame atrankos plaukime distanciją įveikė per 1 min. 2, 02 sek. ir finišavo trečia. Šis užfiksuotas laikas – naujas Lietuvos rekordas. Iki šiol jis priklausė pačiai U. Mažutaitytei (1 min. 2,62 sek.). Visgi tokio laiko patekti į pusfinalio varžybas lietuvei neužteko. Ugnė tarp visų atrankos dalyvių liko 27-a. Iš viso atrankos varžybose dalyvavo 59 plaukikės – į pusfinalius pateko 16 geriausių. Geriausią rezultatą atrankoje pademonstravo kanadietė Kylie Jacqueline Masse (58,62 sek.). Vyrų 100 metrų nugara atrankos varžybose Gytis Stankevičius distanciją įveikė per 55,80 sek. ir antrajame atrankos plaukime buvo pirmas. Visgi tokio rezultato patekti tarp 16-os geriausių plaukikų lietuviui nepakako. Tarp visų 46 atrankos varžybų dalyvių G. Stankevičius liko 25-as. Greičiausias iš visų atrankos varžybose buvo australas Jiayu Xu (52,77 sek.).  Vakare 100 m plaukimo krūtine varžybų finale dalyvaus pirmą kartą į tokias aukštumas pakilęs 20-metis panevėžietis Andrius Šidlauskas. 18.30 val. Vakariniai Lietuvos plaukikų startai 18.30 val. – 100 metrų vyrų plaukimo krūtine finalas (Andrius Šidlauskas) 18.58 val. – 100 metrų moterų plaukimo krūtine pusfinalis (Rūta Meilutytė) 19.42 val. – 200 metrų vyrų plaukimo laisvuoju stiliumi pusfinalis (Danas Rapšys)