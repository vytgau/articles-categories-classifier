„Žalgiris“ nuo 2012-ųjų yra laimėjęs visis šešis LFF taurės turnyrus, o viso LFF taurę yra iškovojęs 11 kartų. Kauno „Stumbras“ finale žais pirmą kartą. Didžiausias kauniečių pasiekimas iki šio sezono buvo patekimas į turnyro pusfinalį. „Žalgirio“ pergalė Panevėžyje komandai reikštų dar vieną titulą įspūdingoje serijoje. „Stumbrui“ pergalė būtų vertingesnė. Tai būtų ne tik pirmas jauno Kauno klubo trofėjus, bet ir kelialapis į kitų metų Europos lygos atranką. Todėl atkakliai besirungiančios dėl ketvirtosios vietos Klaipėdos „Atlanto“ ir Utenos „Utenio“ komandos finale palaikys „Žalgirį“. Ketvirtosios vietos jos siekia dėl galimybės 2018-aisiais žaisti Europoje, o ta galimybė ketvirtąją vietą užėmusiai komandai atsivers tik tokiu atveju, jeigu LFF taurę laimės vilniečiai. Kauniečių pergalės atveju atkakli kova dėl ketvirtosios vietos vargu ar turėtų prasmę. „Žalgirio“ pergalė būtų naudinga ir trečią vietą užimsiančiai komandai (dėl 2-3 vietų varžosi „Trakai“ ir Marijampolės „Sūduva“). Mat pagal naują UEFA Europos lygos varžybų sistemą (kurią turėtų patvirtinti UEFA vykdomasis komitetas), trečioji turnyro dalyvė iš Lietuvos varžybas turės pradėti preliminariame etape. Tad siekiant patekti į Europos lygos grupių turnyrą, tokiai komandai reikėtų įveikti penkis varžovus. „Stumbro“ pergalės atveju, jis būtų pirmasis Europos lygos atrankos dalyvis iš Lietuvos, antras – A lygos sidabro, trečias – bronzos medalininkas. Kita vertus – iš finansinės pusės būti tuo trečiuoju gal ir naudingiau, nei pradėti turnyrą nuo pirmojo etapo. Preliminariame etape lietuvių varžovas būtų klubas iš vienos silpniausių Europos lygų: Kosovo, San Marino, Andoros, Gibraltaro, Farerų Salų, Velso ar Maltos čempionatų. Trečiajam lietuvių klubui būtų nemažos galimybės iškopti į pirmąjį etapą, nuo kurio pradės savo kelią Europoje pirmasis ir antrasis lietuvių klubai, uždirbus papildomų pinigų už žaidimą preliminariniame etape. UEFA mokami pinigai Europos turnyrų dalyviams dešimčių milijonų nežarstantiems Lietuvos klubams yra didelė paspirtis. Vasarą iki ketvirtojo Europos lygos etapo nužingsniavusi "Sūduva" dabar laukia 920 tūkstančių eurų injekcijos, trijuose etapuose žaidę "Trakai" – 675 tūkst. eurų, pirmojo varžovo neįveikęs "Atlantas" – 215 tūkst. Čempionų lygos atrankoje sumos dar didesnės. Nieko šiemet nepasiekęs Vilniaus "Žalgiris" gaus 580 tūkst. eurų. Vilniečiai nusileido antrajame Čempionų lygos atrankos etape, kuriame ir pradėjo savo kelią Europoje. Pertvarkius Europos turnyrų sistemą, Lietuvos čempionas startuos nebe antrajame, o pirmajame Čempionų lygos etape. Kelyje į Čempionų lygos grupes jis turėtų nugalėti keturis varžovus, o jei bandytų patekti į Europos lygos grupes – tris. Tiesa, net jei čempionai pralaimėtų pirmąją dvikovą, tęstų Europos sezoną toliau – žaistų antrajame Europos lygos atrankos etape. 2018-ųjų Europos turnyrų preliminarūs etapai pradės birželio pabaigoje, pirmieji etapai startuos liepos 10-12 dienomis.