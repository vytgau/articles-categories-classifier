„Žaliojo lanko“ klubo organizuojamos „Best Indoor“ (buv. „Best in Lithuania“) varžybos vyks penktąjį kartą. Anksčiau jos vykdavo lauke, tačiau dabar dėl geresnių sąlygų jos vyks uždaroje patalpoje – Alytaus arenoje. „Best in Lithuania“ varžybas organizuodavome lauke, tačiau mūsų aikštė nėra pakankamai įspūdinga norint surengti aukšto lygio varžybas. Taip pat vasarą būna pats aktyviausias varžybų sezonas, todėl visuomet tekdavo konkuruoti su daugybę turnyrų užsienio šalyse, o taip pat nemažai sportininkų tuo metu atostogaudavo, – pasakojo vienas varžybų organizatorių Ugnius Timinskas. – Perkeldami varžybas į uždaras patalpas šiek tiek apsisunkiname darbą, tačiau dalyviams galime pasiūlyti daug daugiau. Galime tik pasidžiaugti, kad Alytaus sporto ir rekreacijos centras prisideda prie šių metų varžybų organizavimo ir jos vyks vienoje didžiausių Lietuvos arenų. Lietuvoje tokioje įspūdingoje arenoje lankininkų varžybos dar niekuomet nėra vykusios. Didelė, šviesi, moderni salė miesto viduryje tikrai turėtų palikti daug gerų įspūdžių visiems lankininkams, o ir žiūrovams bus patogios erdvios tribūnos, ko niekuomet lankininkų varžybose Baltijos šalyse nebūna“. Varžybų įtraukimas į WA kalendorių pakelia turnyrą į aukštesnį lygmenį, nes jose gali būti oficialiai gerinami pasaulio ir Europos rekordai. Pasak U. Timinsko, anksčiau yra buvę, kai lankininkai pasiekdavo pasaulinio lygio rezultatus, tačiau jie oficialiai nebūdavo fiksuojami. Dėl to organizatoriai, kartu su Lietuvos lankininkų federacija, siekia kasmet įtraukti šias varžybas į WA kalendorių. Šiuo metu jau yra užsiregistravę daugiau nei 80 sportininkų, kurie varžysis olimpinių, skriemulinių, paprastųjų ir ilgųjų/tradicinių/istorinių lankų grupėse. Pirmą kartą šiose varžybose dalyvaus Suomijos sportininkai. Nemažai svečių, jau tradiciškai, laukiama iš Baltarusijos. Tikimasi sulaukti dalyvių iš Latvijos bei Estijos. „Dalyvių skaičius yra kiek mažesnis nei tikėjomės, bet tai vis tiek yra rekordinis šioms varžyboms. Labai gaila, kad latviai nusprendė tomis pačiomis dienomis rengti Rygos čempionatą, nors kaimynai jau seniai žinojo apie mūsų varžybas“, – teigė U. Timinskas. Bene ryškiausia turnyro žvaigždė bus ilgųjų lankų pasaulio čempionas suomis Pekka Jalkanenas. „Daugumoje lankų grupėje lietuviai bus tarp favoritų, tačiau skriemulinių bei paprastųjų lankų varžybose dalyvaus nemažai pajėgių sportininkų iš Baltarusijos ir Suomijos, todėl lietuviams, norint laimėti, reikės smarkiai pasistengti. Žinoma, ilgųjų lankų varžybose neabejotinu favoritu bus P. Jalkanenas“, – prognozavo „Žaliojo lanko“ klubo vadovas U. Timinskas. „Best“ varžybų tikslas visada buvo kelti varžybų lygį Lietuvoje. Tikimasi, kad ateityje šios varžybos taps prestižinėmis, o dalyvaujančių šalių skaičius smarkiais šoks į viršų. „Norime parodyti lietuviams, kad mes galime organizuoti geresnes varžybas, negu tai darėme iki šiol. Taip pat parodyti užsieniečiams, kad Lietuvoje taip pat vyksta varžybos, kuriose verta dalyvauti. Mūsų siekiai niekuomet nebuvo maži. Tiek anksčiau, tiek ir dabar mes stengiamės lygiuotis į pačias geriausias ir didžiausias pasaulio varžybas, pavyzdžiui – „Berlin Open“ (Vokietija) – sutraukiančios daugiau nei 500 stipriausių lankininkų iš viso pasaulio. Kadangi patiems yra tekę šiose varžybose dalyvauti, žinome kad galime suorganizuoti nei kiek ne blogesnes, todėl su kiekvienais metais, po truputėlį judame to tikslo link. Labai džiugu kad jau antrose „Best“ varžybose sudalyvavę Baltarusijos sportininkai itin susižavėjo jomis ir kasmet pas mus jų atvažiuoja vis gausesnės gretos, o kartu jie pradėjo dalyvauti ir kitose Lietuvos varžybose. Šiemet tikimės kad tą patį pavyks padaryti su Suomijos sportininkais“, – pasakojo U. Timinskas. Keletą metų Lietuvoje buvo jaučiamas šios olimpinės sporto šakos populiarumo augimas. Tikimasi, kad šaudymas iš lanko atras savo vietą ir mokyklose. Pirmi pavyzdžiai rodo, kad vaikams šaudymo iš lanko užsiėmimai patinka ir yra labai naudingi. „Pasaulio tendencijos rodo, kad ši sporto šaka yra itin populiari ir sukuria labai gerą terpę jaunimo tobulėjimui, todėl yra masiškai praktikuojama mokyklose ir universitetuose. Lietuvoje tokios iniciatyvos taip pat pradeda judėti. Prieš porą metų Alytaus Likiškėlių mokykla įkūrė neformalaus vaikų švietimo būrelį, susietą su šaudymu iš lanko ir šis būrelis sėkmingai gyvuoja iki šiol. Panašus būrelis veikia ir Utenoje. Tikimės, kad ateityje ir kitos mokyklos pamatys tokių būrelių naudą vaikams ir pačios taip pat pradės vykdyti panašias veiklas. Turbūt visi Lietuvos lankininkų klubai, įskaitant ir mūsų, yra suinteresuoti padėti mokykloms vykdyti tokias programas. Tokios iniciatyvos bei itin populiarėjančios žaidybinės šaudymo iš lanko atmainos, kuria bendrą lankininkų masę ir lankininkystės kultūrą, iš kurios jau galima pradėti ugdyti ir aukšto lygio sportininkus“, – pabrėžė U. Timinskas. Su „Žaliojo lanko“ klubo įsikūrimu, šaudymas iš lanko savo vietą atrado ir Alytuje. Augant lankininkų skaičiui jau ne kartą teko ieškoti didesnių patalpų. „Džiugu kad ne tik lankininkų skaičius didėja, bet ir jų rezultatai auga. Dabar klube šaudantys lankininkai jau yra pajėgūs varžytis stipriausiose suaugusiųjų grupėse Lietuvoje ir jose nugalėti. Ir šiose varžybose, olimpinių lankų moterų grupėje, viena iš favoričių yra laikoma alytiškė Kristina Abramaitytė. Ateityje tiek Kristina, tiek kiti klubo lankininkai yra visiškai pajėgūs dalyvauti ir kovoti dėl medalių tiek Europos, tiek pasaulio čempionatuose, tiek olimpinėse žaidynėse“, – viliasi U. Timinskas. „Best Indoor“ varžybų prizininkai bus apdovanoti unikaliais prizais. Kiekvienos grupės nugalėtojas bus papildomai apdovanotas piniginiu prizu, kurio dydis priklausys nuo dalyvių skaičiaus grupėje. Šeštadienį (lapkričio 25 d.) vyks varžybų atidarymas ir kvalifikacinės varžybos, o sekmadienį (lapkričio 26 d.) – atkrintamosios varžybos, papildomas turnyras nepatekusiems į finalines varžybas bei apdovanojimų ceremonija.