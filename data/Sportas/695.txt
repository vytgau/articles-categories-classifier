„Mūsų svajonių komanda“ pavadintai rinktinei neatsisakė padėti nė vienas žaidžiantis, ar jau karjerą baigęs ledo ritulininkas. Rinktinėje vėl žais daugiau nei prieš metus karjerą NHL baigęs 39-erių puolėjas Dainius Zubrus, kuris čempionatui Kaune ruošiasi nuo praėjusių metų rudens. 2014 metais Vilniuje vykusiame čempionate D.Zubrus buvo rinktinės kapitonas ir lyderis, o Lietuvos rinktinė nuo pat 2014 metų nuolat užimdavo 3-ią vietą divizione. Pirmą kartą oficialiame pasaulio čempionate Lietuvos rinktinės garbę gins 45-erių gynėjas Darius Kasparaitis, kuris atkakliai siekė galimybės ginti gimtosios šalies rinktinės spalvas. Kandidatų sąraše trūksta vos vieno ledo ritulininko, Donato Kumeliausko (Galačio „Dunarea“, Rumunija), kuris po sezono keliaus į medikų rankas. Kumeliauskų šeimos garbę rinktinėje po ilgos pertraukos vėl gins Donato brolis, Tadas Kumeliauskas (Drezdeno „Eislowen“, Vokietija), kuris kone stebuklingai grįžo ant ledo, nors prieš sezoną buvo pakabinęs pačiūžas ant vinies. Net du ledo ritulininkai į rinktinę atvyks iš KHL lygos. Tai vartininkas, 25-erių Mantas Armalis ir gynėjas, 26-erių Nerijus Ališauskas (abu – Rygos „Dinamo“, Latvija), kurie tapo pirmaisiais lietuviais po Dariaus Kasparaičio, žaidusiais šioje lygoje. Kandidatų sąraše yra patyrę šalies ledo ritulio „vilkai“, gynėjai Mindaugas Kieras (Vilniaus „Hockey Punks“), Artūras Katulis, Rolandas Aliukonis (abu – Elektrėnų „Energija“), kurie žaidžia Lietuvos čempionate. Rinktinėje šalia būrio šilto ir šalto mačiusių žaidėjų rikiuosis naujoji Lietuvos ledo ritulio karta, kuri norės įrodyti savo vertę. Ne ką prasčiau atrodo ir rinktinės trenerių štabas, kuriame šalia jau kelerius metus dirbančio vokiečio Berndo Haakės, buvusio Kanados rinktinės vyriausiojo trenerio Džordžo Kingstono, lietuvių Šarūno Kuliešiaus ir Arūno Aleinikovo dirbs 'USA Hockey“ federacijos vieno iš padalinio vadovu esantis amerikietis Tajus Niuberis. Net keturiių valstybių trenerių vadovaujama patyrusių ir jaunų ledo ritulininkų rinktinė pati sau išsikėlė tikslą ir galvoja tik apie vieną rezultatą Kauno „Žalgirio“ arenoje. „Komandos papildomai motyvuoti nereikia, vyrai patys supranta ir žino, ko mes siekiam ir koks mūsų pagrindinis tikslas. Kiek žinau, visi žaidėjai dirba papildomai ir neatostogauja, net jei ir baigėsi sezonas. Rinktinei ruošiamos geros sąlygos, turėsime keturias draugiškas rungtynes su stipriomis ekipomis, tad esame nusiteikę rimtoms kovoms dėl pirmos vietos“,– apie artėjančio čempionato tikslus sakė vyriausiasis Lietuvos rinktinės treneris Berndas Haakė. Komandos strategas įvardija, jog pagrindine varžove dėl pirmos vietos bus Japonija tačiau nenurašo ir Ukrainos su Kroatija. „Japonai į Europą atvyksta trys savaitės prieš čempionatą, tad jie ruošis itin rimtai. Nežinom, ar ukrainiečiai turės KHL žaidėjus, o ši šalis gali turėti labai gerą komandą. Kroatija taip pat turi gerų žaidėjų komandoje, tad negalim nuvertinti šios rinktinės“,– apie varžovus kalbėjo B.Haake. Lietuvos rinktinė oficialiai pasiruošimą pasaulio čempionatui Kaune pradės balandžio 3 dieną, tačiau jau dabar kai kurie žaidėjai ruošiasi individualiai. Pasaulio ledo ritulio čempionato IB divizione „Žalgirio“ arenoje Lietuvos rinktinė paeiliui kausis su Kroatijos, Rumunijos, Japonijos, Ukrainos, ir Estijos rinktinėmis. Į IA divizioną iškops pirmąją vietą iškovojusi rinktinė, paskutinioji komanda iškris į II divizioną.