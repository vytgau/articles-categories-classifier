Plaukimo rungtyje lietuvis distanciją įveikė per 2 min. 08,72 sek. (27 vieta) ir pelnė 293 taškus. Pirmuoju varžybų lyderiu tapo britas Jamesas Cooke'as (1 min. 59,01 sek.), pelnęs 312 taškų. Už jo nugaros liko airis Arthuras Laniganas O Keeffe'as (2.01,40; 308) ir italas Matteo Cincinelli (2.02,30; 306). Fechtavimos rungtyje lietuvis laimėjo 22 dvikovas iš 34 ir pelnė 238 taškus. Šis rezultatas leido su latviu Pavelu Švecovu pasidalinti rungtyje 4-5 vietas. Geriau už Baltijos šalių atstovus fechtavosi tik rusas Aleksandras Lesunas (27/7; 268) ir vengrai Robertas Kasza (26/8; 262) bei Bence Demeteris (23/11; 244). Tokie rezultatai reiškė, kad po 2 rungčių J. Kinderis pakilo į 6-ąją vietą (531). Po fechtavimosi lyderiu tapęs A. Lesunas turėjo 564 taškus. Papildomame fechtavimosi etape J. Kinderis pralaimėjo pirmąją dvikovą prancūzui Valentinui Belaud ir papildomų taškų nepelnė. Tuo metu nauju varžybų lyderiu tapo R. Kasza, į savo sąskaitą įsirašęs 3 taškus (iš viso – 565) ir minimaliai aplenkė A. Lesuną (564). Jodamas J. Kinderis nekliudė kliūčių, tačiau 1 sek. viršijo leidžiamą trasos įveikimo laiko limitą, todėl rungtyje pelnė 299 taškus. Toks pasirodymas leido J. Kinderiui pakilti į 5-ąją vietą bendrojoje įskaitoje. Iš Panevėžio kilęs atletas po jojimo varžybų turėjo 830 taškų, o jį lenkė tik A. Lesunas (863), R. Kasza (851), B. Demeteris (842) ir P. Švecovas (833). Kombinuotoje bėgimo ir šaudymo rungtyje J. Kinderis aplenkė P. Švecovą, tačiau į priekį praleido vieną geriausių bėgikų tarp penkiakovininkų V. Belaud ir finišavo penktas. Lietuvis finale surinko 1432 taškus. Tuo metu V. Belaud (1454) dar aplenkė B. Demeterį (1447) ir iškovojo bronzos medalį. Permainingoje kovoje dėl aukso medalio geresnio šaudymo ketvirtojo apsilankymo šaudykloje metu dėka nugalėjo A. Lesunas(1462), privertęs R. Kaszą (1458) tenkintis sidabro apdovanojimu.