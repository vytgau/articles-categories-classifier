Intriguojanti kova vyko moterų olimpinių lankų grupėje. Čia pajėgiausioms Lietuvos lankininkėms iššūkį metė stiprios Latvijos sportininkės. Labai svarbios buvo kvalifikacijos varžybos, nes jų rezultatai lėmė Lietuvos lankininkų federacijos tarybos galutinį sprendimą dėl komandos sudėties pasaulio čempionatui. Po kvalifikacijos tapo aišku, kad į pasaulio čempionatą vyks Dangerūta Nosalienė (LSK), Juliana Semionova (LSK) ir Kristina Abramaitytė („ASRC-Žaliasis lankas“). Nors atrankos nugalėtoja tapo latvė Marina Riabkova (575 tšk.), ji liko be medalių. Ketvirtfinalyje ją 6:4 įveikė kita latvė Liga Denisenoka. Vis dėlto dėl aukščiausios prabos medalių kovėsi Lietuvos sportininkės. Pusfinalyje patyrusi D. Nosalienė 6:2 įveikė L. Denisoką, o jaunųjų Lietuvos sportininkių akistatoje J. Semionova 6:2 nugalėjo Pauliną Ramanauskaitę („ASRC-Žaliasis lankas“). Finale triumfavo savo patirtį išnaudojusi D. Nosalienė. Ji 6:2 nugalėjo J. Semionovą. „Nežinau, kelintą kartą tapau Lietuvos čempione, bet pastaruosius trejus-ketverius metus man čia pavykdavo nugalėti. Konkurencijos tikrai netrūko. Jaunimas pradėjo labai gerai šaudyti ir latvės šį kartą buvo stiprios, – po varžybų kalbėjo D. Nosalienė. – Manau, kad pergalę lėmė patirtis, kadangi jaunimas labiau jaudinasi, o aš jau užsigrūdinus ir buvau ramesnė. Technika tokio lygio varžybose jau yra panaši visų lyderių. Viskas priklausė nuo emocinės būklės“. Geromis sąlygomis surengtą Lietuvos čempionatą pagyrusi D. Nosalienė pasaulio čempionatui ruošis su treneriu Italijoje, kur ji ir gyvena. 2015 metų Europos žaidynių dalyvė 47-erių metų D. Nosalienė nenorėjo spėlioti, kokios lietuvių galimybės pasaulio pirmenybėse: „Viską lems tai, kaip atrodys kiti dalyviai. Šiuo metu nelabai domėjausi rezultatais pasaulyje, todėl sunku prognozuoti, kaip mes ten atrodysime“. Mažajame finale L. Denisenoka 6:2 nugalėjo P. Ramanauskaitę. Po vyrų olimpinių lankų kvalifikacijos varžybų buvo patvirtinta, kad į pasaulio čempionatą vyks Adranas Kovalevskis (LSK), Arvydas Čepulionis („Kauno lankininkai) bei Modestas Šliauteris („Auksinis šaulys“). O Lietuvos pirmenybių aukso medaliu pasidabino A. Kovalevskis. Jis pusfinalyje 6:2 nugalėjo M. Šliauterį, o finale 6:4 – Dovydą Bagdanavičių (LSK). „Neskaičiuoju, kelintą kartą tapau Lietuvos čempionu, nes anksčiau keletą kartų esu tapęs tiek jaunimo, tiek suaugusių čempionu, – teigė A. Kovalevskis. – Laimėti buvo tikrai nelengva, nes varžovai buvo stiprūs, o ir pats nepasirodžiau idealiai. Galbūt kiek pritrūko pasiruošimo iki dar geresnių rezultatų, bet apskritai čempionatas suorganizuotas puikiai, nebuvo jokių nesklandumų, teisėjai puikiai atliko darbą“. Kovoje dėl bronzos medalio Ignas Morkeliūnas 6:0 nugalėjo M. Šliauterį. Lietuvos lankininkai rugsėjo mėnesį turėtų dalyvauti stovykloje prieš pasaulio čempionatą. Planetos pirmenybės Meksikoje vyks spalio 15-22 dienomis. „Dabar laukia sunkus juodas darbas ruošiantis pasaulio čempionatui. Treniruotės bus kiekvieną dieną, o kaip seksis pasaulio čempionate, niekas nežino. Vyksime į visiškai kitą žemyną, bus didelis laiko skirtumas. Nesu dar buvęs Meksikoje, todėl laukia daug įdomios patirties. Konkurencija bus gerokai didesnė nei Lietuvoje“, – mintimis dalinosi A. Kovalevskis. Renginio nesugadino ir sekmadienį prapliupęs lietus. O visi dalyviai galėjo pasivaišinti šilta sriuba. „Labai džiaugiuosi, kad Alytuje eilinį kartą sėkmingai prabėgo Lietuvos šaudymo iš lanko čempionatas, kuriame netrūko daug gražių ir atkaklių kovų. Galėjome pamatyti visus pajėgiausius Lietuvos, o taip pat patvirtinome, kurie sportininkai vyks į Meksiką. Noriu pabrėžti, kad tarybos sprendimą lėmė sportininkų rezultatai ne tik Lietuvos čempionate, bet ir ankstesnėse šio sezono varžybose“, – sakė Lietuvos lankininkų federacijos prezidentas Gediminas Maksimavičius. Kitose rungtyse Lietuvos čempionato nugalėtojais ir prizininkais tapo: Olimpiniai lankai, moterys, komandinės: 1. Latvija (Kreicberga, Riabkova, Skeltona) 2. LSK (Čiupailienė, Nosalienė, Semionova) 3. „ASRC-Žaliasis lankas“ (Abramaitytė, Balčiūnaitė, Ramanauskaitė). Olimpiniai lankai, vyrai, komandinės: 1. KSA (Kašėta, Petrauskas, Šigauskas) 2. LSK-1 (Barkauskas, Bagdanavičius, Kovalevskis) 3. KL (Čepulionis, Golubickas, Morkeliūnas). Olimpiniai lankai, mišrios poros: 1. LSK-1 (Semionova, Barkauskas) 2. Amazones (Kreicberga, Lapšins) 3. AiM Archery (Riabkova, Sinikovs) Skriemuliniai lankai, moterys: 1. Inga Timinskienė („Žaliasis lankas“) 2. Aleksandra Kostina („AiM Archery). Skriemuliniai lankai, vyrai: 1. Tomas Liekis (LSK) 2. Rimvydas Lipnickas („Žaliasis lankas“) 3. Ingo Sperlich („TV 1890 Meerholz“). Skriemuliniai lankai, vyrai, komandinės: 1. LSK (Baranauskas, Dagys, Liekis) 2. „Žaliasis lankas“ (Baranauskas, Lipnickas, Navickas). Skriemuliniai lankai, mišrios poros: 1. „Žaliasis lankas“ (Timinskienė. Lipnickas) 2. „AiM Archery“ (Kostina, Šilovs). Paprasti lankai, moterys: 1. Margarita Matvijenko (LSK) 2. Margarita Butiakova (LSK) 3. Meda Večkytė (LSK). Paprasti lankai, vyrai: 1. Arūnas Gurevičius 2. Mindaugas Junevičius 3. Aidas Jurgaitis. Paprasti lankai, moterys, komandinės: 1. LSK-1 (Butiakova, Matvijenko, Mocartaitė) 2. LSK-2 (Daubaraitė, Molis, Večkytė). Paprasti lankai, mišrios poros: 1. LSK-3 (Večkytė, Mosin) 2. LSK-4 (Molis, Gurevičius) 3. LSK-1 (Butiakova, Kuznecovas). Ilgieji ir istoriniai lankai, moterys: 1. Aida Grigienė („Strėlė“) 2. Roma Vaitmonienė („Gintarinė strėlė“) 3. Vilma Masalskytė („Gintarinė strėlė“). Ilgieji ir istoriniai lankai, vyrai: 1. Statys Svetlauskas („Žaliasis lankas“) 2. Arvydas Banys („Žaliasis lankas“) 3. Žydrūnas Večkys (LSK).