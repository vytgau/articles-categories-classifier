L. Nassarui tuomet buvo patikėta rūpintis didžiausiais JAV gimnastikos talentais – olimpietėmis, mergaitėmis nuo 12-os metų. Šeštąją teisiamo L. Nassaro aukų apklausos dieną M. Larson papasakojo, kaip gydytojas ėmėsi savo nešvarių darbelių, kai ji varžėsi pirmajame savo nacionaliniame čempionate, rašo portalas news.com.au. Tuomet gimnastei tik buvo suėję 14-a metų. Seksualiai išnaudojama ji buvo iki 2011 metų, kai pasitraukė iš gimnastikos elito. Prieš pradėdama liudyti, M. Larson pasisuko į kaltinamąjį ir rėžė: „Aš net negaliu žodžiais apsakyti, kaip velniškai tavęs nekenčiu“. Moteris taip pat prabilo apie siaubingus dalykus, kurių ji ėmėsi, kad tik išvengtų „Karolyi Ranch“ – skandalingai pagarsėjusios Amerikos gimnastikos treniruočių bazės Teksase. 25-erių buvusi gimnastė atskleidė, kaip tyčia daužė savo galvą į vonios kraštą, kad tik išvengtų kelionės į minėtą treniruočių stovyklą. „Maudžiausi vonioje, kai nusprendžiau patraukti į šalį vonios kilimėlį – papyliau vandens ir trenkiau stipriai užpakaline galvos dalimi į vonios kraštą, kad atrodytų, jog paslydau... Norėjau fiziškai save sužeisti, kad tik išvengčiau prievartos, kurią patyriau toje rančoje... Maniau, kad sužeista būsiu išgabenta iš stovyklos“, – pasakojo ji. Tuomet M. Larson tėvai nuvežė sportininkę į ligoninę įtardami smegenų sukrėtimą. Kai gimnastė grįžo, trenerė Martha Karolyi pasakė jai: „Žinai, Kim Zmeskal iškrito iš dviaukštės lovos, tačiau vis tiek atėjo į treniruotę kitą dieną“. Mergaitę ji tuomet ignoravo iki treniruočių stovyklos pabaigos. Šiuo metu neveikiančios treniruočių stovyklos vadovais tuomet buvo M. Karolyi ir jos vyras Bela, kadaise garsūs rumunų gimnastikos treneriai. At Larry Nassar's sentencing hearing, gymnast Mattie Larson shares how she intentionally hurt herself to "get out of the abuse that I received at the ranch." pic.twitter.com/hUrZV5i2XT— BuzzFeed News (@BuzzFeedNews) January 23, 2018  Prievartos auka pasakojo ir apie kitą JAV gimnastikos rinktinės treniruočių stovyklą, kur ji L. Nassaro seksualiai buvo išnaudojama, kai buvo atvežta su vežimėliu išnirus abiejų kojų kulkšnims. Net neatstatęs į vietą atletės kulkšnų daktaras pasinaudojo stalu, o tuo tarpu visai netoli M. Larson buvusios draugės žiūrėjo televiziją. Nukentėjusioji įsitikinusi, kad ir mobilaus telefono ryšys minėtoje Teksaso rančoje neatsitiktinai buvo itin prastas. Buvusi gimnastė prisiminė, kaip L. Nassaras ją „gydė“ pirmą kartą, kai ji patyrė skausmingą klubo traumą. „Sužeista vieta buvo labai arti dubens kaulo. Kai Larry įkišo savo pirštus į mano vaginą pirmą kartą, pamaniau, kad tai kažkoks vidinis gydymas“, – pasakojo ji. „Tai buvo vienintelė trauma, kurios vieta buvo sąlygiškai arti genitalijų. Tačiau visiškai nesvarbu, kur susižeisdavau per visus kitus metus, Larry pirštai visuomet rasdavo kelią į mane ir jis niekada nemūvėjo pirštinių“, – sakė M. Larson. 25-erių moteris tvirtino, kad L. Nassaras ir JAV gimnastikos federacija apvertė jos gyvenimą į „gyvą pragarą“. „Larry, mano treneriai ir federacija pavertė sportą, į kurį buvau taip įsimylėjusi būdamas vaikas, į asmeninį gyvą pragarą“, – dalijosi mintimis liudininkė. Buvusios gimnastės šiurpinantis ir ašaromis aplaistytas liudijimas buvo tik vienas iš 100, kuriuos išsakė aukos teisme. 15-metė Emma Ann Miller kalbėjo, kad ji buvo veikiausiai paskutinė L. Nassaro auka – Mičigano valstijos universitetas daktarą atleido praėjus savaitei po tokio „gydymo“ 2016 metų rugpjūtį. Tarp daktaro aukų yra ir viena garsiausių šiuo metu gimnastikos žvaigždžių olimpinė čempionė Simone Biles. L. Nassaras jau nuteistas 60 metų kalėjimo už vaikų pornografijos nusikaltimus. Seksualinio priekabiavimo byloje jam gresia nuo 25 iki 40 metų laisvės atėmimo bausmė.