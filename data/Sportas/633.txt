Kova neprailgo – lietuviui pakako gerų poros minučių ir teisėjai pergalę techniniu nokautu skyrė T. Pakutinskui. Į ringą pasveikinti lietuvį iš VIP svečiams skirtų eilių lipo Egidijus Dragūnas. Netrukus SEL lyderis kartu su kovotoju pasitraukė iš arenos ir nužinsgiavo į užkulisius. „Gimiau kovingu gyvenimo momentu, augau gerais 90'-aisiais. Visada simpatizuoju kovos menams, ypač muay thai stiliui. Remiu šį sportą, turime net savo turnyrą. Ar Tomas mano draugas? Taip, tačiau ne tik jis. Šioje virtuvėje pažįstu daug lietuvių kovotojų. Jei galima tokioje situacijoje padėti, aš esu pasirengęs. Ar nuraminti, ar įkvėpti, kodėl ne“, – apie palaikymą T. Pakutinskui kalbėjo E. Dragūnas, prisipažinęs, kad šį vakarą palaikęs visus Lietuvos kovotojus ringe. „Turiu ir pats bokso pirštines. Patinka ir pačiam pajudėti, pasimankštinti“, – šypsojosi E. Dragūnas. Po pergalės T. Pakutinskas teigė, norėjęs nustebinti žiūrovus, tad pasikvietė SEL lyderį. „Esame pažįstami, per draugų draugus pakviečiau“, – teigė Tomas, prisipažinęs, kad prieš akistatą jautėsi nekaip, kurį laiką sirgo, buvo pakilęs spaudimas. „Pergalę skiriu savo vaikui, draugams, kurie padėjo pasiruošti, treneriui ir visai Lietuvai“, – užkulisiuose šypsojosi T. Pakutinskas. 