Pagrindinėje 10-ies kilometrų distancijoje pergalę pasiekė Panevėžio triatlono klubui atstovaujantis vilnietis Jaunius Strazdas, kuris nuotolį įveikė per 32:35 min. Antrą vietą užėmė praėjusių metų „Senvagės“ bėgimo nugalėtojas, vilnietis Remigijus Šnioka („F.O.C.U.S. Running“) – 32:53 min., trečias finišavo Tomas Bizimavičius (Kauno maratono klubas, 33:40 min.). „Pati trasa – gana lengva, bet buvo sunku pasiekti pergalę dėl stiprių varžovų ir dėl vėjo. Pirmus kilometrus bėgome keturiese, vėliau likome dviese su R. Šnioka. Likus apie 3,5 km aš išsiveržiau į priekį ir jau apgyniau lyderio poziciją iki finišo. Rezultatu patenkintas, nes virš 1 min. pagerinau asmeninį rekordą. Artimiausi mano startai – Lietuvos studentų kroso čempionatas ir B. Abramaičio triatlono taurė Panevėžyje“, – po finišo kalbėjo J. Strazdas. Moterų įskaitoje nugalėjo iš Vilkaviškio kilusi Viktorija Varnagirytė, kuri distanciją įveikė per 38:36 min. „Patiko trasa, kuri lygi, nebuvo staigių posūkių, tai irgi puiku. Grįžtant „koją“ kiek kišo priešinis vėjas, bet nepaisant to, oras buvo puikus! Paskutiniuosius 3 km kilometrus parbėgau lydima kolegos T. Pultinavičiaus, kuris sudarė puikią užuovėją. Ačiū jam už tai. Čia atlikau labai stiprią treniruotę. Šiuo metu ruošiuosi artėjančiam Kauno maratonui, kuriame bėgsiu pusmaratonį“, – po pergalės kalbėjo šiuo metu sostinėje gyvenanti V. Varnagirytė. Antrą vietą pasiekė Dalia Lukošienė iš Šiaulių („Lukas“) – 41:02 min., identiškas rezultatas užfiksuotas trečią vietą užėmusiai ir tik akimirką lėčiau nuotolį įveikusiai Romualdai Kondratienei (41:02 min.). Greičiausių panevėžiečių įskaitoje pergale džiaugėsi jau minėtas J. Strazdas bei Renata Butkytė. Ji nuotolį įveikė per 43:39 min. Renata – trečią kartą iš eilės džiaugėsi šiuo titulu. „Patekti į prizininkių trejetą buvo sudėtinga, atvyko tikrai stiprių merginų. Kurį laiką bėgau antroje, trečioje pozicijoje, o vėliau mane aplenkė. Prieš vėją bėgti buvo nelengva. Tačiau oras – tikrai palankus bėgimui, smagu buvo startuoti su trumpa apranga. Džiaugiuosi apgynusi greičiausios panevėžietės titulą“, – šypsojosi Vilniuje studijuojanti panevėžietė R. Butkytė. Atkaklių kovų iki paskutinių metrų netrūko 3 kilometrų nuotolyje. Čia taip pat tempą diktavo svečias iš Vilniaus Danielius Bondorovas („Na, pagauk“), kuris 3 ratus aplink Senvagę įveikė per 9:02 min., antrą vietą užėmė panevėžietis Lukas Prokopavičius – 9:06 min. (Panevėžio triatlono klubas), trečias – šiaulietis Aurimas Bendžius (9:08 min.). Merginų gretose pergale džiaugėsi triatlonininkė panevėžietė Evelina Tomkevičiūtė (Panevėžio triatlono klubas, 10:51 min.), antra finišavo jos kolegė Unė Narkūnaitė – 11:45 min., trečia finišo liniją kirto vilnietė Dovilė Nakvošaitė – 11:49 min. 1000 m nuotolyje varžėsi dviejų amžiaus grupių jaunimas (iki 15 metų, ir iki 13 m.), greičiausiai ratą aplink Senvagę įveikė Eimantas Zanizdra iš Šiaulių rajono („Lukas“), penkiolikmetis distanciją įveikė per 2:59 min.. Mergaičių įskaitoje pergale džiaugėsi Miglė Mincytė (Panevėžio KKSC) – 3:14 min. Patys mažiausi bėgimo šventės dalyviai pergalės džiaugsmą patyrė įveikę vaikų bėgimo 300 m distanciją.  Artimiausias, jau 6-asis Lietuvos bėgimo taurės etapas – gegužės 1-ąją Anykščiuose, tradicinis Anykščiai – Puntuko akmuo – Anykščiai bėgimas. Čia bėgimo entuziastų laukia 1 km, 3 km, 6 km ir 11 km distancijos. Užsiregistruoti ir daugiau informacijos galima rasti bėgimo renginio svetainėje. 2018-ųjų Lietuvos bėgimo taurės sezoną sudaro 17-a etapų, jungiančių skirtingus šalies regionus ir vienijančių tūkstančius šalies bėgimo mėgėjų.