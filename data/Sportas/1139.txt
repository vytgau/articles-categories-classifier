„Jau ne vienerius metus vasario 16-ąją pasitinkame sportiniuose renginiuose. Šiandien ypatinga diena, nes tai šimtoji valstybės atkūrimo diena. Kai kurie iš mūsų dar atsimena tuos laikus, kai teko atstovauti valstybei, kuri mums nieko nereiškė. O aš kviečiu nepamiršti tos pradžios, kai lygiai prieš šimtą metų atsikūrė mūsų valstybė. Ir mes esame jos dalis. Linkiu jums to niekada nepamiršti“, - susirinkusiems kalbėjo Lietuvos tautinio olimpinio komiteto prezidentė Daina Gudzinevičiūtė. Netrukus visi darniai sugiedojo mūsų šalies himną. Tautišką giesmę lietuviškai traukė ir du korėjiečiai savanoriai, kartu su kolegomis iš Lietuvos padedantys mūsų olimpiečiams. Šventinio vakaro metu D.Gudzinevičiūtė ir mūsų šalies misijos Pjongčango žaidynėse vadovas Einius Petkus įteikė visiems devyniems Korėjoje besivaržantiems Lietuvos atletams, jų treneriams, medikams olimpinės rinktinės narių ženklus. Po vakarienės olimpiečiai ir kiti delegacijos nariai iškeliavo į olimpinį kaimelį – ilsėtis prieš naujas olimpines kovas. 