Anglijos rinktinė namuose 12:6 (12:3) įveikė Velso regbininkus. Jau trečiąją rungtynių minutę po Oweno Farrello perdavimo koja kamuolį varžovų įskaitiniame plote prispaudė anglas Jonny May'us. Žiemos sąlygomis vykusiose rungtynėse vyravo kietas žaidimas, o šlapias kamuolys neleido pasižymėti ekipų spardytojams. Pirmojo kėlinio viduryje po gražios anglų atakos vėl žeminimą atliko J. May'us. Antrajame kėlinyje Velsas surengė keletą įspūdingų atakų, bet klaidos lemiamose fazėse neleisdavo atlikti žeminimų. Rungtynių pabaigoje Garethas Anscombe'as baudos smūgiu sumažino Velso atsilikimą iki šešių taškų, bet lemiamos atakos svečiai surengti nebespėjo. Anglijos regbininkai savo aikštėje nepralaimi jau 15 rungtynių iš eilės. Iš paskutinių 26 mačų jie laimėjo net 25. „Tai buvo sudėtingos rungtynės, eilinis geras Anglijos-Velso mūšis. Skirtumas tarp šių dviejų komandų buvo tas, kad anglai darė mažiau klaidų ir žaidė labiau disciplinuotai“, – teigė regbio apžvalgininkas, buvęs Anglijos rinktinės žaidėjas Mattas Dawsonas.  Airija rinktinė savo žiūrovų akivaizdoje net 56:19 (28:0) pranoko Italijos komandą. Airijos regbininkai atliko net aštuonis žeminimus ir nesunkiai iškovojo antrąją pergalę šių metų turnyre. Po du kartus kamuolį italų įskaitiniame plote prispaudė Robbie Henshaw ir Jacobas Stockdale'as, po vieną – Conoras Murray'us, Bundee Aki, Keithas Earlsas ir Rory Bestas. Antrajame kėlinyje savo šansų pasižymėti sulaukė ir italai. Svečiams žeminimus atliko Tommaso Allanas, Eduardo Goris ir Matteo Minozzi. Beje, Italijos rinktinę treniruoja buvęs Airijos komandos žaidėjas Conoras O'Shea. „Abi komandos stengėsi kuo ilgiau kontroliuoti kamuolį tokioje šlapioje aikštėje. Mums pavyko išnaudoti visą aikštės plotą ir tas nuteikia pozityviai. Neigiamas dalykas – praleisti žeminimai. Tikimės, kad tai neturės įtakos skaičiuojant pelnytus-praleistus taškus turnyro lentelėje. Mes turėjome du 21-erių metų vėjerius, kuriems tai buvo puiki patirtis“, – įspūdžiais dalinosi Airijos rinktinės treneris Joe Schmidtas.  Škotijos regbininkai greitai atsigavo po skaudaus pralaimėjimo pirmajame ture Velso rinktinei ir iškovojo sunkią, bet svarbią pergalę namuose prieš antrą kartą per plauką nuo laimėjimo likusius prancūzus 32:26 (14:20). Rezultatyvios rungtynės prasidėjo rezultatyvia prancūzo Teddy Thomaso ataka. Vėliau prancūzai pirmavo 10:0, bet po kelių akimirkų pirmuosius penkis taškus šeimininkams pelnė Seanas Maitlandas. Tas pats T. Thomasas pirmajame kėlinyje atliko antrąjį žeminimą ir, įpusėjus rungtynėms, Prancūzijos rinktinė pirmavo 20:14. Antrajame kėlinyje abi komandos keitėsi baudos smūgiais, tačiau tokių progų daugiau turėjo škotai. Greigas Laidlaw penkis sykius tikslai smūgiavo į vartus, o prancūzas Baptiste'as Serinas atsakė dviem. 70-ąją min. rezultatas buvo lygus 26:26, bet per likusį laiką du tikslius smūgius atliko G. Laidlaw. „Esu laimingesnis negu praėjusią savaitę. Pergalingų rungtynių efektas yra labai didelis. Pažiūrėjus į rungtynių eigą, matome, kad viską lėmė pademonstruotas charakteris ir bendravimas tarpusavyje. Mes buvome kiek tikslesni ir už tai esame apdovanoti“, – kalbėjo Škotijos rinktinės treneris Gregoras Townsendas.  „Šešių nacijų“ turnyras bus pratęstas po dviejų savaičių. Turnyro lentelė po dviejų turų: