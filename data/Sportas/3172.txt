Kauno „Granito – Kario“ komandai tai buvo jau antroji užtikrinta pergalė naujo sezono starte. Pirmajame ture kauniečiai be vargo buvo įveikę „Uteną“, o dabar įsirašė ir antrąją pergalę patiesdami Varėnos „Ūlą“. Pernai trečiąją vietą iškovojusius kauniečius į priekį šiame mače vedė komandinis puolimas, kadangi net 9 žaidėjai pelnė po 3 arba daugiau įvarčių. Kauno „Granitas – Karys“: Mindaugas Urbonas 7, Lukas Feoktistovas, Mindaugas Barzdenis, Modestas Štarolis po 5, Marius Kairys, Tadas Bučinskas, Karolis Grigas, Tomas Valiulis po 3, Vaidas Drevinskas 2, Mantas Reinys, Manvydas Lazauskas po 1. Varėnos „Ūla“: Deivas Eidukonis 6, Šarūnas Kasiulevičius ir Donatas Leknickas po 3, Tomas Valentukevičius, Justas Lynikas po 2, Rimantas Palevičius, Egidijus Sereičikas, Gražvydas Sereičikas, Rolandas Bliznevič po 1. Gintarė Krapūkaitienė (Varėnos „Ūlos“ trenerė): „Sunku kalbėti po tokių rungtynių. Pradžioje dar žaidėme neblogai, bet vėliau pradėjome rungtyniaut per daug individualiai. Leidome pažaisti daugiau jaunimui, kuris ateityje turėtų praleisti vis daugiau laiko aikštelėje“ Lukas Gurskis (Kauno „Granitas – Karys“ vartininkas): „Rungtynes vertinu gerai. Mūsų gera gynyba neleido varžovams kabintis į rungtynes. Šiam sezonui keliame aukščiausius reikalavimus, sieksime tik pirmosios vietos ir nors šiandien rungtynėse dar yra taisytinų dalykų, bet savo pasirodymu esame patenkinti.“ „Dragūnui“ tai buvo pirmosios rungtynės šiame „Vivus.lt“ rankinio lygos sezone, kadangi pirmojo turo metu jie ilsėjosi. Klaipėdiečiai nuo pirmųjų susitikimo minučių paėmė iniciatyvą į savo rankas ir lygos debiutantams apie pergalę neleido net pagalvoti. Praėjusiame ture „KTU“ sugebėjo mesti rimtą iššūkį Alytaus „Varsos – Stronglaso“ klubui, tačiau šiandien jau po pirmojo kėlinio turėjo dviženklį deficitą. Prieš ilgąją pertrauką klaipėdiečiai pirmavo 21:10. Antrajame kėlinyje puikiai sužaidė jaunasis „Dragūno“ vartininkas Benediktas Pakalniškis, kuris atrėmė keletą puikių kauniečių metimų. Geras čempionų vartininko žaidimas bei greitos „Dragūno“ atakos leido jiems dar labiau padidinti savąjį pranašumą ir iškovoti pergalę 41:21. Klaipėdos „Dragūnas“: Lukas Vanagas, Modestas Vaitekūnas ir Gabrielius Virbauskas po 6, Lukas Juškėnas ir Lukas Simėnas po 5, Ernest Ignatenko 4, Laurynas Simonavičius 3, Laurynas Palevičius 2, Gintaras Cibulskis, Šarūnas Ugianskis, Benas Butkus, Karolis Bliuvas po 1. Kauno „KTU“: Vilius Juozaitis ir Ignas Grigas po 5, Karolis Jankauskas Aurimas Balčiūnas ir Arminas Stankūnas po 2, Vilius Rūškys, Mindaugas Urbas, Darius Katinas, Martynas Stumbra ir Donatas Pocius po 1. Darius Talačka („KTU“ vyr. treneris): „Nepažįstu savo komandos šiandien, atvažiavome lyg ir nusiteikę rimtai kovai, pasiruošę, lyg ir mąstėme, kaip žaisime, bet sugriuvome pirmame kėlinyje ir nesugebėjome atsitiesti. Jaudulys? Koks gali būti jaudulys? Mes pernai žaidėme su tais pačiais čempionais LRF taurės turnyre. Kaip tik turi būti motyvas komandai kovoti prieš čempionus. Atėjome į aikštelę motyvuoti, bet motyvuoti buvome kokias tris pirmo kėlinio minutes. Neturiu paaiškinimo, kas atsitiko. Tai nebuvo ta „KTU“ komanda, kuri bus kitose rungtynėse.“ Artūras Juškėnas („Dragūno“ vyr. treneris): „Rezultatas geras, žaidimas šiandien irgi nebuvo blogas. Matosi, kad Kauno KTU komanda šiuo metu dar nėra pasiruošusi žaisti po dvejas rungtynes per savaitę – jie žaidė šeštadienį su Alytumi, trečiadienį su mumis. Tikrai buvo įtemptos rungtynės ir šiandien jiems ryškiai pritrūko jėgų, tačiau tai nenuvertina mūsų pergalės. Judame į priekį ir tikimės, kad viskas bus gerai.“