Merginų ledo ritulio komanda „Hockey Girls“ jau trečius metus vienija įvairaus amžiaus moteris ir merginas, susirenkančias į treniruotes iš visos Lietuvos. Merginos sportuodavo Kaune, tačiau šį sezoną dėl patogesnės vietos pasirinkta Elektrėnų ledo arena, į kurią kartą per savaitę komanda suvažiuoja iš Kauno, Vilniaus, Utenos ir kitų miestų. Pasak pirmosios lietuvių moterų ledo ritulio komandos trenerės Ramunės Maleckienės, mintis dalyvauti Latvijos moterų čempionate brendo jau seniai, tačiau tam vis pritrūkdavo ryžto: „Iki šiol komanda tik treniravosi ir dalyvaudavo turnyruose ar žaisdavo draugiškas rungtynes su įvairiomis moterų bei vyrų mėgėjų komandomis, tačiau artėjant naujam sezonui nusprendėme nestovėti vietoje ir priėmėme latvių pasiūlymą prisijungti prie jų čempionato. Rimtą sprendimą paskatino ne tik noras tobulėti ir auginti būsimas nacionalinės rinktinės žaidėjas, tačiau ir finansinis asociacijos „Hockey Lietuva“ palaikymas. Pastaroji žada padengti ledo nuomos ir teisėjavimo išlaidas Latvijos čempionate. Tai mums didelė paskata, nes komanda išsilaiko tik iš privačių lėšų ir pačių merginų įnašų, tad reguliariai treniruotis ir dalyvauti turnyruose tampa prabanga. Tačiau kartu siekiame pagrindinio tikslo – vieną dieną ginti šalies garbę pasaulio čempionate. Šis noras ir veda merginas pirmyn. Lengva nebus, tačiau kovosime iki galo“. Latvijos moterų ledo ritulio čempionate be lietuvių komandos, dalyvaus trys latvių komandos: „Laima“ (su šia ekipa lietuvėms dar neteko rungtyniauti), „Laima Juniors“ ir „L&L“. Su pastarosiomis komandomis lietuvės jau ne kartą išbandė jėgas turnyruose bei draugiškuose susitikimuose. Pirmosios Latvijos čempionato rungtynės įvyks jau lapkričio mėnesį. Į kaimyninės šalies miestelį Tukumsą, kur lietuvės žais savo namų rungtynes, „Hockey Girls“ ekipa vyks pasipildžiusi dviem „Hockey Stars“ žaidėjomis. Pastaroji komanda jau antrąjį sezoną treniruojasi Vilniuje. Pasak „Hockey Girls“ komandos kapitonės Ulos Aleksandravičiūtės, nepaisant nuolatinių kelionių į treniruotes, būsimų išvykų į kaimyninę Latviją ar įvairių šeimyninių aplinkybių, dėl kurių sunku surinkti visas komandos nares reguliarioms treniruotėms, merginos motyvuotos ir pasiryžusios duoti latvėms į kaulus. „Tai yra sportas, ir mes į Latviją vyksim tik nugalėti. Be abejonės, mums trūksta patirties ir individualaus meistriškumo, tačiau mus vienija bendras tikslas – atstovauti Lietuvai kaimyninėje, o ateityje ir kitose pasaulio šalyse“, – sakė ji.