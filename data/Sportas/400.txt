Klubo pasiūlytą iššūkį su malonumu priėmė brazilas Bruno Dybalas, kroatas Andro Švrljuga, prancūzas Alassane’as N’Diaye, serbas Aleksandaras Živanovičius ir Rigino Cicilia iš Olandijos karalystei priklausančios Kiurasao salos Karibų jūros regione. „Sūduva“ savo futbolininkams iš kitų šalių pasiūlė išklausyti ištrauktas iš 15 gerai žinomų lietuviškų dainų, suskirstytų į 3 grupes. Į pirmąjį penketuką pateko „Inculto“ daina „Welcome to Lithuania“, Beatrich „Superstar“, Danieliaus Dolskio „Palangos jūroj“, Donato Montvydo ir SEL „Nieko Verta“ bei Sauliaus Prūsaičio „39“. Linksmo filmavimo metu netrūko juoko, o geriausiai prieš kameras, tradiciškai, jautėsi A. Švrljuga:  Paprašyti iš pirmojo penketuko išrinkti labiausiai patikusią dainą „Sūduvos“ žaidėjai išskyrė Beatrich ir S. Prūsaičio kūrinius, tačiau pirmenybę suteikė pastarajam. Malonia naujiena žaidėjams tapo faktas, kad S. Prūsaitis gimė ir užaugo būtent Marijampolėje. „Po 7 metų ir man bus 39-eri, tada nuolat klausysiu šios dainos“, – juokėsi A. Švrljuga. „Ši daina mane verčia šypsotis“, – pritarė A. N’Diaye. Lietuvos futbolo A lygos čempionate „Sūduva“ per 5 turus surinko 13 taškų ir tvirtai lenkia po 8 taškus turinčias Klaipėdos „Atlanto“, Vilniaus „Žalgirio“ ir „Trakų“ komandas. Artimiausias rungtynes marijampoliečiai žais savo aikštėje balandžio 5 d. 20 val. būtent su „Atlantu“.