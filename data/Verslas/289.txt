Išankstiniais duomenimis, 2016 m. Sostinės regione buvo sukurta 41,6 proc. viso šalies bendrojo vidaus produkto (BVP). Sostinės regione sukurtas BVP vienam gyventojui 1,8 karto viršijo Vidurio ir Vakarų Lietuvos regiono lygį. Palyginti su 2015 m., 2016 m. nominalusis BVP vienam gyventojui Sostinės regione padidėjo 6,9 proc., Vidurio ir Vakarų Lietuvos regione - 2,8 proc. 2016-ųjų pabaigoje Sostinės regionui teko 9,9 mlrd. EUR, arba 71 proc. visų sukauptųjų tiesioginių užsienio investicijų (TUI) šalyje, Vidurio ir Vakarų Lietuvos regionui - 4 mlrd. EUR, arba 29 proc. Palyginti su 2015 m. pabaiga, sukauptosios TUI Sostinės regione padidėjo 3,8 proc., Vidurio ir Vakarų Lietuvos regione - 1,7 proc. 2016-ųjų pabaigoje Sostinės regione vidutiniškai vienam gyventojui teko 12,3 tūkst. EUR TUI, Vidurio ir Vakarų Lietuvos regione - 2 tūkst. EUR. Palyginti su 2015 m. pabaiga, vienam gyventojui tenkančios TUI Sostinės ir Vidurio ir Vakarų Lietuvos regionuose padidėjo beveik vienodai (atitinkamai 3,8 ir 3,7 proc.). Išankstiniais duomenimis, šių metų pradžioje Sostinės regione gyveno 805,5 tūkst. (28,7 proc. visų Lietuvos nuolatinių gyventojų), Vidurio ir Vakarų Lietuvos regione - 2 mln. (71,3 proc.) nuolatinių gyventojų. Per metus Vidurio ir Vakarų Lietuvos regione nuolatinių gyventojų skaičius sumažėjo 38,1 tūkst., arba 1,87 proc., o Sostinės regione - šiek tiek (320, arba 0,04 proc.) padidėjo. Užimtų gyventojų skaičius 2016-2017 m. Vidurio ir Vakarų Lietuvos regione sumažėjo 19,4 tūkst., arba 2,1 proc., o Sostinės regione padidėjo 12,8 tūkst., arba 3,1 proc. 15-64 metų amžiaus gyventojų užimtumo lygis 2016-2017 m. Sostinės regione padidėjo nuo 74,7 iki 76,3 proc., Vidurio ir Vakarų Lietuvos regione - nuo 67,2 iki 68 proc. 2016-2017 m. bedarbių skaičius mažėjo abiejuose regionuose: Sostinės - 2,8 tūkst., Vidurio ir Vakarų Lietuvos - 10,2 tūkst. 2017 m. Sostinės regione nedarbo lygis sudarė 4,8 proc., Vidurio ir Vakarų Lietuvos regione gerokai aukštesnis - 8,1 proc. Vidutinis mėnesinis bruto (neatskaičius mokesčių) darbo užmokestis, įskaitant individualiąsias įmones, Sostinės regione 2016 m. padidėjo 7,5 proc. ir sudarė 863,7 EUR, Vidurio ir Vakarų Lietuvos regione vidutinis mėnesinis bruto darbo užmokestis augo sparčiau - padidėjo 9,1 proc., tačiau išliko mažesnis - 710,3 EUR. Bruto darbo užmokesčio atotrūkis tarp regionų 2016 m. sudarė 153,4 EUR.