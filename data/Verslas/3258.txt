Suomijos bendrovė pranešė, kad sutartis pasirašyta pirmadienį. „Mes reaguojame į besikeičiančius savo klientų poreikius ir tikimės juos geriau patenkinti skirdami daugiau dėmesio savo verslui Suomijoje“, – pranešime spaudai teigė Suomijos „OP“ vykdomasis viceprezidentas ne gyvybės draudimui Ollis Lehtila. „Seesam“ įkurta 1991 metais Estijoje, o Suomijos „OP Financial Group“ dalimi tapo nuo 2006 metais. Baltijos šalyse bendrovė turi 23 skyrius bei aptarnauja daugiau kaip 200 tūkst. klientų, kurių 86 proc. sudaro fiziniai klientai. „Šis sandoris sustiprina mūsų pozicijas Estijoje bei suteikia pirmaujančią poziciją Baltijos šalių rinkoje. Daugiausiai naudos tikimės iš tinkamai paskirstyto „Seesam“ pardavimų tinklo Baltijos šalių regione bei „Seesam“ patirties“, – pranešime spaudai sako „Vienna Insurance Group“ valdybos narys Franzas Fuchsas, atsakingas už Baltijos šalių rinkas. Sandorį dar turės patvirtinti rinką prižiūrinčios institucijos. „Seesam“ per 2016 metus Baltijos šalyse pasirašė draudimo įmokų už maždaug 60 mln. eurų bei užėmė 5,7 proc. Baltijos šalių ne gyvybės draudimo rinkos. Bendrovėje Baltijos šalyse dirba 335 darbuotojai, kurių 150 dirba Estijoje, 90 – Latvijoje ir 95 – Lietuvoje.