Pricer.lt duomenimis, spalio mėnesį, kaip ir rugsėjį, brango visų mėgstami ir populiarūs pieno produktai. Per praeitą mėnesį pigiausias sviestas (82 proc. riebumo, 1 kg) parduotuvėse vidutiniškai pabrango – 8,2 proc. ir nuo metų pradžios jo kaina jau pakilo 51,6 proc. Sviestas daugiausiai spalį brango „Maximoje“, kur pigiausio sviesto kaina augo 65 proc. Populiari „Dvaro“ grietinė (30 proc. riebumo) nuo metų pradžios pabrango 43,1 proc., o per pastarąjį mėnesį jos kaina pakilo 12 proc., rašoma pranešime žiniasklaidai. Blogi orai ir menkas obuolių derlius Lietuvoje bei Lenkijoje taip pat pakoregavo ir jų kainas. Palyginus su sausiu–vasariu, pigiausių obuolių kaina pakilo 33,2 proc., o skirtingose parduotuvėse jie kainavo nuo 44 iki 78 euro centų už kilogramą. Išanalizavus pigiausių prekių krepšelį pastebėta, kad spalį jis daugiausiai pigo parduotuvėje „Lidl“ (3,1 proc.), o daugiausiai pabrango parduotuvėje „Aibė“ (9,5 proc.). Nuo metų pradžios toks pat pigiausių produktų krepšelis pigo tik vienoje parduotuvėje – „Lidl“, 4,49 proc., arba 2,55 euro. Tie patys tyrimo krepšelio produktai pabrango visur, bet labiausiai parduotuvėje „Iki“ – 17,33 proc., arba 8,96 euro. Spalio mėnesio reitinge lyderis nepasikeitė. Parduotuvė „Norfa“ liko pirmoje vietoje, naujiena – parduotuvė „Lidl“ pakilo į trečią poziciją. Skirtumas tarp parduotuvės „Norfa“ pigiausių produktų krepšelio (51,8 euro) ir brangiausiai kainavusio pigiausių produktų krepšelio parduotuvėje „Iki“ (60,67 euro) sudaro 8,43 euro. Populiarių maisto ženklų krepšelyje – brangimo nuotaikos. Populiarūs ir mėgstami produktai iš tyrimo krepšelio spalį daugiausiai pabrango parduotuvėse „Aibė“ – 8,2 proc., „Maxima“ – 6,6 proc., e-parduotuvėje „Barbora“ – 4,6 proc. Pigo – parduotuvėje „Iki“ – 7 proc. Spalio mėnesio reitingo pirmoje pozicijoje – parduotuvė „Norfa“, kurioje visas tyrimo krepšelis kainavo 36,72 euro, paskutinėje vietoje – parduotuvė „Maxima“ (38,40 euro), kurioje tie patys prekiniai ženklai kainavo daugiausiai. Kainos užfiksuotos spalio 16 dieną, Lietuvos prekybos centruose „Maxima“, „Iki“, „Norfa“, „Rimi“, „Lidl“, „Aibė“ ir internetinėje parduotuvėje „Barbora“. Išsamesni tyrimo rezultatai čia.