„Tarpukario Lietuvos valstybė buvo atkurta valstietiškos kilmės ir vertybių pagrindu, o sėkmingai reformuotas ir tvarkomas žemės ūkis sudarė sąlygas valstybei tvirtėti, – ministerijos viešojo pirkimo dokumentuose apibūdinama filmo koncepcija. – Lietuvos šimtmetis atskleidė, jog mokame iš istorinės gelmės pasiimti tai, ko reikia dabarčiai; kilus būtinybei imamės atsakingo, neretai sunkaus visuomenės ir valstybės tobulinimo darbo; giname laisvę, kai šiai pamatinei vertybei kyla pavojus; turime drąsos kurti ne tik savo, bet ir Europos bei pasaulio istoriją. Šie dalykai teikia pagrindą didžiuotis trispalvės Lietuvos pasiekimais, įkvepia kurti dabartį ir leidžia viltingai žvelgti ateities horizonto link.“ Planuojama, kad filmas bus 20 minučių trukmės, taip pat bus rengiama kelių minučių trukmės versija socialiniams tinklams. Filmą ruošiamasi naudoti reprezentaciniais tikslais: transliuoti jį oficialių Valstybės atkūrimo šimtmečio minėjimui skirtų renginių metu, platinti per Lietuvos ambasadas, parodose, pristatymuose. „Taip pat vaizdo filmas bus naudojamas interneto erdvėje, todėl turi žadinti žiūrovo ir žiniasklaidos, internetinės medijos norą juo dalintis socialiniuose tinkluose“, – nurodo konkurso rengėjai. Filmą sukurti ruošiamasi iki kitų metų gegužės.