Aplinkinių daugiabučių gyventojams – 30 eurų per mėnesį „Kas vyksta Kaune“ skaitytojai, pranešę apie, jų teigimu, Kauno savivaldybės tyliai apmokestintą teritoriją, entuziazmu nespindėjo. „Aikštelė įforminta kaip „Riboto stovėjimo laiko zona“. Aplinkui daugybė daugiabučių, todėl pasistatyti automobilį kieme – kaip išlošti loterijoje, o atvykus vėlai vakare visiškai neįmanoma“, – aiškino šalia parduotuvės gyvenantis kaunietis. Anot jo, aplinkinių namų gyventojai mielai sutiktų išsipirkti metinius abonementus, tačiau tokių nėra, tik mėnesiniai bilietai, kurie kainuoja 30 eurų per mėnesį. Metams išeina 360 eurų – pigiau, pastebėjo skaitytojas, kainuoja metinis abonementas raudonojoje zonoje. „Negana to, išsipirkęs tokį leidimą, automobilį nakčiai galėtumėte statyti tik aikštelės dalyje už „Maximos“, kur rasti vietos taip pat neįmanoma. O ką daryti svečiams, kurie atvažiuoja aplankyti giminių, draugų tik savaitgaliui – trys valandos nemokamai, o toliau kiekviena valanda – po eurą. Gyventojai apie tokį savivaldybės sprendimą informuoti nebuvo, atviros diskusijos nevyko“, – piktinosi Eigulių gyventojas. Darbuotojams – jokių lengvatų Kitas portalo skaitytojas atskleidė su parduotuvės personalu susijusią problemos pusę: „Kaip žinoma, „Maxima“ yra apdovanota šimtmečio įmonės rinkimuose, tačiau nesirūpina savo paprastais darbuotojais. Kauno savivaldybė pastatė mokėjimo aparatą Šiaurės pr. 8D esančios parduotuvės automobilių stovėjimo aikštelėje. (…) Jei randa ilgiau nei tris valandas paliktą automobilį, tenka sumokėti 9 eurų rinkliavą, po dar trijų valandų bauda – 40-100 eurų.“ Kauniečio teigimu, „Maxima“ atstovai nieko nedaro, kad darbuotojas galėtų pasistatyti automobilį nemokamai. „Parduotuvės darbuotojui reikia susimokėti 30 eurų mėnesiui, kad jis galėtų darbo metu laikyti automobilį „Maximos“ aikštelėje, kai uždirba 350 eurų į rankas ir dar važiuoja iki darbovietės 30 km“, – dėstė vyras. Jis pažymėjo, kad parduotuvėje dirbantys jo pažįstami tų 30 eurų nemoka ir stato automobilius kiemuose tarp namų, „nes čia yra viršūnė, kad dirbdamas įmonėje dar turi susimokėti, kad galėtum laikyti mašiną tos įmonės aikštelėje.“ Klientai nerasdavo vietos Kaune mokestį už automobilių stovėjimą renka savivaldybės viešoji įstaiga „Automobilių stovėjimo aikštelės“. Jos direktorius Justas Limanauskas „Kas vyksta Kaune“ paaiškino, kodėl aikštelė buvo įtraukta į riboto stovėjimo laiko zoną. „Šiame pastate įsikūrusių parduotuvių, prekybos centro klientai tiesiog nerasdavo, kur pastatyti automobilį. O taip nutikdavo dėl to, kad aikštelėje transporto priemones palikdavo aplinkinių namų gyventojai. Aikštelė, iš principo, yra skirta prekybos centro klientams. Tris valandas čia stovėti galima už dyką – atvykstantiems apsipirkti tiek laiko tikrai užtenka ir žmonės džiaugiasi pakeitimais“, – kalbėjo J. Limanauskas. Aikštelėje, anot pašnekovo, būta ir tokios problemos, kad mėnesiui ar ilgiau paliekami automobiliai trukdydavo švarinti teritoriją, kasti sniegą – su rinkliava bus įvesta daugiau tvarkos. „Kai kurie gyventojai, galbūt, įprato statyti čia automobilius, tačiau reikia suprasti, kad mašinas palikdavo ne daugiabučiam priklausančioje aikštelėje. Jeigu čia gyvenantiems kauniečiams reikia aikštelės, gali suformuoti sklypą, pakloti asfaltą, nubraižyti vietas ir sėkmingai statyti“, – siūlė J. Limanauskas. O, visgi, norintiems transporto priemonę laikyti prie „Maximos“, alternatyva – pirkti mėnesinį leidimą, suteikiantį teisę neribotam laikui palikti automobilį už parduotuvės esančioje teritorijoje. „Leidimas kainuoja 30 eurų – dienai išeina euras. Policija, savivaldybės Transporto ir eismo organizavimo skyrius suderinę ir aiškiai pažymėję kelio ženklais, kur, kada ir kurie vairuotojai gali statyti automobilius“, – skaitytojų jau minėtą sumą įvardijo VšĮ „Automobilių stovėjimo aikštelės“ vadovas. Pildomas miesto biudžetas Tokie pakeitimai, pabrėžė J. Limanauskas, jokia naujiena: „Daugelis prekybos centrų – „Savas“, „Molas“, praktiškai visi, esantys Vilniuje – riboja stovėjimą, kad aikštelėje galėtų vietą rasti tie, kuriems ji ir skirta, t. y., parduotuvių klientai. Toje pačioje Palangoje yra aikštelė su užtvaru, į kurią įvažiuojant nuskaitomi automobilio numeriai. Stovint ilgiau nei tris valandas, neišvažiuosi – privalu susimokėti.“ Kaip sakė pašnekovas, naujai apmokestintos aikštelės atveju pasielgta net palyginti švelniai – apsieita be užtvarų. Bet pažeidėjų kontrolė, žinoma, bus vykdoma – zoną tikrins VšĮ „Automobilių stovėjimo aikštelės“ darbuotojai. Kalbant apie žemės reikalus, J. Limanausko žiniomis, dalis sklypo priklauso „Maximai“, dalis – miestui: „Regia“ duomenimis, tas plotas, kur stovi parduotuvė, ir esantis aplink ją, ir priklauso „Maximai“. Kur sklypas nesuformuotas, žemė priklauso Lietuvos Respublikai.“ Nors aikštelę išasfaltavusi „Maxima“, rinkliava už apmokestintą laiką tenka savivaldybei. J. Limanausko nurodyta tokios aikštelės nauda savivaldybei – kad pačiai nereikia įrenginėti automobilių stovėjimo vietų, o už parduotuvės esanti atkarpa sumokėjus gali būti visą parą naudojama gyventojų. VšĮ „Automobilių stovėjimo aikštelės“ direktorius taip pat tikino, kad postūmį apmokestinimui davė ne savivaldybės komunikacija su pačios „Maximos“ atstovais, o vietos nerandančių žmonių skundai. „Pastate juk yra ir daugiau parduotuvių, maitinimo įstaigų. Nepasitenkinimą ėmė reikšti į jas atvykstantys klientai“, – šnekėjo J. Limanauskas. Tariasi dėl darbuotojams palankių sąlygų Skaitytojams dvejonių sukėlusio aikštelės padalinimo patys „Maxima“ atstovai „Kas vyksta Kaune“ pakomentuoti negalėjo, tik pažymėjo, kad aikštelę ir pastatą valdo įmonė „Kauno saulėtekis“. Portalas primena, kad ši bendrovė, kuriai vadovauja Kauno mero sūnus Šarūnas Matijošaitis, priklauso „Vičiūnų“ grupei. Tuo tarpu „Maxima“ Komunikacijos ir korporacinių reikalų departamento direktorė Ernestą Dapkienė teigė, kad aikštelė apmokestinta siekiant užtikrinti maksimalų patogumą į tinklo parduotuves automobiliu atvykstantiems klientams. „Automobilio statymo tvarka prie kiekvienos mūsų parduotuvės, atsižvelgiant į jos geografinę padėtį ir pirkėjų srautą, yra skirtinga. Šiuo konkrečiu atveju minėtą aikštelę prižiūri Kauno miesto savivaldybės įsteigta įmonė VšĮ „Automobilių stovėjimo aikštelės“, kuri ir renka rinkliavą“, – sakė E. Dapkienė. Ji pakartojo, kad aikštelėje nemokamam automobilių stovėjimui numatytas trijų valandų trukmės laikotarpis, kurio paprastai užtenka apsipirkimui. E. Dapkienė patikino, kad šios „Maximos“ darbuotojų nemokamo automobilių statymo galimybės dar derinamos su aikštelės valdytojais.