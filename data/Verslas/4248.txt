Per mėnesį – rugsėjį, palyginti su rugpjūčiu - mažmeninė prekyba Lietuvoje sumažėjo 1 proc., rodo antradienį paskelbti ES statistikos tarnybos duomenys. Sparčiau prekyba per mėnesį mažėjo tik Jungtinėje Karalystėje (2,2 proc.) ir Kroatijoje (1,9 proc.). Latvijoje mažmeninė prekyba per mėnesį sumenko 0,6 proc., Estijoje - ūgtelėjo 1 procentu. Per metus – rugsėjį, palyginti su praėjusių metų rugsėju – mažmeninė prekyba Lietuvoje ūgtelėjo 2,1 proc., Latvijoje – 4,9 proc., Estijoje – 1,6 procento. Visoje ES prekyba per mėnesį ūgtelėjo 0,3 proc., per metus – 3,5 procento. Kainos auga, o žmonės perka mažiau Kiek anksčiau ekonomistas Žygimantas Mauricas LRT RADIJUI sakė, kad kai kurios įstaigos naudojasi augančia ekonomika ir, testuodamos klientus, kainas kelia kartais netgi iki egzotiško lygio, bet tolesnio kainų augimo tikėtis nelabai verta. Anot jo, maitinimo įstaigų apyvarta mažėja jau nuo praėjusių metų pabaigos. Gyventojai pastebi, kad šalyje itin sparčiai brangsta paslaugos, ypač restoranuose ir baruose. Kai kurie ekonomistai sako, kad dėl to jau mažėja lankytojų maitinimo įstaigose. Maitinimo įstaigų savininkai pripažįsta, kad kainos kyla nuo 5 iki 15 proc. kasmet, vidutiniškai – dešimtadaliu. Kainos augo sparčiausiai ES DELFI skelbė, kad „Eurostat“ duomenimis Lietuvoje kainos auga sparčiausiai visoje ES, infliacija šalyje rugsėjo mėnesį siekė net 4,6 proc. Ekonomistai atviri – artėjame prie europinių kainų, o kai kurių prekių kainos jau viršijo ES vidurkį. Lietuvoje infliacija didžiausia net tik tarp Baltijos šalių, bet ir visoje ES. Jeigu visoje ES metinė infliacija šių metų rugsėjį siekė 1,8 proc. ir, lyginant su rugpjūčiu, išaugo 0,1 procentinio punkto, Lietuvoje ji didesnė net 2,5 karto. Ekonomistai paaiškino, kokios gali būti to priežastys, ir pripažino, kad pamažu artėjame prie ES kainų vidurkio. Tačiau jie pažymėjo, kad Lietuvoje infliacija greitai turėtų kiek sumažėti. Ekonomistai aiškina, kad didelė infliacija yra susijusi su sparčiu darbo užmokesčio augimu, didele paslaugų paklausa ir kitais svarbiais veiksniais, kodėl ta infliacija pas mus yra didžiausia. Dėl tokios situacijos, mūsų kainos vis labiau stiebiasi link ES vidurkio, o kai kurių prekės kainos jau yra didesnės.