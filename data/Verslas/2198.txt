Dėl buvusio ar besitęsiančio snygio Kauno, Prienų bei Alytaus ir Lazdijų rajonuose pagrindinių kelių dangos drėgnos, vietomis provėžotos, yra slidžių kelių ruožų. Čia dirba kelių priežiūros mechanizmai. Likusioje šalies dalyje pagrindinių kelių dangos daugiausia drėgnos, vietomis yra sausų kelių ruožų. Mažesnio eismo intensyvumo rajoniniai keliai drėgni, vietomis provėžoti, padengti prispausto sniego sluoksniu, slidūs, informuoja Lietuvos automobilių kelių direkcija. Vandens lygis krašto kelio Nr. 206 Šilutė-Rusnė apsemtame ruože, kurio ilgis - 4,95 km (nuo 2,0 iki 6,95 km), nuslūgo iki 81 cm. VĮ „Kelių priežiūra“ Klaipėdos padalinys nustojo kelti transporto priemones vandens lygiui pakilus iki 80 cm. Perkėlimo klausimus sprendžia Šilutės rajono savivaldybė, kuri paskelbė ekstremalią situaciją. Hidrometeorologijos tarnybos duomenimis, naktį kai kur truputį pasnigs. Vietomis formuosis plikledis. Žemiausia oro temperatūra nuo 5 iki 10 laipsnių šalčio, vietomis iki 14 laipsnių šalčio.