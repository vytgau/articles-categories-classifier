„Ar gali atsirasti dar viena stotis Vilniuje? Tokio dydžio miestuose dažnai būna daugiau nei viena stotis, nes po miestą paprastai važinėjama ne tarpmiestiniais autobusais, o viešuoju miesto transportu. Tačiau ši, papildoma stotis gali atsirasti tik vietoje, kuri atitiktų kelis kriterijus: būti netoli šiaurinio aplinkkelio, nes iš ten atvažiuoja daugiausiai keleivių, ir toje miesto dalyje daugiausiai jų gyvena; būti prie patogaus visuomeninio transporto susisiekimo; neapsunkinti transporto infrastruktūros - sankryžų ar įvažiavimų; nebūti prie pat gyvenamųjų namų (todėl net kalba negali eiti apie anksčiau jai planuotą vietą Fabijoniškėse). Be to, turi išlikti pagrindinis integralus transporto mazgas, į kurį keliautojų patogumui susieina visi esminiai maršrutai“, - rašė jis. Pasak mero, tokia vieta iš dalies yra prie Pilaitės prospekto ir aplinkkelio susikirtimo. „Tačiau net jei ten atsirastų stotis, tai tik jei iš esmės bus išspręsta kaip ten įvažiuoti nestabdant eismo Pilaitės prospektu, t.y., jei bus pastatytas viadukas, ir tai padaryta už privačias lėšas. Kas finansuotų stoties statybą ir kiti techniniai klausimai yra per ankstyvi, nes svarbiausia - transporto problemų išsprendimas“, - sąlygą įvardijo jis. R. Šimašius rašė, kad Vilnius turi autobusų stotį patogioje vietoje šalia geležinkelio stoties, bet ji privatizuota dar 2000-ais. „Nors pati stotis atrodo apgailėtinai, pagrindinės stoties iškelti nei yra reikalo, nei kas tai žada daryti – tai noriu aiškiai pasakyti. Visi gali būti ramūs, kad jei nori važiuoti į Kauną, Klaipėda, Trakus, ar kitur, tai ir toliau darys iš šios stoties, kur šalia ir traukinių pasirinkimas, ir šiaip gera transporto integracija. Ją tik dar labiau pagerinsime, užtikrindami geresnį susisiekimą su Oro uostu, ir kitomis Vilniaus vietomis“, - rašė jis. Kartu jis nurodo, kad Vilnius turi porą mikrostočių, viena jų - šalia „Panoramos“ prekybos centro. „Nes visiems tarptautinio susisiekimo vežėjams į Rygą, Taliną, Varšuvą, matyt, pagrįstai gėda į pagrindinę važiuoti, ir prie „Akropolio“, kur atvažiuoja autobusai iš Baltarusijos. Taip pat turi tradicinius stabtelėjimus prie Gerosios Vilties žiedo, kai atvažiuoji nuo Kauno krypties, ir Ukmergės gatvėje, kai atvažiuoji nuo Panevėžio krypties“, - rašė meras.   Pirmadienį Vilniaus vyriausiasis architektas Mindaugas Pakalnis sakė, kad piko valandomis Pilaitę kausto spūstys, tad reikėtų įrengti daugiau išvažiavimų iš Pilaitės į centrą. Kartu siūlyta šią antrąją stotį su kitais infrastruktūros objektais susieti miesto transportu, pavyzdžiui, specialiais autobusais, vykstančiais į oro uostą. DELFI skelbė, kad jeigu jungiamojo autobusiuko tarp oro uosto ir terminalo Pilaitėje būtų atsisakyta, kelionė būtų itin nepatogi ir užtruktų net apie 50 minučių.