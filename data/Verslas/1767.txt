I. Rimševičių, kuris Latvijos centriniam bankui vadovauja nuo 2001-ųjų ir nuo 2014 m. ir kuris yra Europos centrinio banko (ECB) valdančiosios tarybos narys, praėjusį savaitgalį sulaikė KNAB, apkaltinęs jį reikalavus bent 100 tūkst. eurų kyšių. Vėliau, paleistas už užstatą, I. Rimševičius tvirtino, kad kaltinimus inicijavo keletas bankų, sunerimusių dėl jo pastangų pagerinti skaidrumą, susijusį su ne šalies rezidentų sąskaitomis. „Aš griežtai neigiu (šiuos kaltinimus)... galiu tik spėti, kad tapau labai nepatogia vieša figūra kelioms šios šalies finansinėms institucijoms, taip jas priversdamas mėginti surinkti kokių nors įkalčių prieš mane arba (organizuoti) provokacijas, kad galėtų mane pašalinti iš kelio, - sakė jis laikraščiui „The Financial Times“. - Tai gerai suderintas veiksmas kartu su keliais fiziniais asmenimis ir bankais, aptarnaujančiais klientus-ne šalies gyventojus, ... kuriems aš tapau našta“. Jis įsitikinęs, kad pateikti prieš jį kaltinimus pakurstė jo pastangos priversti bankus užsakyti JAV teisinių įmonių auditus, nes tokios priemonės sumažino jų pelno rodiklius. Praėjus kelioms dienoms po I. Rimševičiaus sulaikymo, Latvijos finansų sektorius patyrė dar vieną sukrėtimą, kai Europos centrinis bankas (ECB) sustabdė trečio didžiausio šalies banko ABLV mokėjimus. Po to, kai JAV iždo departamento kovos su finansiniais nusikaltimais tinklas (FinCEN) paskelbė demaskuojamą ataskaitą apie „institucinį pinigų plovimą“ trečiame didžiausiame Latvijos banke ABLV ir apie galimas sankcijas prieš ABLV, indėlininkai atsiėmė iš banko apie 600 mln. eurų. Latvijos finansų ir kapitalo rinkos priežiūros komisija (FCMC), vykdydama ECB nurodymus, nusprendė laikinai apriboti ABLV mokėjimus uždraudžiant jo klientų debeto operacijas bet kokia valiuta. ECB tvirtina, kad toks sprendimas buvo būtinas, norint duoti „ABLV Bank“ pakankamai laiko, kad būtų imtasi priemonių situacijai stabilizuoti. Keletas aukšto rango Latvijos pareigūnų pareiškė, kad šie du atvejai niekaip nesusiję. Penktadienį Latvijos policija paskelbė pradėjusi tyrimą dėl pareiškimų apie pinigų plovimą.