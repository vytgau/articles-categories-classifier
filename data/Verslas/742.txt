Rytą vietos laiku apie 2 proc. kritusio „Dow Jones Industrial Average“ nuosmukis siekė vos 0,3 proc., iki 23 968,33 punkto. Platusis „S&P 500“ indeksas, palyginti su ankstesnės prekybos sesijos pabaiga, buvo iš esmės nepakitęs bei laikėsi ties 2 613,86 punkto riba, o daugiausiai technologijų įmones sąraše turintis „Nasdaq Composite“ kilo 0,2 proc., iki 6 953,62 punkto. Volstrito akcijos sesijos pradžioje ritosi žemyn, reaguojant į Kinijos paskelbtą atsaką JAV muito tarifams. Tačiau po poros valandų prekybos indeksai po truputį pradėjo atkovoti sesijos pradžioje patirtus praradimus, o analitikai pažymėjo, kad korekcija trečiadienio rytą buvo „šiek tiek perdėta investuotojų reakcija“. „Rinka tikisi, kad, kaip ir plieno ir aliuminio tarifų atveju, tai bus derybų taktika ir šalys sugebės rasti kompromisą“, - komentavo „Wunderlich Securities“ vyriausiasis rinkos analitikas Artas Hoganas. Nepaisant indeksų atsigavimo, kai kurios Kinijos tarifams jautrios įmonės vis tiek laikėsi „raudonoje“ zonoje - „Boeing“ nuosmukis siekė 2,4 proc., „Caterpillar“ - 1,4 proc., o žemės ūkio technikos gamintojas „Deere & Co“ krito 4 proc.