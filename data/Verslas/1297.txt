Pajamų iš visų mokesčių surinkimo į valstybės biudžetą planas įvykdytas 102,3 proc., gauta 1 017,5 mln. eurų. Tai yra 22,6 mln. eurų daugiau nei prognozuota ir 72,5 mln. eurų (7,7 proc.) daugiau nei praėjusių metų tą patį laikotarpį. Pajamų iš PVM gauta 713,8 mln. eurų, t. y., 47,1 mln. eurų (7,1 proc.) daugiau nei pernai tuo pat metu ir 13,3 mln. eurų (1,9 proc.) daugiau nei prognozuota. Už visas akcizines prekes sausio – vasario mėnesiais gauta 222 mln. eurų, t.y. 2,3 mln. eurų (1,1 proc.) daugiau nei prognozuota ir 22,2 mln. eurų (11,1 proc.) daugiau nei pernai tuo pat metu. Tuo metu pelno mokesčio įplaukos sudarė 2,8 mln. eurų – 1 mln. eurų (26,7 proc.) mažiau nei prognozuota. Pažymėtina, kad šio laikotarpio pelno mokesčio pajamos yra atsitiktinio pobūdžio, o pirmojo reikšmingo mokėjimo (avansinio pelno mokesčio už I ketv.) terminas yra kovo 15 d. Gyventojų pajamų mokesčio įplaukos į valstybės biudžetą ir savivaldybių biudžetus sausį - vasarį buvo 230 mln. eurų – 4,5 mln. eurų (2 proc.) didesnės nei prognozuota. Palyginti su tuo pačiu praėjusių metų laikotarpiu, šio mokesčio pajamų gauta 22,4 mln. eurų (10,8 proc.) daugiau. Pagal Lietuvos Respublikos 2018 m. valstybės biudžeto ir savivaldybių biudžetų finansinių rodiklių patvirtinimo įstatymo nuostatas GPM dalis, tenkanti savivaldybių biudžetams, 2018 m. sudaro 82,82 proc., o šio mokesčio dalis, įskaitoma į valstybės biudžetą sudaro 17,18 proc. Patvirtintos 2018 m. valstybės biudžeto pajamos (be ES lėšų) sudaro 6 767 mln. eurų, su ES lėšomis – 9 071 mln. eurų.