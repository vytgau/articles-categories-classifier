Lenkijos energetikos viceministras Michalas Kurtyka interviu Eltai teigė, kad galima tikėtis, jog dujos būtų tiekiamos iš Norvegijos, per Lenkijos planuojamą jūrinį dujotiekį „Baltic Pipe“ arba iš suskystintųjų gamtinių dujų (SGD) terminalo Lenkijoje. „Turint omenyje faktą, kad Lenkija bus ta šalis, kuri turės priėjimą prie alternatyvių dujų tiekimo šaltinių- ar tai per dujotiekį į Norvegiją, ar išplėstą SGD terminalą Svinouiscyje, - galėsime pasiūlyti tą energetinį saugumą ir galimybes apsirūpinti dujomis. Taip pat Lietuvai ir Baltijos šalims“, - Eltai teigė M. Kurtyka. Paklaustas, ar Lenkija pajėgtų kainomis konkuruoti su Rusijos „Gazprom“, M. Kurtyka teigė, kad alternatyvos leistų apriboti kainas. „Šiuo metu Europos Komisijoje svarstoma antimonopolinė byla, kuri rodo, kad „Gazprom“ ten, kur gali, išnaudoja savo monopolistinę poziciją. Taigi, mūsų dalyje Europos dujų kainos yra aukščiausios, ir kiekvienas alternatyvos pasirodymas de facto sukelia galimybes apriboti kaštus“, - teigė jis. Dujas pirkti iš Lenkijos svarstytų ir energetikos įmonių holdingo „Lietuvos energija“ bendrovė „Lietuvos dujų tiekimas“. Jos vadovas Mantas Mikalajūnas anksčiau Eltai teigė, kad jeigu Lenkija įgyvendintų „Baltic Pipe“ projektą ir dujotiekiu susijungtų su Norvegija, tai galėtų tapti dar viena dujų tiekimo alternatyva Lietuvai. „Galima sakyti, kad ir „Baltic Pipe“, kaip dar vienas gamtinių dujų šaltinis būtų tikrai naudingas Lietuvos vartotojams, mūsų klientams. Ypač turint omenyje, kad 2021 metų pabaigoje Lietuva su Lenkija turi susijungti GIPL dujotiekiu, kas leistų pasinaudoti ne tik „Baltic Pipe“, bet ir kitais gamtinių dujų šaltiniais, kuriuos šiuo metu turi Lenkija“, - Eltai teigė M. Mikalajūnas. Tačiau bendrovė nevertino, ar dujos iš Lenkijos būtų konkurencingos. Lenkija planuoja 2022 metais baigti „Baltic Pipe“ dujotiekį. Skaičiuojama, kad baigus projektą, bus visiškai atsisakyta „Gazprom“ dujų, kurios Lenkijos rinkoje sudaro apie 63 proc., ir iš Norvegijos atgabenamos dujos sudarys apie 43 proc. Likusiomis dujomis planuojama apsirūpinti per SGD terminalą bei iš vietinės gavybos. Lietuvos ir Lenkijos dujotiekis GIPL turėtų būti baigtas 2021 metais.