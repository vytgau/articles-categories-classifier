O gal jūs su savo bendraminčiais piktinatės, kad į jūsų klubą per prievartą brukamas žmogus, kurio interesai nesutampa su jūsiškiais. Ir brukamas tik todėl, kad jis turtingas? Nežiūrint to, kad daugeliu atveju klubai puikiai sutaria su vietiniais ūkininkais, išlieka ir nesutariančių. Ši priešprieša tarp žemės savininkų ir medžiotojų būrelių ar klubų, panašu, vis aštrėja. Žemės savininkai savo teisę medžioti grindžia tuo, kad žvėrys daro žalą jų pasėliams ir jie turi turėti teisę juos teisėtai saugoti. Galų gale tai jų žemė. Medžiotojai, naudojantys plotų vienetus, atkerta – žvėrys priklauso valstybei. O saugoti pasėlius esą galima ir nepleškinant į gyvūnus. Neretai medžiotojai mano, kad ūkininkai suinteresuoti kardinaliai sumažinti kai kurių gyvūnų skaičių, kai tuo tarpu klubo medžiotojai suinteresuoti jų gausa. Be to, juk klubas atlygina žalą ūkininkams. O ką daryti, jei į klubą peršasi už brakonieriavimą baustas asmuo, kuris turi daug žemės? Seimas pabandė spręsti šį konfliktą ir priėmė įstatymą, kuriuo įpareigojo medžiotojų klubus priimti žemės savininkus į savo gretas. Panašu, kad toks sprendimas neišsprendžia problemos. Klubai priešinasi, savininkai piktinasi. Teismus pasiekė ne viena byla, kai medžiotojų klubai atsisako vykdyti Medžioklės įstatymo nuostatą, įpareigojančią juos priimti nariais žemės savininkus. Įpareigojimas taikomas tik turintiems virš 100 ha žemės. Tačiau ginčui pasiekus teismą, klausimo nagrinėjimas pakrypo kiek kitokia linkme. Vilniaus miesto apylinkės teismas kreipėsi į Konstitucinį teismą prašydamas išaiškinti, ar Lietuvos Respublikos medžioklės įstatymo 13 straipsnio 1 dalies „Privačios žemės sklypo savininkas, kuris turi medžiotojo bilietą ir kuriam konkrečiame medžioklės plotų vienete nuosavybės teise priklauso ne mažiau kaip 100 ha miško arba žemės ūkio paskirties žemės, turi teisę tapti medžioklės plotų naudotojo medžiotojų kolektyvo nariu, prisiimdamas visas medžiotojų kolektyvo įstatuose numatytas pareigas ir teises, o medžioklės plotų naudotojas privalo priimti į medžiotojų kolektyvą narius per 30 dienų nuo jų prašymų pateikimo dienos“ nuostata ta apimtimi, kuria medžioklės plotų naudotojui asociacijai nustatoma pareiga priimti į medžiotojų kolektyvą narį, neprieštarauja Lietuvos Respublikos Konstitucijos 35 straipsniui. Nagrinėjamu atveju ieškovas, kuris turi medžiotojo bilietą ir 100 ha žemės medžioklės plotų masyve, naudojamame atsakovo, prašo apginti jo teisę tapti atsakovo medžiotojų klubo nariu, įgyvendinant atitinkamą atsakovo medžiotojų klubo pareigą priimti ieškovą į klubo narius. Taigi, byloje turi būti taikoma Lietuvos Respublikos medžioklės įstatymo 13 straipsnio 1 dalis. Medžioklės įstatymo 13 straipsnio 1 dalyje nustatyta, kad privačios žemės sklypo savininkas, kuris turi medžiotojo bilietą ir kuriam konkrečiame medžioklės plotų vienete nuosavybės teise priklauso ne mažiau kaip 100 ha miško arba žemės ūkio paskirties žemės, turi teisę tapti medžioklės plotų naudotojo medžiotojų kolektyvo nariu, prisiimdamas visas medžiotojų kolektyvo įstatuose numatytas pareigas ir teises, o medžioklės plotų naudotojas privalo priimti į medžiotojų kolektyvą narius per 30 dienų nuo jų prašymų pateikimo dienos. Tačiau ne tik Medžioklės įstatymas šioje situacijoje taikytinas. Žmonės buriasi į asociacijas vedami bendrų interesų. Tokią jų teisę gina tiek Konstitucija, tiek Asociacijų įstatymas. Lietuvos Respublikos Konstitucijos 35 straipsnio 1 dalyje nustatyta, jog piliečiams laiduojama teisė laisvai vienytis į bendrijas, politines partijas ar asociacijas, jei šių tikslai ir veikla nėra priešingi Konstitucijai ir įstatymams. Niekas negali būti verčiamas priklausyti kokiai nors bendrijai, politinei partijai ar asociacijai. Politinių partijų, kitų politinių ir visuomeninių organizacijų steigimą ir veiklą reglamentuoja įstatymas. Konstitucinė teisė laisvai vienytis į bendrijas, politines partijas ar asociacijas yra daugialypė, jos turinį sudaro teisė steigti bendrijas, politines partijas ar asociacijas, teisė įstoti į jas ir dalyvauti jų veikloje, taip pat teisė nebūti bendrijų, politinių organizacijų ar asociacijų nariu, teisė išstoti iš šių susivienijimų. Taigi, Konstitucijoje laiduojama teisė savo valia nuspręsti priklausyti ar nepriklausyti kuriai nors bendrijai, politinei partijai ar asociacijai. Konstitucijoje laiduojama teisė laisvai vienytis į įvairias bendrijas, politines partijas, asociacijas reiškia, jog asmuo šią konstitucinę teisę realizuoja arba jos nerealizuoja laisva valia. Konstitucijos 35 straipsnio 2 dalyje expressisverbis įtvirtinta, kad niekas negali būti verčiamas priklausyti kokiai nors bendrijai, politinei partijai ar asociacijai. Tai – konstitucinė garantija, ginanti asmenį nuo priklausymo kokiam nors susivienijimui prieš jo valią. Asmens laisva valia – pamatinis narystės įvairiose bendrijose, politinėse partijose, asociacijose principas. Šio konstitucinio principo turi būti laikomasi teisės aktuose reglamentuojant visų rūšių susivienijimų steigimą bei veiklą, narystės juose santykius nepriklausomai nuo to, kokių teisėtų tikslų šie susivienijimai siekia. Teismas konstatavo, kad nagrinėjamos bylos kontekste manytina, jog šią konstitucinę laisvę nuspręsti priklausyti ar nepriklausyti konkrečiai asociacijai turi tiek asmuo, norintis tapti asociacijos nariu, tiek ir kiekvienas jau esantis įkurtos asociacijos narys, t. y. tiek ieškovas, kuris prašo priimti jį į medžiotojų klubą, tiek kiekvienas jau esamas atsakovo medžiotojų klubo narys. Galiojanti Medžiotojų įstatymo 13 straipsnio 1 dalies redakcija toje dalyje, kuria asociacija įpareigojama priimti asmenį į asociaciją, apriboja konstitucinę jau esamų asociacijos narių laisvę nuspręsti, su kuo jie nori ar nenori kartu vienytis į veikiančią asociaciją šios asociacijos įstatuose nustatyta tvarka. Lietuvos Respublikos asociacijų įstatymo 14 straipsnyje numatyta, kad valstybės ir savivaldybių institucijoms ir pareigūnams įstatymų nenustatytais atvejais ir tvarka, politinėms partijoms ir politinėms organizacijoms, kitoms organizacijoms ir asmenims draudžiama kištis į asociacijos veiklą ir į jos vidaus reikalus. Ši teisės norma skirta įtvirtinti asociacijų veikimo laisvę, jų autonomiškumą. Asociacija, įgyvendindama savo autonomiškumo principą, turi konstitucinę teisę reglamentuoti narių priėmimo į būrelį tvarką. Susidaro tokia teisinė situacija, kad pagal Medžioklės įstatymo 13 straipsnio 1 dalies reguliavimą, esant tam tikroms sąlygoms, medžiotojų klubo nariai neturi galimybės laisvai balsuoti ir išreikšti laisvą valią dėl asmens narystės asociacijoje klausimo. Lietuvos Respublikos Konstitucinis Teismas yra pasisakęs, kad teisė medžioti nėra konstitucinė teisė, ji kyla iš žemesnės galios teisės aktų ir turi būti įgyvendinama taip, kaip numatyta teisės aktuose. Ši teisė yra ginama kaip įgytoji teisė. Tuo tarpu asociacijų laisvė yra konstitucinė laisvė. Šiuo aspektu iš nurodyto teisinio reguliavimo kyla abejonė, ar Medžioklės įstatymo 13 straipsnio 1 dalimi nėra neproporcingai ir konstituciškai nepagrįstai apribojama asociacijų laisvė, siekiant sudaryti medžiotojui, nuosavybės teise valdančiam 100 ha žemės medžioklės plotų vienete, galimybę tapti medžioklės plotų naudotojo medžiotojų kolektyvo nariu, nors jis turi teisę medžioti šiuose plotuose pagal Medžioklės įstatymo 14 straipsnį, taip pat, kaip nuosavybės teisės subjektas, turi teisę uždrausti medžioti. Taigi, priimti sprendimą nėra lengva. Gal verta pagalvoti apie kitas alternatyvas?