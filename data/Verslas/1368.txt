Tai nuspręsta padaryti po to, kai Europos Sąjungoje (ES) nusprendė pradėti taikyti griežtesnį Bendrąjį duomenų apsaugos reglamentą (BDAR). Anot „Squalia Lietuva“ vadovo Martyno Bieliūno, pirmiausia bus konsultuojamos įmonės, valdančios didelius duomenų srautus, aktyviai besinaudojančios naujomis technologijomis. „Ir iš pradinių anketų, ir iš tiesioginių susitikimų su jaunomis įmonėmis matome, kad joms trūksta tiek žinių apie duomenų apsaugą ir gresiančias sankcijas, tiek resursų. Nutarėme padėti Lietuvos startuoliams nesuklupti, įsigaliojus naujam ES duomenų apsaugos reguliavimui“, - sakė M. Bieliūnas. Tuo metu „Nextury Ventures“ vadovas Mindaugas Glodas sako, kad verslo pradžioje naujai susikūrusioms įmonėms yra siūloma teisininkų, finansininkų ir IT profesionalų pagalba. „Pradėdamos veiklą įmonės kuria ir savo verslo IT sistemas, todėl mūsų tikslas - padėti joms „įsiūti“ duomenų saugumą nuo pat sukūrimo. Ši nuostata jau netrukus versle taps esminė“, - pranešime sako M. Glodas. Šių metų gegužės įsigaliosiantis BDAR numato griežtesnį asmens duomenų naudojimą. Pagal jį bet kuris verslas, tvarkantis savo klientų ir darbuotojų asmens duomenis, privalės peržiūrėti turimas asmens duomenų naudojimo taisykles.