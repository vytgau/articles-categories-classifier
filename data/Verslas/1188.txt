Portugalijos Obidoso mieste penktadienį per vieną šokolado mugę pradėtas eksponuoti brangiausias pasaulyje šokoladas. Šis šokoladinis saldainis yra padengtas valgomu auksu ir kainuoja 7728 eurus. Jis yra paimtas iš riboto leidimo 1 tūkst. saldainių partijos. Šokoladas yra įdarytas šafrano siūleliais, baltaisiais triufeliais, vanile iš Madagaskaro ir aukso dribsniais. Šokoladą saugojo du uniformuoti vyrai. Jo kūrėjas, portugalų šokolado meistras Danielis Gomesas sakė, kad šį deimanto formos šokoladinį saldainį Guinnesso rekordų knyga pripažino pačiu brangiausiu pasaulyje. 2017 metais šis titulas buvo atitekęs danų šokolado meistro Fritzo Knipschildto šokoladui „La Madeline au Truffe“, kainavusiam 250 eurų. Šokoladinio saldainio karūnos formos dėžutė yra dekoruota 5500 „Swarovski“ kristalų. Ji turi ir specialias žnyples.