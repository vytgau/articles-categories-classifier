„Ambicingas siekis tapti Fintech lydere Baltijos ir Šiaurės šalių regione jau yra girdimas pasaulyje. Kai prieš pusę metų Paryžiuje tarptautinėje konferencijoje sakėme, kad tapsime Fintech lyderiais regione, daug kas kraipė galvas. O dabar sulaukiame klausimų iš kaimyninių šalių, kaip mums pavyko per tokį trumpą laiką atsirasti Fintech žemėlapyje. Siekdami pritraukti Fintech srities investuotojus, sukūrėme palankią teisinę aplinką, patrauklias paskatas įmonių plėtrai. Ir tai, kad į šią konferenciją atvyko daugybė svečių iš viso pasaulio, dar kartą įrodo, kad mums pavyko“, - teigia finansų ministras Vilius Šapoka. Lietuvos banko valdybos narys Marius Jurgilas teigia, kad vien nuo praėjusių metų Fintech įmonėms suteiktos kelios dešimtys veiklos licencijų, o Lietuvą kaip savo pagrindinę buveinę Europoje renkasi pasaulinės kompanijos: „Su atviru dialogui reguliatoriumi bei investicijoms palankia aplinka susipažinę investuotojai apie savo teigiamą patirtį Lietuvoje jau pasakoja kitiems. Jaučiame didžiulį susidomėjimą ir tai tik kelio pradžia siekiant, kad inovacijų ir didėjančios konkurencijos naudą pajustų ir gyventojai bei verslas“. Lietuva finansinių technologijų ir inovacijų sektoriui patraukli dėl savo lanksčios reguliavimo sistemos. Kompanijos gali pasinaudoti reguliatoriaus siūloma pagalba, o licencijavimo procesas - vienas greičiausių tarp ES valstybių. Daugelį verslų vilioja ir Lietuvoje verslui siūloma palanki aplinka bei pasaulinio lygio informacinių ir ryšių technologijų infrastruktūra. Netrukus bus įsteigtas skaitmeninis Fintech inovacijų biuras, kuris rūpinsis finansinių technologijų ekosistemos plėtra ir Lietuvos jurisdikcijos pristatymu užsienyje. Lietuvos bankas taip pat kuria naują bandomąją finansinių inovacijų aplinką, kuri kompanijoms leis tobulinti inovatyvius finansinius produktus bei verslo sprendimus. Taip pat numatytas Blockchain technologijos bandomosios aplinkos sukūrimas. Fintech konferencijoje pranešimus skaitys pasaulinio lygio finansų ekspertai - Nobelio premijos laureatas R. J. Šileris, Jungtinių Amerikos Valstijų Valiutos kontrolės įstaigos kontrolierius K. Noreika ir daugybė kitų pasaulio, Europos ir Lietuvos finansų rinkų ekspertų.