„Norvik Banka“ pateiktame tarptautiniame skunde teigiama, kad „aukštas Latvijos pareigūnas“ ne kartą reikalavo kyšių ir ėmėsi prieš banką atsakomųjų priemonių, kai jo savininkai atsisakė mokėti. Toks skundas pateiktas Pasaulio banko arbitražui, tačiau jame pareigūnas nėra įvardintas. „Tas aukšto rango pareigūnas, minimas mūsų arbitražui prašyme, yra I. Rimševičius“, – amerikiečių agentūrai sakė O. Bramwellas. „ Norvik Banka“ daugumos akcininkas ir valdybos pirmininkas Grigorijus Guselnikovas teigė, kad I. Rimševičiui artimi asmenys prašė jo per banką plauti pinigų iš Rusijos. Jis teigė, kad I. Rimševičius reguliariai reikalavo kyšių per savo tarpininką nuo 2015 metų ir grasino bankui įvesti griežtesnius reikalavimus, jeigu šis nemokės. Anot G. Guselnikovo, jam buvo pasakyta, kad Latvijoje yra tokios „žaidimo taisyklės“. I. Rimševičius esą G. Guselnikovui sakė, kad jis galėtų jam padėti, nes Latvijos finansų rinkos priežiūros institucija esą jam asmeniškai yra lojali. G. Guselnikovui tiesiog reikėjo „bendradarbiauti“ su I. Rimševičiaus tarpininku Renaru Kokinu. „R. Kokinas pasisodino G. Guselnikovą prie stalo. Jis išsitraukė rašiklį ir ant popieriaus lapelio užrašė: „100 tūkst. per mėnesį“. R. Kokinas nevartojo žodžio „mokėjimas“. Jis bankininkui paaiškino, kad visi Latvijos bankai taip „bendradarbiauja“, – skelbia „The Associated Press“. G. Guselnikovas atsisakė mokėti, nes baiminosi, kad kartą sumokėjęs bus šantažuojamas mokėti daugiau. Tačiau kaskart jam atsisakius mokėti, jo bankui buvo pritaikomos vis naujos reguliacinės priemonės. Banko skunde nurodoma, kad tarp tokių priemonių buvo ir staiga padidintas kapitalo reikalavimas ar reikalavimas nurašyti aktyvų vertę. „The Associated Press“ skelbia, kad G. Guselnikovas sakė dar kelis kartus susitikęs su R. Kokinu ir I. Rimševičiumi, siekdamas paaiškinti savo poziciją, tačiau kaskart centrinio banko vadovas būdavo vis nekantresnis ir jam būdavo pasakyta, kad jeigu jis nebendradarbiaus, jo bankas susidurs su naujomis reguliacinėmis problemomis. I. Rimševičius, kaip teigiama, itin rūpinosi, kad jo niekas per tokius susitikimus nepamatytų. G. Guselnikovo teigimu, R. Kokinas ne tik reikalavo kyšių, bet jis taip pat norėjo, kad „ Norvik Banka“ plautų pinigus. Vieno susitikimo metu R. Kokinas davė suprasti, kad „ Norvik Banka“ leistų iš Rusijos pervesti 100 mln. JAV dolerių ir sau pasiliktų 1 mln. JAV dolerių kaip mokestį už paslaugą. Jam buvo pasakyta, kad pervedimu rūpinsis rusas vardu Germanas Milušas. G. Milušas yra tarptautiniu mastu ieškomas nusikaltėlis, kuris 2007 metais buvo Latvijoje nuteistas už politikų papirkimą. Iš šalies jis pabėgo. Po dešimties metų jis buvo sulaikytas pagal Interpolo arešto orderį Kipre, kai atvyko iš Maskvos. Tačiau vėliau jis pabėgo, praėjusių metų rugsėjį nepasirodęs teisme. Jis iki šiol slapstosi. „The Associated Press“ gavo Rusijos pasienio tarnybos duomenis, rodančius, kad R. Kokinas atskrido iš Maskvos į Kiprą prieš pat G. Milušui pabėgant. Duomenys, kurių negalima nepriklausomai patvirtinti, taip pat rodo, kad R. Kokinas nuo 2010 metų maždaug kartą per mėnesį vykdavo į Rusiją, kartais vos kelioms valandoms. Duomenys taip pat rodo, kad I. Rimševičius pastaraisiais metais reguliariai lankėsi Rusijoje. Nuo 2010 metų jis Rusijoje lankėsi mažiausiai aštuonis kartus, daugiausiai prieš Latvijai prisijungiant prie euro zonos bei prieš Vakarams įvedant sankcijas Rusijai dėl Krymo aneksijos. Vėlesni duomenys rodo, kad I. Rimševičius vyko į Rusiją per Baltarusiją. Šeštadienio vakarą sulaikytas Latvijos centrinio banko vadovas Ilmaras Rimševičius pirmadienio vakarą buvo paleistas į laisvę. Jis savo kaltės nepripažįsta ir situaciją pakomentuoti ketina antradienį per spaudos konferenciją. Už I. Rimševičiaus paleidimą buvo nustatytas 100 tūkst. eurų užstatas. Šia sumą į valstybės iždą sumokėjo vienas šio pareigūno „geras draugas“, sakė I. Rimševičiaus advokatas Saulvedis Varpinis. I. Rimševičius įtariamas didelio masto kyšininkavimu, pirmadienį pranešė kovos su korupcija pareigūnai. Byla yra susijusi mažiausiai 100 tūkst. eurų kyšiu. Penktadienį Latvijos centrinio banko vadovo namuose ir biure buvo atliktos kratos. Taip pat pareigūnai sulaikė verslininką Marį Martinsoną, o šeštadienio vakarą KNAB pareigūnai sulaikė I. Rimševičių. I. Rimševičius savo sulaikymą vadina neteisėtu. Premjeras Maris Kučinskis pirmadienį po nepaprastojo vyriausybės pasitarimo nurodė, kad nustatant kardomąsias priemones I. Rimševičiui bus mažų mažiausiai uždrausta eiti pareigas. Latvijos prezidentas Raimondas Vėjuonis agentūrai BNS pareiškė, kad šalies centrinio banko vadovas turi atsistatydinti, kad sumažintų neigiamas pasekmes ne tik šalies finansų sektoriui, bet ir visos valstybės reputacijai.