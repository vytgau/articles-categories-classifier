Turto bankas balandžio 18 dieną taip pat skelbia ir valstybei nuosavybės teise priklausančių įmonių esančių Kaune, Klaipėdoje, Palangoje viešus akcijų privatizavimo aukcionus. Kaune bus parduodamas UAB „Aerogeodezijos institutas“. Viešo aukciono būdu naujam pirkėjui atiteks valstybei priklausantis 99,82 proc. akcijų paketas. Įmonei priklauso 4100,60 kv. metrų ploto administracinis pastatas su garažu, dirbtuvėmis ir kiti statiniai. Pradinė akcijų kaina – 900 tūkst. Eurų. UAB „Aerogeodezijos institutas“ turi sukaupęs vertingą geodezinių, topografinių, kartografavimo ir erdvinių duomenų sudarymo bei apdorojimo darbų patirtį. Kitas objektas – pelningą veiklą vykdančios UAB „Kauno Petrašiūnų darbo rinkos mokymo centras“ valstybei priklausantis 54,18 proc. akcijų paketas. Įmonei priklauso profesinio centro mokymo pastatas, mokomosios dirbtuvės ir 0,0473 ha žemės sklypas. Pradinė kaina – 522 tūkst. Eurų. Trečias parduodamas objektas yra Klaipėdos valstybinio jūrų uosto teritorijoje įsikūręs UAB „Klaipėdos žuvininkystės produktų aukcionas“. Bendrovė pagal sudarytą paramos sutartį įgyvendino projektą „Žuvies perdirbimo cechas Klaipėdoje“, atnaujino gamybos įrangą, investavo į 1374,20 kv. m pastato rekonstrukciją. Valstybei priklausantis 100 proc. akcijų paketas viešo aukciono būdu parduodamas už pradinę 572,4 tūkst. Eurų kainą. Ketvirtas Turto banko siūlomas objektas – 11 tūkst. kv. m ploto Palangoje esantys UAB poilsio namai „Baltija“. Šios įmonės 100 proc. akcijų paketas priklauso valstybei. Prie Botanikos sodo ir pušyne prie jūros esantys 3 poilsio ir reabilitacijos kompleksai, ūkinės paskirties statiniai bus parduodami už pradinę 5,2 milijonų eurų kainą.