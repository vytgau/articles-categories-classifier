Kainų komisija teigia jau metus negalinti įvykdyti teismo sprendimo, nes „Vilniaus energija“ neteikia jai duomenų – dėl to komisija sulaukė antstolių kreipimosi. Savo ruožtu „Vilniaus energija“ teigia teikianti visus reikalingus dokumentus. „Vilniaus energija“ nedavė duomenų, užtruko, kaip matote, ir Generalinė prokuratūra, ir teismai įsikišę. Bet ir po šiai dienai ne viską turime. Mes sau nusistatėme, kad iki balandžio 1 dienos turime perskaičiuoti. Kitą savaitę informuosime antstolį“, – BNS sakė komisijos atstovė Loreta Kimutytė. Komisija 2016 metais patikrino 2012–2014 metų „Vilniaus energijos“ sąnaudas ir nustatė, kad įmonė gavo 24,3 mln. eurų nepagrįstų pajamų. Dėl to Vilniuje 2016 metų gruodį buvo sumažinta bazinė šilumos kaina ir per praėjusį šildymo sezoną susigrąžinta maždaug 6 mln. eurų. Likusią dalį – apie 18 mln. eurų – vartotojams turėtų gražinti šilumos ūkį perėmę Vilniaus šilumos tinklai (VŠT), jei per teismus pavyktų išieškoti pinigus iš „Vilniaus energiją“ valdančios Prancūzijos bendrovės „Veolia“. Dabar Kainų komisija ketina perskaičiuoti 2010–2011 ir 2015 metų „Vilniaus energijos“ sąnaudas. „Negalime kalbėti apie sumas, kol neturime skaičiavimų“, – BNS sakė L. Kimutytė. Kainų komisija teigia jau kreipusis į Finansų ministeriją, Auditorių rūmus, Seimo Audito komitetą ir kitas institucijas, kad jos padėtų patikrinti „Vilniaus energijos“ reguliuojamos veiklos ataskaitas. „Vilniaus energija“ teigia, kad bendradarbiauja su Kainų komisija ir teikia jai visus duomenis. „Šio tyrimo, kaip ir visų kitų tyrimų metu, bendradarbiaujame su Kainų komisija, esame pateikę jau keliolika tūkstančių dokumentų. Atmetame bet kokius priekaištus dėl nebendradarbiavimo, jeigu tokių kažkas turi“, – BNS sakė „Vilniaus energijos“ atstovas Nerijus Mikalajūnas. Lietuvos vyriausiasis administracinis teismas pernai sausį galutinai panaikino komisijos nustatytas 2010–2015 metų bazines šilumos kainas ir nurodė jas perskaičiuoti iš naujo. Į teismą kreipėsi J. Imbrasas, pasak kurio, 2010–2015 metais vilniečiai už šilumą galėjo permokėti šimtus milijonų eurų. Į teismą kreipėsi ir „Vilniaus energija“. J. Imbrasas portale delfi.lt ketvirtadienį piktinosi Kainų komisijos neveiklumu – pasak jo, komisija, kuri turėtų suskaičiuoti permokos sumą, „piktybiškai to vengia ir nevykdo teismo sprendimo“. „Vilniaus energija“ iš sostinės šilumos ūkio pasitraukė pernai balandį.