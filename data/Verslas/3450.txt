– Nuo ko pradėti kalėdinių dovanų pirkimą? – Pradėti reikia nuo sąrašo žmonių, kurie bus sveikinami. Į sąrašą turi patekti ne tik artimiausi šeimos nariai, bet ir kolegos, sporto klubo draugai ir pan., nes kiekvienas užsiima skirtinga veikla. Taigi pradžia – žmonių sąrašas. Kitas žingsnis – pagalvoti, kokią pinigų sumą galima išleisti šventėms ir dovanoms. Išties dovanas galima rinkti visus metus. Jei bendraujame su žmogumi, žinome, kuo jis domisi, kodėl nenupirkus jam tinkančios dovanos bet kada, kai pasitaiko nuolaida? Taip galima išvengti sumaišties prieš pat Kalėdas. Sakoma, kad tik prabangą sau galintys leisti žmonės dovanas perka paskutinę savaitę. Taip išleidžiame daugiausia pinigų. Susidarius sąrašus dar galima pasižymėti, kuo kiekvienas žmogus domisi, kokie jo prioritetai. Užuominas apie tai galime girdėti ištisus metus. Reikia išgirsti, apie ką asmuo svajoja, pasidaryti pastabas. Vėliau nebūtina padovanoti svajonių daikto, galima rasti tam alternatyvą. – Ar reikėtų remtis principu – nedovanoju to, ko pats nenorėčiau gauti? – Tinka, bet žmonės skirtingi. Geriausia dovana ta, kuri atitinka gavėją. Dovana yra dėmesys, nekalbu apie komercinę išraišką. Dovana neprivalo būti brangi. Gerai, jei žmogus išreiškia savo norą ką nors gauti. Vieniems tinka praktiškos dovanos, kitiems reikia gražiai įpakuotos, brangesnės. Dar kitam – tiesiog pabendravimo, aplankymo, tai irgi labai svarbu. – Ką manote apie dovanas iš elektronikos srities? – Jos brangios, ne kiekvienas gali sau tai leisti. Reikia atkreipti dėmesį, ar yra tokių dovanų poreikis. Nes, jei yra poreikis, asmeniui būtinai kažko reikia, nebūtina laukti Kalėdų. Gimtadienio dovana gali būti brangesnė, o per Kalėdas nereikėtų įpareigoti ir apsunkinti nei savęs, nei kitų. – O kaip apranga, aksesuarai ir pan.? – Kalėdos yra susibūrimo ir jaukumo metas. Taigi ir dovanos turėtų būti šildančios – pirštinės, šalikai, megztiniai, šiltos šlepetės. Tai išreiškia šilumą ir dėmesį. Kosmetikos ir parfumerijos dovanoti nereikėtų. Tuomet geriau nupirkti dovanų kuponą į konkrečią parduotuvę. Net artimam žmogui sunku parinkti kvapą. Tačiau reikia pagalvoti, kiek galite skirti pinigų kuponui. Apdovanotas žmogus, norėdamas tam tikrų kvepalų, gali būti priverstas gerokai prisidėti prie kupono sumos. Taigi tarsi gauta dovana, bet tarsi ir ne. Tokiu atveju gal geriau sugalvoti ką kita. Juk esmė – ne pinigų sumoje, o dėmesyje. Jei išlaidauti neleidžia finansai, galima užrašyti kortelę su gražiu palinkėjimu, iškepti ar įpakuoti meduolį, įteikti kalėdinį žaisliuką. – Kaime ir mieste gyvenančių žmonių požiūriai skiriasi. Kaip elgtis tada? – Miestuose gyvenantys žmonės dabar labai vertina tai, kas autentiška, iš kaimo. Tam įtakos turi ekologinis judėjimas, norisi natūraliai užaugintų produktų. Kiekvienas miesto žmogus apsidžiaugtų gavęs natūraliai užaugintą antį ar žąsį. Kaime gyvenančius nustebinti galėtų kas nors iš miesto, tai, kas nepasiekiama kaime. Tai gali būti delikatesai, gal koks skanesnis šokoladas iš specialios krautuvėlės. Tai, ko kaimo parduotuvėje tikrai nerasi. Reikia ne ko nors pompastiško, o šiltos ir dėmesingos dovanos. – Ar knyga tinka visais atvejais? – Dažniausiai, bet reikia žinoti, kuo žmogus domisi. Gal namų dekoravimu, o gal politika. Reikėtų pirkti su interesais susijusią knygą. – Ar reikia dovanoti dovanas bendradarbiams? – Tai priklauso nuo organizacijos. Kai kur rengiamos šventės, keičiamasi dovanomis. Kitur dovanomis nesikeičiama, bet rengiamas kalėdinis vakarėlis, gaunamos bendros premijos ir pan. Tačiau, jei yra kolega, kuris talkino visus metus, galima padovanoti jam ką nors nebrangaus. Jis gali susikrimsti, kad neturės dovanos atgal, bet nederėtų dėl to nerimauti. Tereikia padėkoti ir išvynioti dovaną. Jei norisi, dovana galima atsakyti kitą kartą.