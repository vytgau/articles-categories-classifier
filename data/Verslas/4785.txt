„Idėja yra gera. Susitarimo Lietuvai reikia, nes išskirtiniai laikai pagrindžia išskirtines priemones. Turime nesibaigiantį emigracijos srautą, senėjimo iššūkius, praktiškai nebesame tiltas tarp Rytų ir Vakarų, ekonomikos augimas ne toks spartus prognozuojamas - yra aibė iššūkių, kuriuos reikia spręsti visai Lietuvos visuomenei“, - naujienų agentūrai ELTA pirmadienį sakė komercinio banko „Luminor“ vyriausiasis ekonomistas Ž. Mauricas. Pasak eksperto, nacionalinis susitarimas neturi apimti visų įmanomų sričių, priešingai - derėtų orientuotis į daugiausia du ar tris prioritetus, nusakyti jų įgyvendinimą pamečiui ir atidžiai stebėti procesą. „Dabartinį dokumentą labiau traktuočiau kaip susitarimą tęsti diskusijas dėl susitarimo. Punktų per daug, jie labai abstraktūs, „siekti, gerinti, optimizuoti“. (...) Turime tikslą - stabdyti emigraciją, turime priemones - didinti darbo užmokestį, mažinti darbo apmokestinimą. Pasitvirtinkime daugiausia penkerių metų planą, Vyriausybės dešimt darbų, verslo dešimt darbų - tai čia būtų susitarimas“, - kalbėjo Ž. Mauricas. Ekonomisto teigimu, šiuo metu yra tinkamas metas atsakingai pasižiūrėti į emigracijos klausimą, savo ruožtu vėlavimas gali brangiai kainuoti. „Manau, pats metas tai daryti, nes turime perteklių biudžeto, šiek tiek rezervų. Jeigu susitelksime, galbūt išsaugosime daug potencialaus augimo ateityje. Gal, pavyzdžiui, gydytojai pamatę nuspręs neemigruoti. Vėliau prisikviesti žmones bus sunkiau ir brangiau. Jeigu žmogų nuo emigracijos sustabdytų, pavyzdžiui, 1000 eurų alga, tai prisikviesti jį grįžti jau prireiktų 2000 eurų atlyginimo“, - teigė Ž. Mauricas. Kaip ELTA jau skelbė, socialiniai partneriai, be kitų permainų, ketina siekti mokesčių sistemos suderinamumo ir stabilumo, aukšto šalies konkurencingumo. Nacionaliniame susitarime planuojama mažinti darbo jėgos apmokestinimą, nedidinti bendros mokestinės naštos verslui. Atsižvelgiant į ekonomikos augimą, įsipareigojama didinti darbuotojų darbo užmokestį, sukurti efektyvų bendrojo ugdymo mokyklų, profesinio mokymo ir aukštojo mokslo įstaigų tinklą. Nacionaliniame sutarime numatyta didinti viešojo sektoriaus efektyvumą, optimizuoti darbuotojų skaičių ir gerinti teikiamų paslaugų kokybę.