Prezidentūros išplatintame komentare teigiama, kad tai kol kas tik reformų gairės, o ne galutiniai pasiūlymai. „Tai tik viešoms diskusijoms pateiktos reformų gairės, o ne galutiniai pasiūlymai. Todėl su vertinimais Prezidentė neskubės. Svarbiausia - nesupriešinti kartų ir užtikrinti, kad nenukentėtų labiausiai pažeidžiami gyventojų sluoksniai“, - teigiama Prezidentūros komentare. Vyriausybė pirmadienį pristatė planuojamas reformas mokesčių, pensijų, švietimo, sveikatos apsaugos, šešėlio mažinimo bei inovacijų srityse. Vyriausybė žada, kad įgyvendinus reformas, vidutinis atlyginimas kitąmet „į rankas“ galėtų padidėti apie 50 eurų. Be to, žadama, kad sumažės mokestinė našta gyventojams, neapmokestinamųjų pajamų dydžio taikymas bus išplėstas iki 2,5 vidutinio darbo užmokesčio vietoj dabar kiek daugiau nei vieno VDU. Ministrų kabinetas taip pat žada iš šešėlio ištraukti 200 mln. eurų, išplėsti nekilnojamojo turto mokestį, kuris būtų netaikomas tik pagrindiniam gyvenamajam būstui. Vyriausybė taip pat žada, kad mokytojų atlyginimai bus padidinti iki 1000 eurų, žadama pagerinti mokslo kokybę, sumažinant atskirtį tarp regionų ir centrų. Ketinama didinti algas ir medikams, sutrumpinti laukimo pas gydytoją laiką.