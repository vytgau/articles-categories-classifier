Alytaus, Lazdijų bei Rokiškio rajonuose dėl snygio valstybinės reikšmės kelių dangos vietomis padengtos plonu sniego sluoksniu. Kretingos rajone ant kelių dangų susiformavo plikledis. Keliuose dirba kelių priežiūros mechanizmai. Likusioje šalies dalyje pagrindiniai keliai daugiausia drėgni. Mažesnio eismo intensyvumo rajoniniai keliai drėgni, vietomis provėžoti, padengti prispausto sniego sluoksniu, slidūs. Telšių ir Šiaulių apskrityse eismo sąlygas sunkina rūkas, matomumas sumažėjęs ir vietomis siekia 150 metrų, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis - 4,95 km (nuo 2,0 iki 6,95 km), išlieka 83 cm. VĮ „Kelių priežiūra“ Klaipėdos padalinys nustojo kelti transporto priemones vandens lygiui pakilus iki 80 cm. Perkėlimo klausimus sprendžia Šilutės rajono savivaldybė, kuri paskelbė ekstremalią situaciją. Hidrometeorologijos tarnybos duomenimis, dieną vietomis silpnai pasnigs. Aukščiausia oro temperatūra nuo 3 laipsnių šalčio iki 2 laipsnių šilumos.