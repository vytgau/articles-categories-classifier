Prie Kinijos centrinio banko Yi Gangas prisijungė prieš dvidešimt metų ir nuo 2008 metų ėjo valdytojo pavaduotojo pareigas. Pranešimas apie naujojo banko vadovo paskyrimą nuskambėjo priešpaskutinę Nacionalinio Liaudies Kongreso (NLK) metinės sesijos dieną. Yi Gangas stos prie centrinio banko vairo tuo metu, kai tęsiamos finansinės reformos, siekiama skatinti užsienio investicijas į finansų rinkas, vykdoma pinigų politikos reforma. Bet naujasis vadovas kartu perims ir naujuosius įgaliojimus. Praėjusią savaitę NLK pranešė, kad Kinijos centrinis bankas turės padidinti kontrolę naujų įstatymų rengimui ir bankų bei draudimo sektorių reglamentams. Taip pat buvo paskelbta, kad naujas bankų be draudimo sektorių reguliuotojas, suformuotas susijungus Bankų reguliavimo komisijai ir Kinijos draudimo reguliavimo komisijai, bus atsakingas už visą šalies bankininkystės bei draudimo sektorių ir turės atsiskaityti Kinijos centriniam bankui. Įgyvendinus bankų bei finansų reguliavimo sistemų reformas, centrinis bankas taps viena įtakingiausių institucijų šalyje. Tačiau, priešingai nei Jungtinėse Valstijose ar kitose demokratinėse ekonomikose, Kinijos centrinis bankas nefunkcionuoja nepriklausomai nuo vyriausybės, ir Yi Gangas galiausiai turės atsiskaityti prezidentui Xi Jinpingui. Anksčiau Kinijos prezidento pareigas buvo galima eiti ne daugiau kaip dvi penkerių metų kadencijas. Šioje Kinijos Liaudies Atstovų Susirinkimo sesijoje buvo priimta konstitucijos pataisa, panaikinusi šį apribojimą. Tad Xi Jinpingas galės likti prezidento poste iki gyvos galvos. Yi Gangas yra įgijęs ekonomikos mokslų laipsnį Pekino universitete, taip pat magistro ir ekonomikos daktaro laipsnį Ilinojaus universitete, JAV.