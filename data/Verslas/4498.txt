LRT.lt kalbintos darbo rinkos specialistės sako, kad greičiausiai tai – skelbimą rašiusių asmenų kompetencijos trūkumas, tačiau gali būti ir taip, kad tai iš tiesų yra geriausia, ką gali pasiūlyti įmonė. Vadovų paieškos bendrovės „Masterclass LT“ vadovė Laura Duksaitė-Iškauskienė teigia, kad gali būti, kad tokius skelbimus rašantys nekompetentingi arba patirties neturintys žmonės tiesiog nežino, ką įmonė gali pasiūlyti. „Juk tarp reikalavimų darbuotojui darbo skelbimuose nerašome, kad turėtų mokėti kalbėti telefonu, mokėti paskambinti telefonu. Lygiai taip pat neturėtų kaip privalumas būti išskiriama tai, kas visai darbo rinkai yra savaime suprantama. Jei, pavyzdžiui, blokados metu, nepriklausomybės atgavimo aušroje arba per krizę statybinėse bendrovėse darbo užmokesčio mokėjimas laiku buvo privalumas, nes šios įmonės išgyveno labai sunkius laikus, tai šiuo metu tokios situacijos nebėra ir to tiesiog nebereikėtų rašyti. Žinoma, būna situacijų, kuomet susiduriama su sunkumais, tačiau jei įmonės padėtis normali, sakymas, kad laiku mokamas darbo užmokestis – privalumas, rodo patirties ir kompetencijos stoką“, – kalba L. Duksaitė-Iškauskienė. Darbo skelbimų portalo „CV-Online“ rinkodaros vadovė Rita Karavaitienė pažymi, kad viena iš tokių darbo skelbimų priežasčių – įmonių negebėjimas savęs „parduoti“. „Pasitaiko tokių atvejų, kai personalo specialistas pažiūri iš savo varpinės ir mano, kad tinkama bus parašyti darbo skelbimą paprastai, aiškiai, su svarbiausia informacija ir to pakaks. Tačiau šiuolaikinėje rinkoje situacija yra tokia, kad įmonės turi išsiskirti taip pat, kaip to išskirtinumo tikimasi iš kandidatų. Rašant darbo skelbimą, reikia galvoti, kaip pateikti, išryškinti įmonės išskirtinumą, tai, kuo siūlomas darbas įdomus“, – tikina R. Karavaitienė. Kai kam tai – iš tiesų privalumas Tiesa, pasak R. Karavaitienės, įmonių darbo skelbimai iš dalies atspindi realybę, ką jos gali pasiūlyti kandidatams. „Tikrai ne visose įmonėse pieno upės plaukia ir ne visos gali pasiūlyti sporto klubų abonementus, papildomą draudimą ar ypatingas premijų sistemas. Gali būti, kad manoma, kad tai, kas surašyta tokiame darbo skelbime, yra geriau nei „kaimyno“ įmonėje ir tai pateikiama kaip privalumai. Yra ir kita rinkos dalis, kur atlyginimai vėluoja, viršvalandžiai nebūtinai apmokami, nėra labai gerų darbo sąlygų, tuomet toks minimalus bazinių privalumų paketo išvardijimas jau yra gerai. Kai kuriems kandidatams laiku mokamas atlyginimas yra svarbus rodiklis, nes kai kurie jų ateina iš tokių įmonių, kur atlyginimai vėluodavo arba dalis jų buvo mokama vokeliuose. Tai nėra dažnas reiškinys, tačiau tokių atvejų pasitaiko, ypač regionuose“, – sako pašnekovė. Darbuotojai vertina darbo laiko lankstumą Pasak L. Duksaitės-Iškauskienės, privalumų skiltyje galėtų atsidurti darbuotojų šiais laikais labai vertinamas lankstus darbo grafikas arba galimybė dalį laiko dirbti iš namų. „Tai labai aktualu žmonėms, kurie, pavyzdžiui, gyvena toliau, o tuo metu yra didelės spūstys. Taip pat – mažų vaikų turinčioms mamoms, kurios, vaikams susirgus, pageidautų dirbti iš namų ir neimti nedarbingumo lapelio“, – pažymi pašnekovė. R. Karavaitienė pabrėžia, kad kiekvienu atveju, rašant darbo skelbimą, reikėtų pagalvoti, kas žmogui, pretenduojančiam į tą poziciją, būtų aktualu. „Jei, pavyzdžiui, ieškoma pardavimų vadovo, reikėtų akcentuoti tokius dalykus kaip darbo automobilis ar apmokėtos transporto išlaidos, mobilusis telefonas, asmeninis kompiuteris, kuriuo galės naudotis darbuotojas. Taip pat privalumai – papildomas sveikatos draudimas, lanksčios darbo valandos, kursai, mokymai užsienyje. Jei šie dalykai yra tie, kuriuos įmonė gali suteikti potencialiam darbuotojui, juos reikėtų išryškinti“, – tikina pašnekovė.