„Manyčiau, kad tas dabar stabdymas yra geriausiu atveju siauras mąstymas. Labai norėtųsi tikėti, kad tai nėra sabotažas“, – Žinių radijui ketvirtadienį sakė L. Linkevičius. Europos Sąjungos (ES) ir Kanados prekybos susitarimas Seimui pateiktas ratifikuoti pernai pavasarį, tačiau klausimas strigo Seimo Sveikatos reikalų komitete. Jis paskirtas papildomu komitetu svarstant šį klausimą. Pagal Seimo statutą, kol papildomas komitetas nepateikia savo išvados, klausimo svarstyti negali pagrindinis komitetas, o be šio pritarimo dokumentas negali būti svarstomas Seimo salėje. Lietuvos diplomatai tikėjosi, kad laisvos prekybos su Kanada sutartis bus ratifikuota dar pernai vasarą. Šią savaitę susirūpinimą dėl stingančio sutarties svarstymo pareiškė Seimo Liberalų sąjūdžio frakcija. L. Linkevičius teigė šiuo klausimu liberalams pritariantis. „Aš visiškai pritariu liberalų susirūpinimui šiuo atveju, aš taip pat galiu ir savo susirūpinimą pasakyti, nes esu kalbėjęs ir su naująja Sveikatos komiteto vadovybe, esu dalyvavęs ir klausymuose dar pernai. Jie buvo surengti specialiai įvairiems atstovams: ir interesų grupių, ir politinių jėgų atstovams. Kalbant apie šią sutartį, aš manau, kad buvo tikrai atsakyta į visus klausimus. Juo labiau, kad iš tikrųjų buvo septynetą metų rengiamas susitarimas, tai viena ambicingiausių Europos Sąjungos laisvos prekybos sutarčių, ji atvertų rinką 35 mln. Kanados gyventojų“, – ketvirtadienį dėstė L. Linkevičius. Anot jo, šiuo metu apie 150 Lietuvos įmonių eksportuoja trąšas, baldus, tekstilę, maistą ir kitą produkciją į Kanadą, susitarimas joms leistų papildomai gauti apie 5 – 7 mln. eurų pelno, dėl to papilnėtų ir valstybės biudžetas. „Buvo atsakyta į visus klausimus, įskaitant ir tai, kad susitarimas numato, jog sveikatos, maisto saugos standartai bus užtikrinti, o neatitinkantys tų standartų produktai negalės patekti į Europos Sąjungos rinką“, – pabrėžė užsienio reikalų ministras. Naujoji Sveikatos reikalų komiteto vadovė „valstietė“ Asta Kubilienė yra žadėjusi pavasario sesijoje apsvarstyti strigusią sutartį. Išsamioji ekonomikos ir prekybos sutartis tarp ES ir Kanados panaikins 99 proc. muitų. Kritikai baiminasi, kad įsigaliojus sutarčiai Lietuvą užplūs pigesni, genetiškai modifikuoti produktai.