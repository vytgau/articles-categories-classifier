Valstybinės mokesčių inspekcijos (VMI) Eltai pateiktais duomenimis, iki balandžio 3 dienos iš viso užregistruota 650 935 pateiktų GPM deklaracijos. Turto pajamų deklaracijų - 25 644. Prašymų paskirti savo sumokėto pajamų mokesčio dalį paramos gavėjams ir politinėms partijoms - 69 424. Iš viso šiemet VMI yra paruošusi 1,8 mln. preliminariųjų pajamų deklaracijų, iš kurių 1,3 mln. yra visiškai užpildytos ir gyventojai jas gali pateikti nieko nekeisdami. Tačiau daliai gyventojų dar teks tikslinti deklaracijų duomenis. Pasak VMI Mokestinių prievolių departamento direktorės pavaduotojos Ingos Gedminienės, šiemet dažniausiai pasitaikančios klaidos, pildant GPM deklaracijas, yra kelios. Specialistė pataria atkreipti dėmesį, kokios jos, kad gyventojas, prireikus, galėtų pakoreguoti deklaraciją. Pasak I. Gedminienės, kai kurie tėvai deklaruodami neteisingai pasiskirsto metinį papildomą neapmokestinamąjį pajamų dydį (MPNPD) už auginamus vaikus. Taip pat kai kurie gyventojai, pildydami metines pajamų deklaracijas, deklaruoja ne visas pajamas iš veiklos pagal verslo liudijimą. Dalis gyventojų, I. Gedminienės teigimu, pamiršta ir deklaruoti nekilnojamojo turto nuomos pajamas, gautas už išnuomotą butą, namą ar žemę. Kai kurie deklaruoja įmokas už studijas, nors jas jau yra deklaravęs kitas šeimos narys. Kiti į deklaraciją neįrašo savo lėšomis sumokėtų Privalomojo sveikatos draudimo (PSD) įmokų arba paties sumokėtą įmoką deklaruoja kaip mokėtą kito asmens. Kai kuriose deklaracijose gyvybės draudimo išmokos deklaruojamos prie neapmokestinamųjų pajamų, nors jos dažnais atvejais yra apmokestinamos. Pasak I. Gedminienės, preliminarios deklaracijos L priede gyventojai kartais neteisingai parenka išlaidų rūšies kodus, pavyzdžiui, studijų įmoka turi būti nurodoma kodu 2, o grąžinta paskola už studijas turi būti deklaruojama kodu 5, tačiau suklystama. Taip pat, anot VMI specialistės, kartais deklaruojama neteisinga turto įsigijimo kaina. Gyventojas šią reikšmę turėtų įrašyti iš turto įsigijimo dokumentų, tačiau ne visuomet juos išsaugo. Pasitaiko, ir kai neteisingai pasirenkamas individualioje veikloje taikomas apskaitos principas. „Jei gyventojas, vykdantis individualią veiklą, yra PVM mokėtojas ar yra priskyręs veiklai savo turtą, tuomet jis negali rinktis pajamų pripažinimui pinigų principo. Jis privalo pajamas pripažinti pardavus prekes, produkciją ar suteikus paslaugas, nors apmokėjimas bus po kurio laiko - kaupimo principu. Visi kiti individualioje veikloje pajamas pripažinti gali tuomet, kai gauna apmokėjimą - pinigų principu“, - aiškino I. Gedminienė. Kai kuriais atvejais klystama, nes naujausioje deklaracijoje deklaruojamos ankstesnių metų pajamos, nors turėtų būti tikslinamos ankstesnės deklaracijos.