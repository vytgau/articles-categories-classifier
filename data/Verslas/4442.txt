Olandijoje įsteigtas holdingas „Pharnasanta Group“ apjungs esamas ir būsimas grupės farmacijos įmones. Planuojama, kad konsoliduotos visų farmacijos įmonių pajamos už 2017 metus turėtų viršyti 40 mln. eurų, rašoma pranešime spaudai. „Pharnasanta Group“ holdingui priklauso farmacijos fabrikas „Nativita“, kuris gamina generinius vaistus. Farmacijos holdingui priklausys ir bendrovė „Ilsanta“, kurios įsigijimas šiuo metu vykdomas. „Ilsanta“ vykdo medicinos priemonių bei įrangos platinimą. Po įsigijimo ketinama išplėsti įmonės kompetencijas ir tradicinę veiklą papildyta naujais produktais. Dar viena įmonė „NTV Logistic“ organizuos farmacijos produktų distribuciją bei rūpinsis logistika. „Farmacija – sritis, kurioje matome didelį verslo potencialą. Šis sektorius mums įdomus tiek dėl pačios specifikos – daug mokslo, tyrimų, atradimų, tiek verslo prasme – aukšti įėjimo į rinką barjerai, tačiau ir didelė investicinė grąža. Kurdami “Pharnasanta Group“ remsimės jau turima patirtimi, kurią įgijome plėtodami „Avia Solutions Group“, - pranešime cituojamas „ŽIA valda“ valdybos pirmininkas Gediminas Žiemelis. - Farmacija, aviacija ir IT – trys pagrindinės kryptys, į kurias labiausiai koncentruosimės ir toliau aktyviai vystysime.“ Pagrindinis “Pharnasanta Group“ holdingo akcininkas, kuriam su susijusiais asmenimis priklauso 57,5 proc. akcijų – „ŽIA valda“, sėkmingai vykdanti projektus aviacijos, nekilnojamo turto, žemės ūkio bei kitose srityse. „ŽIA valda“ interesus holdinge atstovauja Linas Valentukevičius, kuris bus ir holdingo valdybos pirmininkas. AB „ŽIA valda“ nuo 1997 m. veikianti investicinė bendrovė, investuojanti į įvairius projektus Vidurio ir Rytų Europoje bei besivystančiose NVS regiono rinkose. Šiuo metu grynojo valdomo turto vertė viršija 250 mln. EUR.