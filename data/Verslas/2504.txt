Prašymas tarybai pateiktas po pernai spalį teismo paskelbto įpareigojimo Estijos įmonei gauti leidimą sandoriui. Konkurencijos taryba sausio 18 dieną gavo „Baltic Ticket Holdings“ pranešimą apie 100 proc. „Nacionalinio bilietų platintojo“ akcijų ir vienvaldės šios bendrovės kontrolės įsigijimą. Taryba pernai gegužę savo iniciatyva pradėjo tyrimą dėl 2016 metų birželį įvykusio sandorio. Tarybai kilo įtarimų, kad „Baltic Ticket Holdings“ įsigijus „Nacionalinį bilietų platintoją“, buvo apribota konkurencija rinkoje. Estijos bendrovė buvo įpareigota per du mėnesius tarybai pateikti pranešimą apie koncentraciją, tačiau bendrovė teismo paprašė laikinai stabdyti nutarimo galiojimą. Pernai spalį Lietuvos vyriausiasis administracinis teismas (LVAT) galutinai atmetė „Baltic Ticket Holdings“ skundą. „Baltic Ticket Holdings“ yra didžiausia bilietų pardavimo bendrovė Baltijos šalyse, Lietuvoje ji taip pat valdo įmonę „Bilietų pasaulis“. Estijos bendrovė taip pat valdo bilietų pardavimo sistemas Latvijoje, Estijoje ir Baltarusijoje. Iki sandorio „Baltic Ticket Holdings“ Lietuvoje veikė per bendrovę „Bilietų pasaulis“, ji po sandorio savo veiklą nutraukė.