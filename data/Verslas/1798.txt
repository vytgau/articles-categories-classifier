„Registrų centro vadovo konkursas yra atšauktas. Bus peržiūrimi reikalavimai vadovui, kad pritrauktume daugiau dalyvių. Kai tai bus padaryta, konkursas bus skelbiamas iš naujo“, – teigė susisiekimo ministro patarėja Vytautė Šmaižytė. Naujo Registrų centro vadovo konkursas paskelbtas vasario pradžioje, dalyvių paraiškų buvo laukiama iki vasario 19 dienos. Pernai skelbtas Teisingumo ministerijos Registrų centro vadovo konkursas nutrauktas gruodžio pabaigoje, įmonės pavaldumą perėmus Susisiekimo ministerijai. Pernai vasarį iš pareigų pasitraukus 20 metų įmonei vadovavusiam K. Sabaliauskui, gegužę paskelbtas naujo vadovo konkursas, tačiau jį laimėjęs advokatas Gintautas Bartkus atsisakė pareigų, o antrą vietą užėmęs direktoriaus pavaduotojas Arvydas Bagdonavičius į jas buvo nepaskirtas, nes Seimo Antikorupcijos komisija pradėjo tirti elektroninės sveikatos sistemos e. sveikata projekto įgyvendinimą. Gruodžio pradžioje Antikorupcijos komisija konstatavo, kad Registrų centre dėl e. sveikatos trūkumų atsakomybė tenka ir A. Bagdonavičiui, buvusiam atsakingu už šį projektą. Antikorupcijos komisija nutarė, kad visi trys 2000-aisiais sumanytos e. sveikatos sistemos projekto etapai buvo įgyvendinti netinkamai – sistema iki šiol nepasiekė tikslų ir neteikia kokybiškų paslaugų. Liepos pradžioje laikinuoju Registrų centro vadovu paskirtas Vaidas Valikonis, tačiau jis pernai spalio pabaigoje paliko įmonę. Šiuo metu bendrovei laikinai vadovauja direktoriaus pavaduotoja Juridinių asmenų registrui ir rinkodarai Ieva Tarailienė.