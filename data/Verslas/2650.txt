Lietuvos bankas kreipsis į Vilniaus apygardos teismą dėl bankroto bylos iškėlimo šiai kredito unijai, rašoma pranešime spaudai. Sprendimas atšaukti veiklos licenciją ir kreiptis į teismą dėl bankroto bylos iškėlimo priimtas atsižvelgiant į Lietuvos banko paskirto laikinojo administratoriaus išvadą ir pasiūlymus dėl jos veiklos perspektyvų. Laikinasis administratorius Grant Thornton Baltic nustatė, kad kredito unijos veikla nėra stabili ir patikima, todėl kyla reali grėsmė jos indėlininkams, kitų kreditorių ir klientų interesams. Centro taupomoji kasa nevykdo su kapitalu susijusių normatyvų – kapitalo pakankamumo, didžiausios paskolos sumos vienam skolininkui ir didžiausios atvirosios pozicijos užsienio valiuta, o mažiausias kredito unijos kapitalas tapo neigiamas. Atsižvelgus į tai, kad ir nuo 2018 m. sausio 1 d. pasikeitė teisinis reguliavimas, susijęs su mažiausio kredito unijos kapitalo ir veiklos riziką ribojančių normatyvų dydžiais ir jų skaičiavimu, laikinojo administratoriaus pateiktais 2018 m. sausio 2 d. duomenimis, kredito unijos Centro taupomosios kasos tvarus kapitalas sudarė 447,5 tūkst. Eur, nuostoliai – 1 031,7 tūkst. Eur, o kredito unijos perskaičiuotas kapitalas yra neigiamas – minus 564,2 tūkst. Eur. Dėl to, kad Centro taupomoji kasa patyrė nuostolių, kuriems padengti nepakanka visų jos nuosavų lėšų, ji pažeidžia licencijos išdavimo reikalavimus, todėl kredito unija pripažinta nemokia ir atšaukta jos veiklos licencija. Nuo 2015 m. Centro taupomajai kasai taikytos trys poveikio priemonės už teisės aktų pažeidimus ir duoti įvairūs rašytiniai nurodymai. 2017 m. gruodžio 8 d. Lietuvos bankas apribojo jos veiklą ir skyrė laikinąjį administratorių. Pagal turto dydį 2017 m. ji buvo 22 kredito unija Lietuvoje ir vienijo 1,4 tūkst. narių. Kredito unijos pripažinimas nemokia yra draudžiamasis įvykis, todėl jos indėlininkams, vadovaujantis galiojančiais teisės aktais, bus išmokamos indėlių draudimo išmokos. Pagal teisės aktus, įvykus draudžiamajam įvykiui, kompensuojama 100 proc. indėlio sumos, neviršijančios 100 tūkst. Eur.