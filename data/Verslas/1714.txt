Vienodos taisyklės visiems Šią savaitę Valstybinė kainų ir energetikos kontrolės komisija planuoja priimti naują šilumos supirkimo tvarką. Komisijos skaičiavimais, siūlomi pakeitimai leistų sumažinti šilumos kainas centralizuoto šildymo vartotojams. Vilniuje kainos gali mažėti iki 16,2 proc., Kaune – iki 6,4 proc., o Klaipėdoje – iki 3,4 proc. Nauja tvarka ne tik sumažins šilumos kainas. Ji suvienodins konkurencines sąlygas šilumos gamyboje ir suteiks rinkai daugiau skaidrumo ir aiškumo. Vartotojai yra nusipelnę sąžiningo elgesio su jais. Jiems turi būti sudarytos galimybės gauti pigiausią šilumą. Kas tai gali užtikrinti? Tik skaidrios ir vienodos taisyklės visiems rinkos dalyviams. O dabar to nėra. Šiandien galiojanti tvarka leidžia šilumą tiekiančioms įmonėms pirma susipirkti savo pačių pagamintą šilumą be jokios konkurencijos. Net jei jų gaminama šiluma kainuoja brangiau nei nepriklausomų gamintojų. Įsivaizduokite, kad norite nusipirkti savo mėgstamiausių obuolių, kainuojančių 20 centų už kilogramą. Tačiau pardavėjas į jūsų krepšį pirmiausia prikrauna savo parinktų obuolių, kurie kainuoja 50 centų už kilogramą, o tik likutį užpildo pigesniais, jūsų mėgstamais obuoliais. Ir, galiausiai, jūs esate priverčiamas už juos sumokėti! Tai ar nesijausite apgauti? Esminių sprendimų kryžkelėje Šiandien šilumos gamyboje nėra realios konkurencijos. Ydinga tvarka tiekimo bendrovėms sudaro sąlygas turėti garantuotus pelnus, realizuojant savo nežinia už kiek pagamintą šilumą. Panašu, kad savivaldybių šilumos tiekimo įmonės džiaugtųsi, jei rinkoje nebūtų nepriklausomų gamintojų. Juk tuomet niekas nekeltų klausimų dėl skaidrumo, konkurencijos, šilumos gamybos kainų ar vartotojų permokų. Tačiau faktas akivaizdus – nepriklausomų gamintojų atėjimas į šilumos rinką ženkliai prisidėjo prie to, kad Lietuvoje nuo 2012-ųjų šilumos kainos sumažėjo daugiau nei 25 proc. Už šilumą Lietuvos gyventojai gali mokėti netgi dar mažiau. Žmonių piktinimasis šildymo sąskaitomis yra pagrįstas, todėl rinkai būtini pokyčiai ir sprendimai, leisiantys jas sumažinti. Esame esminių sprendimų kryžkelėje.