„Nėra jokios paslapties – keleivių vežimas yra nuostolingas, tačiau niekas neturėtų brangti, kadangi sprendima yra tokie priimti, kad „Lietuvos geležinkeliai“, kaip holdingas, mokės į valstybės biudžetą dividendus ir tik sumokėjus dividendus bus galima kalbėti apie kompensaciją ar dotaciją keleivių vežimui“, – antradienį interviu LRT radijui teigė S. Skvernelis. Vyriausybė pirmadienį pritarė, kad „Lietuvos geležinkeliai“ sukurtų tris antrines bendroves, joms būtų perduota keleivių ir krovinių pervežimo bei infrastruktūros valdymo veikla. Visas jas valdytų bei kontroliuotų „Lietuvos geležinkeliai“. Susisiekimo ministras Rokas Masiulis pripažino, kad keleivių vežimas geležinkeliais veikiausiai nebus pelninga veikla ir ją teks subsidijuoti iš valstybės biudžeto. „Keleivių vežimas abejotina, kad bus pelningas. (...) Tos įmonės infrastruktūros ir krovinių vežimo tikimės, kad bus pelningos ir mokės dividendus į biudžetą. Iš biudžeto ta subsidija bus skirta ir tikimės, kad dividendai bus didesni už subsidiją“, – pirmadienį kalbėjo R. Masiulis. Valstybė nuo šių metų „Lietuvos geležinkeliams“ turėtų kompensuoti keleivių vežimo nuostolius, tačiau dotacijos suma priklausys nuo įmonės dividendų. Bendrovė iš keleivių vežimo veiklos 2016 metais patyrė 36,5 mln. nuostolių, o per šešis praėjusių metų mėnesius – 16,8 mln. eurų, arba 6,1 proc. mažiau nei užpernai tuo pačiu metu.