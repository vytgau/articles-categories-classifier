Už tai balsavo 71 Seimo nariai, prieš – trys, o susilaikė 21 parlamentaras. Socialinių reikalų ir darbo komiteto narys socialdmeokratas Algirdas Sysas pareiškė, kad „Sodros“ biudžetas jam „neleidžia pilna krūtine džiaugtis“. Jis, be to, pasigedo „aiškios vizijos“, kaip pritraukti kuo daugiau žmonių mokėti tokias įmokas, kad pensijos nebūtų per mažos. „Matau, kad ne didiname socialinio draudimo įmokas, o mažiname“, – teigė parlamentaras. 73 proc. „Sodros“ išlaidų kitąmet tradiciškai teks pensijoms – 2,939 mlrd. eurų, arba 12 proc. daugiau nei šiemet. Vidutinė metinė senatvės pensija, turint būtinąjį stažą, bus 331,75 euro - 40,68 euro (14 proc.) didesnė nei šiemet. Į pensijų fondus „Sodra “ kitąmet ketina pervesti 189,477 mln. eurų (4,7 proc. visų išlaidų) – 9 proc. daugiau nei numatoma šiemet. „Sodros“ pajamos 2018 metais turėtų siekti 4,252 mlrd. eurų, išlaidos – 4,012 mlrd. eurų, biudžeto perviršis – 240,486 mln. eurų.