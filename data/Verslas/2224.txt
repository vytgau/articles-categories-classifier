Nors antraštėse mirgantys pranešimai apie įsilaužimus į kriptovaliutų biržas, kaip neseniai įvykdytas įsilaužimas į Japonijos kriptovaliutų birža „Coincheck“, gali patraukti reguliavimo tarnybų dėmesį, ekspertai sako, kad „itin atsparus“ kriptovaliutų bumas dabar yra ekonominio kraštovaizdžio dalis. Kriptovaliutų kursai „ne kartą buvo smukę, tačiau visuomet atsigaudavo“, pažymėjo OANDA analitikas Stephenas Innesas. O pastaruoju metu kriptovaliutoms teko atlaikyti ne vieną smūgį. Sausio 26 d. internetiniai įsilaužėliai įsilaužė į „Coincheck“ biržą ir pavogė virtualių valiutų už 530 mln. JAV dolerių, dėl ko smuko valiutų kursai, kas atspindi šios rinkos pažeidžiamumą ir didžiulį nestabilumą. Šis incidentas, kaip manoma, buvo didžiausia kriptovaliutų vagystė istorijoje ir nustelbė 2014 metais įvykdytą vagystę, kaip iš kitos Japonijos virtualių valiutų biržos – „MtGox“ – buvo pavogta valiutų už 480 mln. JAV dolerių. Tokie incidentai vis labiau skatina kalbas apie būtinybę reguliuoti virtualias valiutas. Veiksmų jau imasi Pietų Korėjos, Kinijos ir Rusijos valdžia. O ketvirtadienį Indijos finansų ministras Arunas Jaitley (Arunas Džeitlis) pareiškė manantis, kad kriptovaliutos nėra teisėtos ir kad bus „imtasi visų priemonių eliminuoti“ jų naudojimą mokėjimų sistemoje. „Sistemiškai svarbus“ Kriptovaliutų reguliavimo klausimas buvo paliestas ir praėjusį mėnesį Davose vykusiame Pasauliniame ekonomikos forume, kurio metu britų iždo sekretorius Philipas Hammondas paragino vyriausybes būti atsargias. „Mums veikiausiai reikia apsvarstyti tai, kaip reguliuojame šią aplinką, kol bitkoinų kiekis nepasiekė tokio lygio, kad jis taptų sistemiškai svarbus pasaulio ekonomika“, – sakė jis. Vėliau socialinis tinklas „Facebook“ uždraudė kriptovaliutų reklamą, kad užkirstų kelią sukčiavimui. Visa tai turėjo įtakos bitkoino kursui, kuris dar visai neseniai buvo pasiekęs beveik 20 tūkst. JAV dolerių, tačiau vėliau prarado kiek mažiau nei pusę savo vertės. Visgi nepaisant viso viešo negatyvo ir augančio priežiūros institucijų dėmesio, su kriptovaliutomis susijęs entuziazmas neblėsta. Japonijos pagrindinė bitkoinų biržos „BitFlyer“ atstovai sakė, kad iš tiesų po „Coincheck“ atvejo stebinti dar didesnį susidomėjimą kriptovaliutomis. „Daug žmonių susidomėjo kriptovaliutomis. Mūsų platformoje padaugėjo naujų paraiškų atidaryti sąskaitas“, – sakė biržos finansų direktorius Midori Kanemitsu.