„Tradiciškai su išleidžiamais šventiniais pašto ženklais prasideda ir kalėdinių sveikinimų siuntimas. Kalėdiniu laikotarpiu atvirlaiškius, pašto korespondenciją ir dovanų siuntas puoš pirmąkart Lietuvos filatelijos istorijoje išleisti kvapieji pašto ženklai. Yra sakoma, kad kvapai padeda atgaivinti prisiminimus, pažadina jausmus bei nuotaikas, todėl daugelio mūsų namuose prieš Kalėdas pasklindantis keptų imbierinių sausainių aromatas šiemet tekeliauja ir paštu“, - sako Lietuvos pašto Komunikacijos grupės vadovas Tomas Bašarovas. Šventinius pašto ženklus, skirtus Šv. Kalėdoms ir Naujiesiems metams, sukūrė dailininkė ir vaikiškų knygelių iliustruotoja Aušra Kiudulaitė. Kvapieji pašto ženklai yra ir 0,39 euro nominalo (800 tūkst. egzempliorių tiražas), kuris skirtas siųsti Lietuvoje, ir į užsienį siųsti skirto 0,81 euro nominalo (150 tūkst. egz. tiražas). Šventiniuose pašto ženkluose pavaizduoti dailininkės A. Kiudulaitės kūryboje dažnai pasikartojantys ir simbolinę reikšmę turintys motyvai: žmogus-kalnas ir mažo miestelio istorijos. Kartu su naujaisiais pašto ženklais, skirtais Šv. Kalėdoms ir Naujiesiems metais, išleistas ir pirmosios dienos vokas. Šeštadienį pašto korespondencija, apmokama naujaisiais pašto ženklais, Vilniaus centriniame pašte antspauduojama pirmosios dienos datos spaudu. Kvapieji Lietuvos pašto ženklai buvo atspausdinti kvepalų tėvynėje laikomoje Prancūzijoje. „Pašto ženklams aromatas suteikiamas naudojantis šiuolaikine fleksografijos technologija. Naudojamas specialus rašalas, kuriame esama suslėgtų kvepalų burbuliukų. Kai pašto ženklo paviršius švelniai patrinamas, burbuliukai ima skilti, ir juose esantis kvapas pasklinda“, - apie kvapiųjų pašto ženklų gamybą pasakoja T. Bašarovas. Kvapieji pašto ženklai nėra dažnai leidžiami, o pirmasis toks neįprastas gaminys pasirodė dar 7-ojo dešimtmečio viduryje Butano Karalystėje, kur buvo išleista 6 pašto ženklų serija, vaizduojanti raudonas rožes. Kiekvienas šios serijos pašto ženklas dvelkė specifiniu rožių kvapu.