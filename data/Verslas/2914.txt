Vyriausybė trečiadienį palaikė Finansų ministerijos parengtą išvadą dėl Pelno mokesčio įstatymo pakeitimo. „Jeigu savininkas ar šeimos nariai turi kelias įmones ir bendras darbuotojų skaičius ar apyvarta neviršija nustatytų ribų, tai būtų taikomas 5 proc. tarifas. Tuo tarpu šiuo metu, jei turi vieną įmonę ir steigiasi dar vieną kitose srityje, tai to tarifo negali pritaikyti. Manome, kad pasiūlymas yra ir teisingas, ir skatinantis smulkųjį verslą“, – Vyriausybės posėdyje kalbėjo finansų ministras Vilius Šapoka. Konkurencijos tarybos narė Jūratė Šovienė Vyriausybės posėdyje atkreipė dėmesį, kad galiojanti pelno mokesčio lengvata bei siūlomi pakeitimai nėra suderinti su Europos Komisija, todėl gali būti laikomi neteisėta valstybės pagalba. V. Šapoka pažadėjo šį klausimą išspręsti. „Tikrai vertinsime šitą pastebėjimą, kaip, kada tą būtų galima padaryti tam, kad tą riziką, jog būtų pripažinta kaip neteisėta (valstybės pagalba – BNS), sumažinti“, – kalbėjo finansų ministras. Norint naudotis lengvata, tokiose įmonėse turi dirbti iki 10 žmonių, jų bendros metinės pajamos turi nesiekti 300 tūkst. eurų. Vyriausybė nutarė, kad lengvata būtų pradėta taikyti, skaičiuojant 2019–ųjų ir vėlesnių metų pelno mokestį. Ja galėtų pasinaudoti apie 2,4–3 tūkst. įmonių, jos preliminariai sumokėtų 1,5–2 mln. eurų mažiau pelno mokesčio.