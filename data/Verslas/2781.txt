59-erių A. Smaginas dirbs iki balandžio 30 dienos. Bendrovės valdyba trečiadienį patenkino jo prašymą, pranešė bendrovė, tačiau jo pasitraukimo priežasčių nenurodė. BNS kol kas nepavyko susisiekti su A. Smaginu. „Pieno žvaigždėms“ jis vadovauja nuo 2004 metų lapkričio. „Pieno žvaigždžių“ finansų direktorius Audriaus Statulevičius – antradienį baigėsi jo kaip įmonės valdybos pirmininko įgaliojimai, atsistatydinimo pareiškimą jis pateikė gruodžio pradžioje – BNS nenorėjo išsamiau komentuoti vadovo sprendimo. „Nieko stebuklingo neįvyko. Tiesiog oficialiai jokios priežastys nebuvo įvardintos. Gal vėliau po truputį kažkas susidėlios. Priimtas sprendimas ir įmonės valdyba ramia galva pradės ieškoti naujos ir geriausiai tinkamos kandidatūros“, – teigė A. Statulevičius. Antradienį pranešta, kad Dubajuje registruota prekybos bendrovė „Suvet Commodities DMCC“ padidino valdomą „Pieno žvaigždžių“ akcijų paketą iki 11,35 procento. „Pieno žvaigždės“ pastaraisiais metais rodė prastesnius veiklos rezultatus tarp didžiųjų pieno perdirbėjų. Jos pardavimo pajamos per devynis mėnesius pernai išaugo 13,9 proc. iki 128 mln. eurų, grynasis pelnas – 2,6 karto iki 1,2 mln. eurų. 1998 metais įkurtų „Pieno žvaigždžių“ apyvarta 2016 metais siekė 150 mln. eurų, ji eksportuoja į daugiau nei 40 šalių, o jos investicijos per pastaruosius 10 metų siekė 106 mln. eurų. Pernai gegužės 12 dieną J. Kvaraciejus valdė 15,7 proc., o su kartu veikiančiais asmenimis (tarp jų A. Smaginas – 2,93 proc.) – 32,35 proc. akcijų. Bendrovė „Smilgelė“ valdė 14,79 proc., „Agrolitas Imeks Lesma“ – 13,8 proc., Švedijos „Swedfund International“ – 6,61 proc. akcijų.