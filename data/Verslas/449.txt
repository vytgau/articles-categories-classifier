„Galvojame, kokius priimti finansinius instrumentus, kad galbūt nuo 2019 metų sausio 1 dienos mažinti taršą, taršius automobilius, nes artimiausiu metu turėsime pakankamai dideles išmokas, jei mes nepasieksime rodiklių, kalbant apie kenksmingų medžiagų emisijas. Bet tikrai tai nebus visuotinis kažkoks automobilių mokestis – dėliojame variantus, nevadinčiau to mokesčiu“, – pristatydamas planuojamas struktūrines reformas pirmadienį sakė S. Skvernelis. Anot jo, vienas iš svarstomų variantų – papildomai apmokestinti taršius automobilius, atliekant techninę apžiūrą. „Padarysime galimybę, kad jei tu ateityje perki seną, teršiantį automobilį, tu turi tikėtis, kad tavo mokestis bus gerokai didesnis“, – sakė premjeras. S. Skvernelis pabrėžė, kad tai neturėtų įtakos dabartiniams taršių automobilių savininkams, turintiems senus ir galingus automobilius bei gaunantiems mažas pajamas. Finansų ministras Vilius Šapoka pridūrė, jog svarstomais finansiniais instrumentais bus siekiama, kad būtų „nepatrauklu pirkti naujai taršų automobilį“. „Tai turėtų duoti žymiai didesnį poveikį, nei kažkokio mokesčio įvedimas“, – sakė V. Šapoka. Įvesti visuotinį automobilių mokestį Lietuvą ne vienerius metus ragino Tarptautinis valiutos fondas, ankstesnės Vyriausybės yra kėlusios panašias idėjas, bet rimčiau svarstyti mokesčio nesiryžo.