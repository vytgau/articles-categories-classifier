„Tai yra didžiausia po Nepriklausomybės atgavimo sutartis dėl miesto viešojo transporto parko atnaujinimo“, – pranešime spaudai teigia VVT generalinio direktoriaus pareigas laikinai einantis Rimantas Markauskas. Savivaldybė pranešė, kad pirmieji „Solaris“ autobusai bus atgabenti kitų metų gegužę, o likę – iki rugpjūčio. Už 100 dviašių ir 50 triašių autobusų miestas tikisi atsiskaityti per 8 metus. Teigiama, kad naujieji autobusai bus modernūs - vaizdo kameros įrašinės tiek autobusų viduje, tiek išorėje, vairuotojų kabinose bus įrengti alkoblokai, neleidžiantys neblaiviam vairuotojui užvesti transporto priemonę. Savivaldybė rugsėjį susitarė su „Solaris“ dėl 41 naujo troleibuso įsigijimo už 19,2 mln. eurų. VVT šiuo metu valdo 345 autobusus, kasdien jais perveža daugiau kaip 200 tūkst. keleivių.