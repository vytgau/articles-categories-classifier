Pasak jos, I. Rimševičius turėtų atsistatydinti, net jei ir nelaiko savęs kaltu, nes centrinio banko vadovas simbolizuoja visą šalies finansų sistemą. I. Vaiderė nurodė, kad visa situacija dėl I. Rimševičiaus kelia didelį susirūpinimą, bet pridūrė, kad šį klausimą reikia atidžiai išnagrinėti, nes tai galėtų būti ir Rusijos režisuojama kampanija prieš Latviją, kur netrukus turi įvykti Saeimos rinkimai. „Viliuosi, kad klystu, bet kenkimas Latvijos finansų sistemos reputacijai galėtų būti būdas paveikti rinkimus Latvijoje“, – sakė europarlamentarė. Kalba apie bandymą sugriauti šalies finansų sistemą Latvijos finansų ir kapitalo rinkos komisijos pirmininkas Peteris Putninis pareiškė neatmetąs galimybės, jog šiuo metu vykdomas bandymas sugriauti Latvijos finansų sistemą. „Atmesti tokios galimybės negalima, nes sutapo daug įvykių. Paliesti ir valstybės politikos, ir finansų sistemos interesai. Vienas didžiausių šalies komercinių bankų (ABLV – red.) atsidūrė labai sudėtingoje padėtyje. Todėl neatmestina tai, kad blogo Latvijai linkėtojai gali šia padėtimi pasinaudoti savo naudai arba, galbūt, yra jos iniciatoriai“, – Latvijos visuomeninės televizijos laidoje antradienį kalbėjo P. Putninis. Jis pabrėžė, jog „Norvik“ banko pagrindinio akcininko ir valdybos pirmininko Grigorijaus Guselnikovo pasisakymai apie Finansų ir kapitalo rinkos komisijos nesąžiningumą neatitinka tikrovės. „Man nėra žinoma, kad komisija ar jos darbuotojai kažkaip būtų susiję su veiksmais, apie kuriuos kalba ponas Guselnikovas. Mes turime gana sudėtingą šio banko („Norvik“ – red.) priežiūros istoriją. Tai, ką tvirtina šis žmogus, neatitinka tikrovės“, – sakė P. Putninis. G. Guselnikovo teigimu, dėl įtariamo kyšininkavimu dideliu mastu praėjusį šeštadienį sulaikytas ir po dviejų parų už užstatą paleistas Latvijos centrinio banko vadovas Ilmaras Rimševičius per tarpininką kyšių reikalavo kelerius metus. Anot „Norvik“ banko pagrindinio savininko, nemokant kyšių, bankas sulaukdavo spaudimo iš Finansų ir kapitalo rinkos komisijos, kurią I. Rimševičius esą vadino jam asmeniškai yra lojalia.