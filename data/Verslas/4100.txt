BTA draudimo Žalų reguliavimo departamento direktoriaus pavaduotojo, Mareko Ernesto Goliančiko teigimu, stichijos metu buvo užlietos patalpos, rūsiai. Taip pat gauta pranešimų apie skendusius automobilius. „Pirmadienį klaipėdiečiams teko susidurti su tikra stichija - gūsingam vėjui nudraskius medžių lapus užsikimšo miesto nuotekų sistema, o dėl gausios šlapdribos ir lietaus dalis gatvių tapo neišvažiuojamomis. Vien iki 12 val. mums jau buvo pranešta apie užlietas patalpas, vandens pilnus rūsius, viename iš objektų dėl vandens merkimo baiminamasi, kad gali griūti kaminas. Turime informacijos ir apie skendusius automobilius“, - komentavo M. E. Goliančikas. Draudikų teigimu, tai viena didžiausių nuostolių sukėlusių stichijų uostamiestyje. Miestui bandant susitvarkyti su stichijos padariniais, draudikai perspėja itin atsargiai judėti užsemtomis miesto gatvėmis, nerizikuoti, jei matote, kad automobilis gali būti apsemtas arba jei keliaujant tampa akivaizdu, jog nepavyks įveikti įprasto maršruto. „Automobiliams skendimas itin pavojingas. Ypač tiems, kurie turi sudėtingas elektros instaliacijos sistemas. Po variklio dangčiu patekęs vanduo iš esmės paralyžiuoja automobilio darbą, o tokių žalų padarinių likvidavimas pakankamai brangus“, - sako M. E. Goliančikas.