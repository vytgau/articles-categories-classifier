Antrajame pagal aptarnaujamų tarptautinių keleivių skaičių pasaulio oro uoste buvo atšaukta maždaug 115 skrydžių. Labiausiai buvo paveikti transatlantiniai, vidaus skrydžiai ir skrydžiai į Europą. „Su savo oro bendrovėmis jungėme sekmadienio skrydžių tvarkaraščius, perkeldami keleivius ir (organizuodami) mažiau skrydžių“, – sakė Hitrou atstovas. „Mažąja pabaisa iš Rytų“ vadinama šalčio banga į Britaniją atslinko šeštadienį. Vakar Hitrou oro uoste teko atšaukti maždaug tiek pat skrydžių. Praėjusio mėnesio pabaigoje Hitrou oro uoste dešimtis skrydžių teko atšaukti dėl pūgų. Kiti Britanijos oro uostai buvo ne taip smarkiai paveikti, bet keleiviams patariama ieškoti oro bendrovių skelbiamos informacijos. Šaltis stingdo ir Airijos regbio komandos pergalės šventimą. Airių komanda, šeštadienį nugalėjusi Anglijos rinktinę ir laimėjusi „Šešių nacijų“ turnyrą bei už visas penkias pergales skiriamą prizą „Grand Slam“, turėjo būti sutikta kaip didvyriai. Tačiau sekmadienį planuota pergalės ceremonija Dublino stadione „Aviva“ dėl gausaus sniego buvo atšaukta. „Apgailestaudami pranešame, kad „Grand Slam“ sutiktuvių šventė dėl prasto oro buvo atšaukta“, – sakoma Airijos regbio sąjungos IRFU pareiškime. Šalčio banga iš Didžiosios Britanijos turėtų pasitraukti pirmadienį.