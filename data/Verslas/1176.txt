Per pirmadienio prekybos sesiją „Facebook “ akcijų vertė sumažėjo beveik 7 proc. Tokį nuosmukį pakurstė pranešimai, esą su Donaldo Trumpo rinkimų kampanija susijusi įmonė „Cambridge Analytica“ gavo prieigą prie maždaug 50 mln. „Facebook“ naudotojų asmeninių duomenų jiems to nežinant. CNBC duomenimis, M. Zuckerbergui ir jam pavaldžioms struktūroms priklauso per 403 mln. „Facebook“ akcijų. Akcijų kursui smukus, bendra jų vertė viršija 68 mlrd. JAV dolerių. Naujausiais naujienų agentūros „Bloomberg“ duomenimis, M. Zuckerbergo turtas dabar siekia 70,4 mlrd. dolerių. Verslininkas užima penktą poziciją turtingiausių pasaulio žmonių reitinge. Jis nusileidžia tik internetinės prekybos milžino „Amazon“ įkūrėjui Jeffui Bezosui (129 mlrd. dolerių), „Microsoft“ įkūrėjui Billui Gates'ui (91,4 mlrd. dolerių), garsiajam investuotojui Warrenui Buffettui (87,6 mlrd. dolerių), taip pat Ispanijos tekstilės koncerno „Inditex“, kuriam priklauso drabužių parduotuvių tinklai „Zara“, įkūrėjui Amancio Ortegai (70,8 mlrd. dolerių). Apie „Cambridge Analytica“ duomenų rinkimą skelbė laikraštis „The New York Times“. Kaip leidiniui pasakojo buvę įmonės darbuotojai, bendrovės parengtas algoritmas padėdavo išsiuntinėti vartotojams politinę reklamą, kuri galėtų paveikti jų pasirinkimą. Europos Parlamentas pirmadienį paskelbė apie savo ketinimus atlikti tyrimą dėl informacijos apie vartotojų asmeninių duomenų naudojimą. Teisingumo, vartotojų ir lyčių lygybės komisarė Vera Jourova pažadėjo iškelti šį klausimą per susitikimus su „Facebook“ bei federalinės vyriausybės atstovais, kai lankysis Jungtinėse Valstijose šią savaitę. Apie planus atlikti patikrinimą dėl „Facebook“ ir „Cambridge Analytica“ pranešė ir JAV Konektikuto valstijos prokuratūra.