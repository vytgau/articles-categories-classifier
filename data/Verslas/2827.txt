Naujajame kanale „Agro“ bus galima rasti aktualias žemės ūkio srities naujienas, interviu su ūkininkais, iš arčiau pažvelgti į šiandieninius kaimo žmones ir jų gyvenimą. Kanalas „Agro“ bus naudingas ir žemės ūkio srityje dirbantiems verslininkams bei su ūkininkais bendradarbiaujančioms valstybės institucijoms, kurios rūpinasi šios srities vystymu Lietuvoje. Vertingų patarimų čia ras tiek dirbantys šioje verslo srityje, tiek tiesiog patys sodinantys, auginantys, ar valgantys tai, kas lietuviška. „Portalas DELFI nuolat siekia atspindėti visus skaitytojų poreikius. Pernai pradėjo veikti nauji kanalai „Maistas“, „Būstas“, „Kelionės“, kurių populiarumu labai džiaugiamės, tačiau iki šiol buvo neužpildyta turinio, susijusio su žemės ūkiu, niša. Kaimo gyventojai, žemės ūkio verslininkai – didžiulė Lietuvos visuomenės dalis, kuriems šios temos svarbios, tad sieksime, kad tiek jie, tiek žmonės, tiesiogiai nesusiję, bet mylintys kaimą, kasdien rastų sau įdomios ir svarbios informacijos“, – sakė DELFI direktorius Vytautas Benokraitis. Naujojo kanalo redaktoriumi tapo Arūnas Milašius, iki šiol buvęs DELFI kanalo „Būstas“ redaktoriumi. Ilgametę žurnalisto ir redaktoriaus patirtį turintis A. Milašius prieš tai yra bendradarbiavęs su keliolika leidinių, tarp kurių – „Verslo žinios“, „Valstiečių laikraštis“ ir kiti. „Daug metų rašydamas žemės ūkio temomis pastebėjau, kad Lietuvoje vis dar yra labai gajūs su jomis susiję stereotipai. Norime parodyti tikrą šiuolaikinį Lietuvos kaimą ir jo gyvenimą: manau, rasime kuo nustebinti net tuos, kurie mano jį pažįstantys. O tiems, kurie patys gyvena kaimuose ar dirba žemės ūkio srityje, labai trūksta jiems skirtos erdvės internete, kurioje jie vienoje vietoje rastų visą svarbiausią informaciją – mes sieksime būtent tokią sukurti“, – kalbėjo A. Milašius. DELFI grupei priklauso skaitomiausias naujienų portalas DELFI, taip pat specializuoti teminiai kanalai: rinkodaros ir komunikacijos kanalas M360.lt, NBA, Grynas.lt ir kiti. Grupei taip pat priklauso ir skelbimų tinklalapis bei jo prekės ženklas Alio.lt. DELFI grupės savininkė, Estijos žiniasklaidos grupė „Ekspress Grupp", taip pat valdo ir reklamos paslaugų internete bendrovę „Adnet media".