Sostinės savivaldybės valdomos bendrovės „Grinda“ sandėliuose šiuo metu sukaupta daugiau nei 4 tūkst. tonų druskų ir apie 10 tūkst. kub. metrų smėlio ir druskos mišinių. Bendrovės direktorius Kęstutis Vaicekiūtis teigia, kad druska kartu su specialiai paruoštu tirpalu įprastai naudojama intensyvesnio eismo gatvėse – toks „šlapių druskų“ mišinys neleidžia susidaryti ledo sluoksniui ir efektyviai tirpdo sniegą net smarkaus snygio metu. „O smėlio ir druskų mišinys naudojamas mažesnio eismo intensyvumo gatvėse bei ties viadukų įvažomis ir nuovažomis; jo sudėtyje esančios druskos tirpdo sniegą ir ledą, o smėlis suteikia geresnį padangų sukibimą su gatves paviršiumi“, – paaiškino K. Vaicekiūtis. Pasak „Grindos“ vadovo, skaičiuojama, kad šią žiemą reikės apie 15 tūkst. tonų druskų bei smėlio ir druskų mišinių – panašiai tiek, kiek ir praėjusiais metais, kai buvo panaudota apie 14 tūkst. tonų druskos ir 17 tūkst. kub. m smėlio ir druskos mišinių. K. Vaicekiūčio teigimu, praėjęs sezonas buvo kiek neįprastas dėl to, kad tiltus ir viadukus pradėta barstyti jau spalio pabaigoje – ten netgi esant palyginti nedidelei temperatūrai formuojasi plikšala. Pirmasis intensyvus snygis visą „Grindos“ sniego valymo techniką pernai į gatves išsiuntė lapkričio 3-ąją. „Viskas, žinoma, priklausys nuo oro. Peržvelgę istorinius duomenis matome, kad vieną sniegingiausių žiemų – 2012–2013 m. – buvo panaudota daugiau nei 26 tūkst. tonų druskos ir 23 tūkst. kub. m smėlio ir druskos mišinių. O 2013–2014 metais druskos panaudota beveik trigubai mažiau – apie 9 tūkst. tonų“, – vardijo K. Vaicekiūtis. Jo teigimu, bendrovės darbuotojai atidžiai seka sinoptikų prognozes ir visada ruošiasi nepalankiausiam scenarijui. „Dėl temperatūrų skirtumo ir nuo upės kylančio garo tiltai ir viadukai apšarmoja, todėl juos pradedame barstyti jau per pirmąsias šalnas. Technika tam jau paruošta. O pagrindines gatves valysime pagal orų situaciją – šiam scenarijui taip pat jau esame pasiruošę“, – tikino „Grindos“ vadovas. Vilniaus miesto savivaldybė druską perka iš viešą konkursą laimėjusio tiekėjo – šiuo metu druska tiekiama iš Baltarusijos. Sostinės gatvių priežiūrai žiemą bus naudojama apie pusšimtį specialiųjų transporto priemonių, ant kurių pagal poreikį gali būti montuojama skirtinga sniego valymo įranga. Šiemet planuojama parką papildyti keliais lengvaisiais sunkvežimiais, pritaikytais siauroms senamiesčio gatvėms. LRT.lt primena, kad praėjusiais metais „Grinda“ pateko į sudėtingą situaciją, kai sausio pabaigoje savo sandėliuose turėjo vos 300 tonų druskos atsargų – tokio kiekio miestui neužtektų net parai, jei pradėtų smarkiai snigti. Tiesa, tuomet įmonė suskubo papildyti sandėlius. Tokia situacija buvo susidariusi dėl to, kad Vilniaus savivaldybė iš anksto nepasirūpino paskelbti pirkimo ir įsigyti tiek druskos bei smėlio ir žvyro mišinio, kad užtektų visam sezonui. Tuo metu Kauno gatves prižiūrinti bendrovė „Kauno švara“ skaičiuoja šiuo metu sandėliuose turinti 800 tonų druskos, o artimiausiomis dienomis laukiama 500 tonų druskos papildymo. Remiantis trijų paskutinių metų duomenimis, per sezoną Kauno mieste išbarstoma nuo 4 iki 9 tūkst. tonų druskos. 2016 m. lapkritį–2017 m. balandį buvo išbarstyta 4,3 tūkst. tonų druskos. „Gatvių barstymo darbų pradžia oficialiai skelbiama lapkričio 1 d. Tačiau, priklausomai nuo klimato sąlygų, pradedama barstyti ir anksčiau“, – LRT.lt informavo UAB „Kauno švara“ Miesto valymo skyriaus vadovė Jolanta Beidokaitė. Ši bendrovė gatvėms barstyti turi 13 druskos barstytuvų, iš kurių 6 yra nauji. 