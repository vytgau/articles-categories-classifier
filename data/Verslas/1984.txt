Savivaldybės skundą pirmadienį patenkinęs Lietuvos apeliacinis teismas panaikino Vilniaus apygardos teismo pernai lapkritį priimtą nutartį ir perdavė bylą teismui nagrinėti iš naujo. Vilniaus apygardos teismas buvo patenkinęs VPT prašymą ir skyrė savivaldybei 50 tūkst. eurų baudą. „Viešųjų pirkimų tarnybos vertinimo (...) išvados turinį teismas privalėjo nagrinėti. To neatlikęs, teismas laikytinas pažeidusiu teisės normas, neatskleidusiu bylos esmės, kas sudaro pagrindą priimtą sprendimą panaikinti“, – rašoma Apeliacinio teismo nutartyje. Į teismą VPT kreipėsi po to, kai 2017 metų balandį savivaldybei rekomendavo nutraukti sutartį su „Irdaiva“, tačiau tuo pat metu jis buvo pradėtas statyti. Sutartį savivaldybės administracija su bendrovėmis „Irdaiva“ ir „Tiksli forma“ pasirašė 2016 metų rugpjūtį.