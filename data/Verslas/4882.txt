Už akciją sandoryje, kuris baigtas spalio 10 dieną, sumokėta 2,51 euro, šia kaina visą „Rokiškio sūrio“ bendrovę vertinant 81 mln. eurų, pranešė „INVL Asset Management“. „Rokiškio sūris“ valdybos pirmininkas Dalius Trumpa BNS patvirtino, kad turėtą bendrovės akcijų paketą pardavė Švedijos investicijų bendrovė „East Capital“. Su jos atstovais BNS kol kas nepavyko susisiekti. „Vertiname „Rokiškio sūrio“ sukauptą patirtį bei ateities potencialą, tad investuojame pensijų fondų, kuriems valdyti turtą patikėjo daugiau kaip šimtas tūkstančių šalies gyventojų, lėšas į šios įmonės akcijas“, - pranešime sakė „INVL Asset Management“ investicijų valdymo departamento direktorius Vaidotas Rūkas. „Rokiškio sūris“ yra paskelbęs apie planus išleisti naują akcijų emisiją, skirtą Naujosios Zelandijos pieno perdirbimo gigantei „Fonterra“. Planuojama, kad „Fonterra“ įsigis 10 proc. „Rokiškio sūrio“ akcijų. „Tikime, kad šis žingsnis atvers „Rokiškio sūriui“ naujų plėtros galimybių ir pagerins įmonės valdymą“, - tvirtino V. Rūkas. Pasak D. Trumpos, „Rokiškio sūrio“ vadovybė teigiamai vertina „Invaldos INVL“ grupės bendrovės valdomų pensijų fondų tapimą įmonės akcininkais. „Ši grupė garsėja kaip konstruktyvus investuotojas, tikimės, kad akcininkų pasikeitimas bus naudingas ir bendrovei, ir visiems – tiek stambiesiems, tiek smulkiesiems jos akcininkams. Mes manome, kad šis žingsnis taip pat rodo naujojo akcininko pritarimą „Fonterros“, kaip strateginio investuotojo, atėjimui į bendrovę“, - pranešime tvirtino D. Trumpa. 2016 metais „Rokiškio sūris“ gavo 226,2 mln. eurų pajamų bei uždirbo 10,5 mln. eurų grynojo pelno, įmonės nuosavas kapitalas siekė 122,1 mln. eurų. Iki šiol į „Rokiškio sūrio“ akcijas buvo investavęs „INVL Asset Management“ valdomas investicinis fondas „INVL Baltijos fondas“, valdantis 0,74 proc. akcijų paketą. Šiuo metu 79,57 proc. „Rokiškio sūrio“ akcijų paketą valdo Antanas Trumpa, „Pieno pramonės investicijų valdymas“ ir „RSU Holding“. „Rokiškio sūrio“ akcijos kotiruojamos „Nasdaq“ Vilniaus biržos Oficialiajame sąraše, trečiadienį akcijų rinkos kaina buvo 2,56 euro.