Prognozuojama, kad 100 šalies gyventojų šiemet turės išlaikyti 53 vaikus ir pensininkus, kai pernai išlaikė 52. Statistikos departamento vadovė Vilija Lapėnienė teigia, kad visuomenė sensta - pernai darbingo amžiaus žmonių dalis sudarė 65,9 proc. o šiemet, prognozuojama, ši dalis sumažės iki 65,3 proc. „Žymaus sumažėjimo nėra, bet ta dalis, kuri emigruoja, daugiausia yra darbingo amžiaus gyventojai, pensininkų dalis taip pat didėja“, - spaudos konferencijoje teigė V. Lapėnienė. Pasak jos, emigracija yra pagrindinė demografinės situacijos blogėjimo priežastis. Pasak jos, Lietuva pernai neteko didesnio nei Marijampolės miesto - 37,8 tūkst. gyventojų. Iš viso Lietuvos nuolatinių gyventojų skaičius sumažėjo 1,3 proc., iki 2,81 mln. Pasak Statistikos departamento vadovės, gimstamumas sumažėjo 3,3 proc., iki 29,6 tūkst., o mirštamumas sumažėjo 4 proc., iki 39,5 tūkst. V. Lapėnienė teigia, kad, jeigu gimstamumas nepradės augti, be to, ir toliau emigruos darbingo amžiaus asmenys, demografinė situacija tik blogės. Pernai kas antras išvykęs žmogus buvo 20-29 metų amžiaus. Tačiau, anot jos, į šalį praėjusiais metais daugiau žmonių imigravo - iš viso 29,3 tūkst. šalies gyventojų, arba 45,5 proc.