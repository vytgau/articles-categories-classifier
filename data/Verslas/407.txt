„Teismui pritaikius laikinąsias apsaugos priemones ir sustabdžius nacionalinio stadiono konkursą, tikėjomės, jog bus įgyvendintas teisingumas ir atsižvelgta į racionalumo bei konkurencijos svarbą šiame nacionalinio lygio konkurse. Esame įsitikinę, kad priimtas teismo sprendimas yra nepagrįstas bei neteisėtas, todėl jį tikrai skųsime ir sieksime, kad mūsų preliminarus pasiūlymas būtų priimtas ir vertinamas“, – pranešime spaudai teigia „Vilniaus nacionalinio stadiono“ vadovas ir vienas akcininkų Renatas Načajus. Vilniaus apygardos teismas pirmadienį atmetė įmonės ieškinį ir nusprendė, kad konkurso sąlygose nustatytas reikalavimas preliminarius pasiūlymus pateikti elektronine forma per centrinę viešųjų pirkimų informacinę sistemą (CVP IS) atitinka Koncesijų įstatymo nuostatas. Pasiūlymas buvo atmestas, nes įmonė jį pateikė užklijuotame voke. Vilniaus savivaldybė kartu su Vyriausybei atstovaujančiu Kūno kultūros ir sporto departamentu (KKSD) siekia tęsti derybas su vieninteliu likusiu konkurso dalyviu – koncerno „Icor“ valdoma inžinerinių produktų ir sprendimų bendrove „Axis Industries“ bei jos partneriais. Teismas taip pat panaikino kovo pradžioje pritaikytas laikinąsias apsaugos priemones, laikinai sustabdžiusias konkurso procedūras. Vilniaus apygardos teismo sprendimas per 14 dienų gali būti skundžiamas Lietuvos apeliaciniam teismui. „Axis Industries“ kartu su bendrovėmis „Venetus Capital“, „Kauno arena“ ir architektų bendrovėmis „Populous“ bei „Cloud architektai“ kompleksą siūlo pastatyti už 79,9 mln. eurų. Konsorciumui pateikus detalizuotą stadionourbanistinį ir architektūrinį sprendinį, finansinės veiklos modelį ir komercinės veiklos verslo planą, pasiūlymas bus vertinamas iki birželio vidurio, vėliau prasidės oficialios derybos. 25 metų trukmės koncesijos sutarties pasirašymas numatytas 2019 metų vasarą. „Vilniaus nacionalinis stadionas“ su partneriais darbus siūlė atlikti už 77,886 mln. eurų. Po 50 proc. bendrovės „Vilniaus nacionalinis stadionas“ valdo R. Načajaus kontroliuojama įmonė „Nacionalinio stadiono operatorius“ ir Anelės Irutės Brusokienės valdoma įmonė „Naudos virsmas“.