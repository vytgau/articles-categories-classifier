Vidutinė 95 markės benzino litro kaina „Circle K“ degalinėse Vilniuje praėjusios savaitės pabaigoje siekė 1,205 euro, Rygoje – 1,272 euro, Taline – 1,337 euro, dyzelino – atitinkamai 1,134 euro, 1,192 euro ir 1,307 euro. Litras suskystintų dujų Vilniuje kainavo vidutiniškai 0,559 euro, Rygoje – 0,565 euro, Taline – 0,649 euro. Skelbta, kad Vyriausybės sprendimas nuo 2018 sausio 1 dienos padidinti akcizą dyzeliniam kurui, pakėlė dyzelinio kuro bei benzino kainas Lietuvos degalinėse. Degalų kainų pokytį užfiksavo Pricer.lt atliktas degalų kainų tyrimas paskutinėmis praeitų metų dienomis ir pirmąją šių metų savaitę. Dyzelino akcizas nuo sausio 1 Lietuvoje padidėjo nuo 330,17 iki 347 eurų už 1 tūkst. litrų (5 proc), rašoma pranešime spaudai. Finansų ministerija planavo, kad litras įprasto dyzelino vairuotojams pabrangs apie 2 centus. Tačiau tyrimo metu nustatyta, kad Vilniaus ir Kauno degalinėse dyzelinas vairuotojams pabrango nuo 2 iki 6 euro centų, o oktaninio skaičiaus A95 benzinas iki 4 euro centų už 1 litrą.