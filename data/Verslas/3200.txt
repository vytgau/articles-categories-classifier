„Mūsų žiniomis, nė viena Europos Sąjungos valstybė dar nepateikė tokios paraiškos, mes vieninteliai“, – trečiadienį Seimo tyrimo komisijai, analizuojančiai, kodėl į Lietuvą tiekiami nevienodos kokybės ar sudėties to paties ženklo maisto produktai, teigė tarnybos direktoriaus pavaduotoja Neringa Baronienė. Po posėdžio BNS ji patikslino, kad prašoma 195 tūkst. eurų. N. Baronienės teigimu, šios lėšos bus naudojamos tiriant Lietuvos vartotojų elgsenos ir požiūrio į dvigubos produktų kokybės problemą nesąžiningos komercinės veiklos kontekste. „Kaip vartotojai vertina tą dvigubą kokybę, ar mato tuos skirtumus, ar tai iškreiptų jų elgesį ir ar vartotojas rinktųsi tas prekes, žinodamas apie tuos skirtumus. (...) Tai būtų papildomas įrodymas, formuojant bylą dėl nesąžiningos komercinės veiklos“, – teigė N.Baronienė. N. Baronienės žiniomis, panašūs tyrimai Lietuvoje dar nebuvo atliekami. Be to, dalis lėšų būtų skirta keistis informacija su kitomis ES valstybėmis, kuriose ši problema keliama. Pasak jos, panašių tyrimų nėra pradėjusi nė viena ES valstybė.