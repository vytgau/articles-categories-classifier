Taip spalio 20 dieną nusprendė Vilniaus apygardos teismas, patenkinęs „Trust Capital“ ieškinį. „Hanner“ valdybos pirmininkas Arvydas Avulis BNS sakė, jog siekia prisiteisti investicijų iš buvusio partnerio. „Mes praradome kantrybę aiškintis ir kreipėmės į teismą. Kadangi Ukrainoje su teismais sudėtinga, nusprendėme tą daryti Lietuvoje. O. Radkovskis yra buvęs partneris, kuris laidavo už investicijas. Mes nuo 2010 metų nusprendėme pasitraukti iš Ukrainos rinkos ir šioje šalyje nebeinvestuojame. Ir visą tą laiką ieškome būdų, kaip atgauti savo investicijas“, - BNS sakė jis. A. Avulis neatskleidė, į kokius projektus buvo investuojama kartu su Ukrainos politiku. „Ukrainoje mes turėjome labai daug projektų, su O. Radkovskiu investavome į kelis, bet paprašėme, kad jis kažkaip užtikrintų, kad tie projektai yra realūs. Tai jis pasirašė laidavimą, bet įsipareigojimų neįvykdė ir turi už tai teisiškai atsakyti“, - sakė „Hanner“ valdybos pirmininkas. Teismui „Trust Capital“ nurodė 2013 metais perėmusi kreditorinius reikalavimus iš „Hanner“, tačiau už ką susidarė šie įsiskolinimai, neaišku. Teismo sprendimą dar galima skųsti Lietuvos apeliaciniam teismui. Anksčiau oficialiai skelbta, jog pusę „Jugstroj invest“ akcijų „Hanner“ valdo per Ukrainos kompaniją „Hanner invest“. Kam priklausė likusios akcijos, taip pat ką veikė kompanija, neskelbta. Naujausiose ataskaitose „Hanner“ taip pat nenurodo, ar tebevaldo „Jugstroj invest“ akcijų. O. Radkovskis šiuo metu yra Odesos srities tarybos pirmasis vicepirmininkas ir šalyje žinomas verslininkas, anksčiau buvo Aukščiausios Rados deputatas. Spalį nesėkmingai pasikėsinta į jo gyvybę. Kaip skelbia šalies žiniasklaida, O. Radkovskis taip pat yra Ukrainos kompanijos „Bereg-Group“, veikiančios šalies statybų ir nekilnojamojo turto sektoriuje, bendraturtis. Pastaroji su „Hanner“ valdoma Ukrainos kompanija „Hanner invest“ 2010 metais įsigijo įmonę „Mir atrakcionov“, kuri Odeso centre planavo komercinį kompleksą. Tačiau miesto valdžia dėl nevykdomos teritorijos nuomos sutarties nuo 2007 metų siekė ją nutraukti. Registrų centro duomenimis, vienintelė „Trust Capital“ akcininkė yra Estijos „Hanner group“. Veiklą Ukrainoje „Hanner“ pradėjo 2004 metais. Anksčiau oficialiai skelbta, kad Ukrainos „Hanner invest“ šalyje valdo kompanijas „Prioritet“ (90 proc. akcijų), „Mir atrakcionov“ (80 proc. akcijų), „Olimpeks trans“ (70 proc.), „Budmarin“ (70 proc. akcijų), „Hanber“ (50 proc.). Dalis jų plėtojo daugiabučių projektus Odesoje bei Kryme.