„Tai bus tikra staigmena. ES finansų ministrai turėtų pašalinti aštuonias šalis iš „juodojo“ mokesčių rojų sąrašo“, – sakė pareigūnas. Jo teigimu, be Panamos ir Pietų Korėjos iš sąrašo bus pašalinti ir Jungtiniai Arabų Emyratai, Tynisas, Mongolija, Makao, Grenada ir Barbadosas. Toks sprendimas priimtas praėjus vos kelioms savaitėms po „juodojo“ septyniolikos ES nepriklausančių šalių sąrašo paskelbimo, kuris sukėlė kai kurių valstybių pasipiktinimą. Minėtas pareigūnas paaiškino, kad iš „juodojo“ sąrašo išbrauktos šalys pateks į vadinamąjį „pilkąjį“ sąrašą, kas reiškia, kad jos prisiėmė neįvardijamų įsipareigojimų Europos Sąjungai reformuoti savo mokesčių įstatymus. „Juofasis“ mokesčių rojais laikomų šalių sąrašas buvo paskelbtas praėjus metams po to, kai buvo paskelbti „Panamos popieriai“, nutekinti iš žinomos Panamos teisininkų firmos. Šie duomenys atskleidė, kaip pasaulio turtingieji slepia savo turtus nuo mokesčių. „Tai yra nerimą kelianti tendencija. Praėjus vos mėnesiui po to, kai buvo sudarytas sąrašas, jie jau šalina iš jo šalis. Jie mažina tikėjimą sąrašu, kuris ... tuštėja“, – agentūrai AFP sakė „Oxfam“ ES mokesčių politikos patarėja Aurore Chardonnet. Sąraše vis dar yra Sent Lusija, Trinidadas ir Tobagas, Bahreinas, Guamas, Maršalo salos, Palau, Samoa, Amerikos Samoa ir Namibija.