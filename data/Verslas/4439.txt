„Kai lankiausi Hanoverio parodoje Vokietijoje (balandžio pabaigoje - BNS), buvome susitikę su įmonės atstovais ir teko atsakyti į daug klausimų - nuo labai eilinių ir žemiškų iki, pavyzdžiui, tokių, kaip vertinu kauniečių požiūrį, jeigu į įmonę dirbti atvyktų specialistai iš Meksikos, ar egzistuoja multikultūrinis požiūris ir ar tie darbuotojai nesulauktų neigiamos reakcijos“, - pasakojo M. Sinkevičius, spalį palikęs ūkio ministro pareigas. Anot jo, būtent pavasarį Hanoveryje vykusioje tarptautinėje parodoje „Hannover Messe“ buvo leista suprasti, kad „Continental“ yra pasirinkusi Lietuvą ir dar vieną neįvardijamą Europos Sąjungos (ES) valstybę. „Tuomet jie minėjo, kad savo sprendimą ketina paskelbti artimiausiu metu. Vėliau buvo indikacijų spalį, kad linkstama link Lietuvos. Jie konkretaus „taip“ nepasakė, bet žinojome, kad atvyksta į savivaldybes ir lankosi darželiuose (kurie galėtų priimti užsieniečių vaikus - BNS). Tai buvo indikacija, kad kažkas vyksta“, - teigė M. Sinkevičius. Jo teigimu, Vokietijos įmonės atstovai taip pat domėjosi mokestine aplinka, valstybės ateities vizija. „Jiems rūpėjo mokestinė aplinka, kokius įsipareigojimus galime prisiimti, darbuotojų perkvalifikavimo galimybės, kokias galime pasiūlyti mokestines lengvatas. Nustebino klausimai apie multikultūrinį požiūrį, manęs taip pat klausė, kaip mes konstruojame savo šalį 20 metų į priekį. Jie akcentavo, kad nenori suklysti, nes jie ateina čia mažiausiai 20 metų“, - pasakojo buvęs ūkio ministras. Jis pripažino, kad Kaune nusprendus investuoti „Continental“, „Hella“ bei „Hollister“, regione gali trūkti inžinerinės krypties specialistų, tačiau vylėsi, kad švietimo įstaigos sugebės rinkai pasiūlyti pakankamai darbuotojų. Pirmadienį pranešta, kad „Continental“ Kauno rajone į naują gamyklą ketina investuoti 95 mln. eurų ir čia įdarbinti 1 tūkst. darbuotojų. Tai bus viena didžiausių plyno lauko investicijų Lietuvos istorijoje. BNS žiniomis, „Continental“ ketina įsikurti Kauno laisvojoje ekonominėje zonoje (LEZ), kurioje kita Vokietijos automobilių pramonės milžinė „Hella“ neseniai pradėjo 30 mln. eurų vertės gamyklos statybas. Čia taip pat statoma Kauno kogeneracinė jėgainė, veikia JAV medicinos priemonių gamintoja „Hollister“, Suomijos termoizoliacinių priemonių bendrovės „FinnFoam“ gamykla, „DPD Lietuvos“ logistikos centras bei dar apie 20 gamyklų ar logistikos centrų. Laisvosiose ekonominėse zonose Lietuvoje daugiau kaip 1 mln. eurų investuojančios gamybos ar logistikos įmonės pirmuosius 6 metus nemoka pelno mokesčio, kitus 10 metų moka pusę šio mokesčio - 7,5 proc. Investuotojams netaikomas nekilnojamojo turto mokestis (įprastas tarifas - 1 proc.), mokestis už dividendus (15 proc.). Šios sąlygos taip pat galioja paslaugų įmonėms, LEZ investuojančios daugiau kaip 100 tūkst. eurų ir turinčioms daugiau nei 20 darbuotojų. Lietuvoje įsteigtos 7 laisvosios ekonominės zonos: Akmenės, Kauno, Kėdainių, Klaipėdos, Marijampolės, Panevėžio, Šiaulių. Didžiausios jų veikia Klaipėdoje ir Kaune. V. Matijošaitis: „Continental“ siunčia žinią pasauliui Vokietijos automobilių komponentų pramonės milžinės „Continental“ sprendimas investuoti 95 mln. eurų į gamyklą Lietuvoje, antrame pagal dydį šalies mieste, siunčia žinią kitiems investuotojams apie Kauno patrauklumą, sako miesto meras Visvaldas Matijošaitis. „Mes galime važinėti po visas pasaulines investicijų parodas ir ten pasakoti, kad Kauno regionas yra augantis industrinis centras. Mes galime visoms Kaunu ar Lietuva besidominčioms kompanijos siųsti puikiai parengtas prezentacijas su argumentais, kodėl Kaunas yra patrauklus investicijoms. Bet visa tai yra menkniekis, palyginti su tuo, kokią žinią pasauliui apie Kauną siunčia tokio kalibro kompanijos, kaip „Continental“ sprendimas įsikurti pas mus. Mūsų komandos akimis, tai yra pati reikšmingiausia pergalė Kaunui, sparčiausiai augančiam Lietuvos miestui“, - komentare teigė V. Matijošaitis. Jo teigimu, dieną, kai paskelbta apie „Continental“ atėjimą į Kauną, galima vadinti istorine. Vokietijos įmonės investicijos miestui svarbios ir dėl to, kad bus sukurta 1 tūkst. darbo vietų aukštos kvalifikacijos darbuotojams, bendrovė taps viena didžiausių mokesčių mokėtojų. Kauno rajono meras Valerijus Makūnas sakė manantis, kad rajonas investuotojams patrauklus ne tik dėl verslui pritaikytų zonų, bet ir dėl patrauklios gyvenamosios aplinkos sukūrimo darbuotojams. „Žinoma, esame ir geografiškai gerai išsidėstę Lietuvos masteliu, bet mes labai daug investuojame į gyvenimo aplinkų kūrimą: inžinerinius tinklus, kultūrą, švietimą, verslo paramos programas. Už tai ir renkasi verslas Kauno rajoną“, – sakė V. Makūnas. Jis pabrėžė, kad verslo objektų plėtra rajone nepaveiks gyvenamųjų teritorijų ar saugomų gamtinių, kurortinių, paveldo zonų. Premjeras Saulius Skvernelis sako, kad „Continental“ gamykla bus didžiausias tiesioginių užsienio investicijų projektas Lietuvos istorijoje, o Vokietijos bendrovės sprendimas kurtis Kaune yra didelis žingsnis šiai industrijai šalyje. „Investuok Lietuvoje“ generalinis direktorius Mantas Katinas sako, jog ši investicija gali tapti esminiu lūžiu, priversiančiu į Lietuvą atsigręžti ne tik automobilių gamintojus, bet ir kitus stambius komponentų tiekėjus. Tikėtina, kad „Continental“ įsikurs Kauno laisvojoje ekonominėje zonoje (LEZ), kuri yra netoli Kauno oro uosto - iš jo į 17 Europos ir Artimųjų Rytų miestų skraidina dvi oro bendrovės - „Ryanair“ ir „Wizzair“. Kaunas yra už 100 km nuo Lietuvos sostinės Vilniaus, miestus jungia autostrada ir geležinkelis. Oficialiai būsima „Continental“ gamyklos vieta kol kas neskelbiama. Tai bus didžiausia plyno lauko investicija Lietuvos istorijoje. Kauno LEZ jau kuriasi ar veikia nemažai investuotojų. Vokietijos automobilių pramonės milžinė „Hella“ spalį pradėjo 30 mln. eurų vertės gamyklos statybas, čia statoma Suomijos „Fortum“ ir „Lietuvos energijos“ kogeneracinė jėgainė, veikia JAV medicinos priemonių gamintoja „Hollister“, Suomijos termoizoliacinių priemonių bendrovės „FinnFoam“ gamykla, „DPD Lietuvos“ logistikos centras bei dar apie 20 gamyklų ar logistikos centrų.