„Adidas“ veiklos pelnas trečiąjį šių metų ketvirtį siekė 795 mln. eurų ir buvo daugiau nei trečdaliu aukštesnis nei tuo pat laikotarpiu pernai. Tuo tarpu veiklos pelno marža ūgtelėjo 2,7 procentinio punkto ir siekė 14 proc. Hercogenauracho mieste įsikūrusi kompanija ketvirtinėje ataskaitoje patvirtino metinių finansinių rodiklių prognozes, kurias bendrovė buvo pakėlusi anksčiau šiemet. „Adidas“ generalinis direktorius Kasperas Rorstedas žadėjo, kad šiemet kompanijos pardavimai augs 19 proc., o grynasis pelnas - 28 proc. Pagrindiniu pardavimų augimo varikliu trečiąjį ketvirtį buvo prekių ženklas „Adidas“, ypač bėgimo ir sporto lauke inventoriaus pardavimai. Tuo tarpu „Reebok“ prekių ženklo pardavimai liko iš esmės nepakitę.