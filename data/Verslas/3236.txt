Prof. F. Schneiderio nuomone, Lietuvoje tikimybė laimėti čekių loterijoje labai maža ir reikėtų pasiūlyti daugiau laimėjimų, kartu būtina į loteriją įtraukti kuo daugiau žmonių. „Sėkmei pirmiausia reikia užtikrinti, jog kvitų loteriją laimėję gyventojai matytų, kad atgauna sumokėtus mokesčius“, – interviu dienraščiui sakė šešėlinės ekonomikos ekspertas. Loterijos projekto vadovas Rolandas Puncevičius teigia, kad tuo atveju, jei gyventojų susidomėjimas kvitų žaidimu, kitaip vadinamu čekių loterija, imtų mažėti, mokesčių administratorius „neabejotinai svarstytų“ papildomas galimybes. Pavyzdžiui, būtų ieškoma papildomo finansavimo priziniam fondui didinti. Vis dėlto, pasak jo, šiuo metu VMI stebi didėjantį gyventojų susidomėjimą žaidimu: per tris savaites nuo jo pradžios jau užregistruota per 150 tūkst. čekių. Pirmoji šalies istorijoje nacionalinė čekių loterija startavo lapkričio pabaigoje. Žaidime dalyvauti gali fiskaliniai kasos kvitai, gauti už prekes turgavietėse bei už įvairias paslaugas. Loterijoje kas savaitę galima laimėti 10 piniginių prizų po 200 eurų, o kiekvieną mėnesį – 5 tūkst. eurų. Vienas iš loterijos tikslų – mažinti šešėlinę ekonomiką.