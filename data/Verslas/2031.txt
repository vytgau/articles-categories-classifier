„Ilgus dešimtmečius „Lietuvos geležinkeliai“ buvo virtę „valstybe valstybėje“ - bendrovėje trūko skaidrumo, buvo manipuliuojama rezultatais, o slepiantis už socialinių funkcijų buvo įprasta pateisinti blogus rezultatus bei neveiklumą. Turime užtikrinti, kad tokia situacija nepasikartos, kad vadovai nebus politiškai susiję ir nekompetentingi, o įmonė niekada nebepriklausys nuo politinių vėjų“, - pranešime teigė R. Masiulis. Anot jo, pertvarka nėra „drastiškai liberali“, išlaiko įmonės stabilumą. Jo teigimu, radikaliai liberalizuoti įmonės negalima, nes ši yra atsakinga už tranzitą į Karaliaučių. Taigi pokytis turi būti subalansuotas ne tik rinkos, bet ir valstybės interesų apsaugos požiūriu. Vyriausybė pirmadienį svarsto Susisiekimo ministerijos siūlymą, pagal kurį nuo „Lietuvos geležinkelių“ bus atskirta krovinių vežimo geležinkelių transportu, keleivių vežimo geležinkelių transportu ir viešosios geležinkelių infrastruktūros valdymo, naudojimo ir disponavimo ja veiklos į atskiras įmones, kontroliuojamas „Lietuvos geležinkelių“. Išskaidyti veiklas reikalauja 4-asis ES geležinkelių paketas - pagal jį valstybės gali pasirinkti sektoriaus valdymo modelį, o direktyvos nuostatos dėl infrastruktūros valdytojo nešališkumo, nepriklausomumo ir finansinio skaidrumo į Lietuvos teisę turi būti perkeltos iki šių metų pabaigos. „Lietuvos geležinkeliai“ ir jos antrinės įmonės, anot ministerijos, nebus privatizuojamos jokia apimtimi. Esant poreikiui, gali būti svarstomi papildomi saugikliai strateginių įmonių įstatyme užtikrinant šimtaprocentinį valstybės valdymą.