VKEKK atstovė Aistė Griškonytė vakar patvirtino, kad komisija vienašališkai nustatė „Klaipėdos vanduo“ paslaugų kainas. Komisijos sprendimas įsigalios 2018 m. sausio 1 d. Įsigaliojus naujoms kainoms kubinis metras vandens daugiabutyje brangs nuo 1,28 iki 1,33 Eur be PVM. Individualiam namui kaina didės nuo 1,17 iki 1,25 Eur be PVM. Komisija „Klaipėdos vanduo“ bazines geriamojo vandens tiekimo ir nuotekų tvarkymo bei paviršinių nuotekų tvarkymo paslaugų kainas buvo suderinusi rugsėjo 4 d. posėdyje. Tad realiai Klaipėdos miesto ir rajono taryboms reikėjo tik formaliai joms pritarti. „Jeigu savivaldybių tarybos per įstatyme numatytą terminą – 30 kalendorinių dienų – nenustato konkrečių paslaugų kainų vartotojams, komisija tai gali padaryti vienašališkai“, – paaiškino komisijos atstovė. Bazinės kainos nustatomos 3 metų laikotarpiui ir perskaičiuojamos kasmet. Šiuo metu taikomos kainos galioja nuo 2013 m. rugpjūčio 1 d. Jų galiojimo laikotarpis baigėsi dar 2016-aisiais. Aiškinama, kad kainas tenka didinti dėl to, kad didėja „Klaipėdos vandens“ būtinosios sąnaudos, tarp jų ir darbo apmokėjimo išlaidos. Teigiama, kad per 8 šių metų mėnesius įmonė patyrė 155 tūkst. nuostolių. Beje, ne tik Klaipėdos miesto savivaldybės taryba per nustatytą laiką nepatvirtino paslaugų kainų, pritarimo suderintoms kainoms nedavė ir Klaipėdos rajono savivaldybės taryba.