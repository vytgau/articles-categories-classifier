Bendrovė paskelbė savo žiemos sezono skrydžių tvarkaraštį ir keturias naujas kryptis. Nuo spalio pabaigos avialinijos skraidins į tris Italijos miestus – Veneciją, Milaną ir Boloniją, taip pat pradės skrydžius į Izraelį – Tel Avivą. Bilietus į Italiją jau galima įsigyti, skrydžių į Tel Avivą datos dar nėra paskelbtos. Avialinijos pranešė, kad skraidins iš Vilniaus į Venecijos Trevizo oro uostą. Pirmasis skrydis iš Vilniaus į Veneciją numatomas jau spalio 28 dieną. Iš Vilniaus į Trevizo oro uostą „Ryanair“ skraidys dukart per savaitę. Taip pat „Ryanair“ skraidins iš Kauno į Boloniją. Pirmasis skrydis numatomas spalio 29 dieną. Iš Kauno į Boloniją skrydžiai bus vykdomi du kartus per savaitę. Iš Kauno oro uosto taip pat bus vykdomi skrydžiai į Milano Malpensa oro uostą ir Tel Avivą. Informacijos apie bilietų kainas ir kada bus pradėti vykdyti pirmieji skrydžiai į Tel Avivą „Ryanair“ tinklalapis kol kas nepateikia. Naujų skrydžių pristatymo proga aviakompanija skelbia akciją – pigesnių bilietų kompanijos internetiniame puslapyje galima įsigyti iki kovo 4 dienos.