Bendrovė gruodžio 8 d. pasirašys 106,5 mln. eurų vertės prekybos ir pramogų centro statybų finansavimo sutartį su SEB banku. Į Rygos „Akropolio“ projektą lietuviai iš viso investuos apie 200 mln. eurų. Rygos „Akropolis“ yra vienas didžiausių ir reikšmingiausių komercinio nekilnojamojo turto projektų, įgyvendinamų Latvijoje per pastarąjį dešimtmetį. 98 000 kv.m. ploto centre įsikurs daugiau nei 200 parduotuvių, kavinių ir restoranų, ledo arena, kino centras, boulingo klubas, vaikų žaidimo erdvė ir 9000 kv.m. ploto aukščiausios klasės biurų pastatas. „Visi Rygos „Akropolio“ statybų darbai vyksta pagal planą – pastatas sparčiai kyla, o 2019 m. sausį palnuojama baigti jo statybos darbus“, - sakė bendrovės „Akropolis group“ valdybos pirmininkė Saulė Zabulionytė. Rygos „Akropolio“ statybos darbus vykdo Latvijos įmonė SIA „Merks“, priklausanti „Merko Ehitus“ grupei ir Lietuvos bendrovė „Mitnija“. Kuriant prekybos centro planinę struktūrą bendradarbiaujama su prekybos srities architektūros įmone „Benoy“. „Akropolis Group“ yra kontroliuojančioji bendrovė, valdanti nekilnojamojo turto projektų vystymo ir nuomos paslaugų įmones Lietuvoje, Latvijoje, Estijoje ir Bulgarijoje. Lietuvoje „Akropolis Group“ valdo prekybos centrus „Akropolis“ Vilniuje, Klaipėdoje ir Šiauliuose. Įmonė taip pat pastatė ir išplėtojo Kauno „Akropolį“, kurį 2008 m. įsigijo fondas iš Vokietijos. Įmonių grupei taip pat priklauso „Delano“, valdanti restoranų tinklą „CanCan pizza“, savitarnos restoranus „Delano“ bei kavinių tinklą „Caif cafe“ ir „Apollo“ boulingų veiklą vykdančios įmonės.