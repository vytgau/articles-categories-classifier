Lietuvos banko sprendimas yra šališkas, neobjektyvus ir klaidinantis visuomenę, juo siekiama susidoroti su viena sparčiausiai augančių kredito unijų Lietuvoje bei sumažinti konkurenciją finansinėje rinkoje, teigiama Taupkasės, kredito unijos, pranešime. Lietuvos banko Priežiūros tarnybos sprendimas netenkinti Taupkasės, kredito unijos, prašymo persitvarkyti į specializuotą banką grindžiamas tuo, kad unija neva aiškiai ir detaliai nenurodė, kokiomis priemonėmis bus užtikrinama tvari banko veikla, o pateikta informacija apie būsimą investuotoją, Priežiūros tarnybos manymu, buvo neišsami. Taip pat, remiantis sprendime nurodytais skaičiavimais, unijos nuosavo kapitalo dalių suma yra mažesnė nei nustato teisės aktai. Taupkasė, kredito unija, apskundė Lietuvos banko Priežiūros tarnybos sprendimą Kauno bei Vilniaus apylinkės teismams, laikydama jį faktiškai nepagrįstu ir neatitinkančiu realybės. Unija nesutinka su tarnybos atliktais nuosavo kapitalo skaičiavimais. „Priežiūros tarnyba unijos kapitalo skaičiavimams pasirinko senesnius duomenis, darydami prielaidą, kad Taupkasės nuosavas kapitalas nuo 2017 m. rugsėjo 30 d. iki metų pabaigos visiškai nesikeis, dėl ko unija nevykdytų persitvarkymui reikalaujamo kapitalo rodiklio, tačiau toks skaičiavimas yra ne tik neobjektyvus, bet ir neatspindi tikrovės“, - sako Taupkasės, kredito unijos, administracijos vadovas A. Kučinskas. Teismuose buvo pasiekta pergalė, Taupkasei suteiktos laikinosios apsaugos priemonės, todėl Lietuvos bankas negalėjo atimti ar laikinai sustabdyti šios unijos licencijos. Taupkasės, kredito unijos, administracijos vadovo teigimu, Lietuvos bankas, pažeisdamas įpareigojančius teismų sprendimus, ir toliau laikosi agresyvios politikos - pakartotinai nesvarstyti unijos pertvarkymo klausimo, jėga perkelti unijos turimus aktyvus į Lietuvos centrinę kredito uniją. „Vertinant pastarųjų metų Lietuvos banko veiksmus mūsų atžvilgiu, tikėtina, kad toks Lietuvos banko Priežiūros tarnybos elgesys yra tam tikrų suinteresuotų grupių tikslų tenkinimas, o ne objektyvi Lietuvos finansinės rinkos priežiūra. Todėl dar kartą kreipsimės į teismus bei konkurencijos tarnybą ištirti esamą padėtį ir atskleisti tikruosius Lietuvos banko siekius”, - teigia A. Kučinkas. ELTA primena, kad gruodžio 28 d. Taupkasės, kredito unijos, veikla apribota ir laikinasis administratorius - UAB „Verslo administravimo centras“ - paskirtas siekiant užtikrinti patikimą ir riziką ribojantį kredito unijos valdymą. Laikinasis administratorius turės papildomai išnagrinėti kredito unijos finansinę padėtį, jos galimybes tapti Lietuvos centrinės kredito unijos nare ir ne vėliau kaip iki 2018 m. sausio 25 d. pateikti Lietuvos bankui išvadas dėl jos veiklos perspektyvų. Priimant nutarimą dėl kredito unijos veiklos apribojimo, atsižvelgta į tai, kad Taupkasė, kredito unija, tinkamai įvertinus jos turtą ir pajamas, nevykdo svarbiausio - kapitalo pakankamumo - normatyvo, susijusio su unijos mokumu. Pateiktų finansinių ataskaitų duomenimis, kredito unijos veikla jau ne vienerius metus iš eilės yra nuostolinga - 2015 m. patirta 1 046,6 tūkst. Eur, 2016 m. - 928,9 tūkst. Eur, 2017 m. pirmąjį pusmetį - 371,4 tūkst. Eur nuostolių. Lietuvos banko Priežiūros tarnyba, vertindama Taupkasės, kredito unijos, veiklą, ne kartą nustatė veiklos trūkumų ir teisės aktų pažeidimų, už kuriuos taikė poveikio priemones, pavyzdžiui, 2015 m. liepos mėn., įvertinus atlikto tyrimo rezultatus, Lietuvos banko sprendimu nuo valdybos nario pareigų buvo nušalintas kredito unijos valdybos narys; 2017 m. rugsėjo mėn., įvertinus neplaninio patikrinimo rezultatus, nuo pareigų nušalinta administracijos vadovė ir valdybos narė (valdybos pirmininkė) ir apribotas skolinimas; 2017 m. lapkričio mėn. kredito unijai skirta bauda už netinkamą klientų informavimą ir pan. Be to, Lietuvos Aukščiausiasis Teismas šių metų birželį yra pripažinęs negaliojančiu Taupkasės, kredito unijos, sprendimą, kuriuo Paskolų komiteto nariams buvo išmokėta daugiau kaip 720 tūkst. Eur tantjemų. Paskolų komiteto nariai ir pirmininkas buvo įpareigoti grąžinti lėšas, kurios gautos pažeidžiant įstatymus. Lietuvos bankui pateiktais šių metų spalio 1 d. duomenimis, Taupkasės, kredito unijos, turtas sudarė 19,3 mln. Eur, pagal turto dydį ji buvo 12-a kredito unija Lietuvoje ir vienijo 2,9 tūkst. narių. Indėlininkams nieko nereikia daryti, kol vertinama kredito unijos finansinė būklė ir nėra nuspręsta dėl jos veiklos perspektyvų. Kredito unijų narių indėliai yra apdrausti valstybės įmonėje „Indėlių ir investicijų draudimas“ Indėlių ir įsipareigojimų investuotojams draudimo įstatymo nustatyta tvarka.