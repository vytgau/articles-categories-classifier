Praėjusiais metais „Wizz Air“ iš Lietuvos pervežė daugiau kaip 1,35 mln. keleivių - 13 proc. daugiau nei užpernai. Šiemet įmonė ketina pasiūlyti 1,8 mln. vietų Lietuvos maršrutais - 20 proc. daugiau nei praėjusiais metais. Praėjusiais metais bendrovė iš viso skraidino 28 mln. keleivių - 24 proc. daugiau nei 2016 metais. „Wizz Air“ orlaivių parką papildė 14 naujų orlaivių, tad lėktuvų skaičius padidėjo iki 88. „2017-ieji aviakompanijai buvo milžiniškos plėtros metai. Mes pasiekėme įspūdingą augimą visose verslo srityse, „Wizz Air“ įtvirtindami kaip vieną sparčiausiai augančių oro linijų bendrovių ir padėdami pagrindus tolesniam augimui per ateinantį dešimtmetį“, - sako „Wizz Air“ vadovas Jozsefas Varadis. Įmonė pernai su bendrove „Airbus“ pasirašė savo visų laikų didžiausią orlaivių užsakymą įsigyti dar 146 „Airbus A320neo Family“ orlaivius. Naująjį susitarimą patvirtinus „Wizz Air“ akcininkams, oro linijų bendrovės turimą parką sudarys 282 orlaiviai. Naujų orlaivių pristatymas numatytas 2026 metų pabaigos. Kartu su naujuoju kovą pradedamu maršrutu Vilnius-Atėnai, aviakompanija iš trijų Lietuvos oro uostų siūlo 32 kryptis.