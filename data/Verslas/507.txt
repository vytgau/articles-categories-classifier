Kauno rajono savivaldybės administracijos direktorius Antanas Nesteckis sako, kad toks sprendimas priimtas atsižvelgus į vietos gyventojų prašymus. Inicijuotas projektas, pagal kurį Lietuvos automobilių kelių direkcijos (LAKD) užsakymu, jau vyksta darbai: kertami statyboms trukdantys medžiai ir krūmai, kasami kelio šlaitai. Savivaldybė praneša, kad ties Giraite planuojama įrengti 1 264 metrų ilgio ir 6,5 metrų aukščio konstrukciją, kurios pagrindas - garsą sugeriantys akustiniai elementai, įtvirtinti plieniniuose, gelžbetoniniuose pamatuose. Iš gyvenvietės pusės užtvarą žadama apželdinti visžaliais vijokliniais augalais. Sienelės įrengimas kainuos apie 3,5 mln. Eur. Projekte numatyta, kad statybos gali trukti penkis mėnesius. ELTA skelbė, kad automagistralėje ties Giraitės gyvenviete, 2017 metų duomenimis, per parą pravažiuoja beveik 36 tūkst. lengvųjų automobilių ir daugiau kaip 5 tūkst. sunkiasvorių transporto priemonių. Pagal specialistų pateiktas prognozes, 2037-aisiais šia magistrale, tikėtina, pravažiuos apie 42 tūkst. lengvųjų automobilių ir 7 tūkst. sunkiasvorių transporto priemonių per parą.