„Socialiniuose tinkluose (Facebook, Twitter ir kitur) jų nariai įmonių skelbiama informacija apie alkoholinius gėrimus gali dalintis, ją skleisti savo kontaktams ir pan., tokiu būdu šią informaciją gautų kiti vartotojai nepriklausomai nuo jų valios ar noro (pvz., vienam iš draugų pasidalinus tam tikru įmonės pranešimu ar foto nuotrauka, pasinaudojus pamėgimo funkcija ir kt.). Departamento nuomone, tokia situacija neatitiktų įstatymo leidėjo tikslo – uždrausti alkoholio reklamą“, – skelbiama naujienų portalui 15min atsiųstame Departamento išaiškinime. Departamentas patikino, kad eiliniai piliečiai „gali ir ateityje galės dalintis savo asmeninėmis nuomonėmis, foto nuotraukomis ir kita informacija apie alkoholinius gėrimus ar laisvalaikį“. Lietuvos aludarių gildijos vadovas Saulius Galadauskas piktinasi, kad gamintojai vartotojams socialiniuose tinkluose negalės pristatyti savo naujos produkcijos. „Negalėsime paaiškinti nei apie salyklą, nei apie apynius, negalėsime nei paminėti, nei pajuokauti. Tai čia toks talibanas bus“, – 15min sakė S. Galadauskas. BNS primena, kad kovojant su paplitusiu alkoholio vartojimu nuo kitų metų Lietuvoje uždraudžiama alkoholio reklama, nuo 18 iki 20 metų keliamas amžius, kada galima jo įsigyti, ir trumpinamas pardavimo laikas.