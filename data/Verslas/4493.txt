Antrą šių metų ketvirtį Statistikos departamento atlikto savarankiško darbo statistinio tyrimo duomenimis, trys iš dešimties (30,7 proc.) savarankiškai dirbančių asmenų savarankiškai pradėjo dirbti dėl susiklosčiusių palankių aplinkybių, 18,6 proc. – nes tai yra įprasta praktika jų veiklos srityje. Kas aštuntas (12,9 proc.) savarankiškai dirbantis vyras ir kas dešimta (10,1 proc.) savarankiškai dirbanti moteris pradėjo dirbti savarankiškai dėl lankstaus darbo grafiko. Daugiausia (27,5 proc.) savarankiškai dirbančių asmenų antrą ketvirtį dirbo žemės ūkyje, miškininkystėje ir žuvininkystėje, prekyboje – 16,7 proc., statyboje – 13 proc. Pagrindinė savarankiškai su samdomaisiais darbuotojais dirbančių asmenų veiklos sritis buvo prekyba – ja užsiėmė beveik kas ketvirtas (22,2 proc.) savarankiškai su samdomaisiais darbuotojais dirbantis asmuo. Kas trečias (31,6 proc.) savarankiškai be samdomųjų darbuotojų dirbantis asmuo dirbo žemės ūkyje, miškininkystėje ir žuvininkystėje. Tarp savarankiškai dirbančių asmenų daugiausia buvo kvalifikuotų žemės, miškų ir žuvininkystės ūkio darbuotojų (24,8 proc.), kvalifikuotų darbininkų ir amatininkų (18 proc.) bei paslaugų sektoriaus darbuotojų ir pardavėjų (17,6 proc.). Savarankiškai dirbantys vyrai daugiausia buvo kvalifikuoti žemės, miškų ir žuvininkystės ūkio darbuotojai (27,1 proc.), o savarankiškai dirbančios moterys – paslaugų sektoriaus darbuotojos ir pardavėjos (35,8 proc.). Kas trečias (36 proc.) savarankiškai dirbantis asmuo turėjo aukštą (aukštesnysis, aukštasis) išsilavinimą, trys iš penkių (58,4 proc.) – vidutinį. (pagrindinis su profesine kvalifikacija, vidurinis (be/su profesine kvalifikacija), specialusis vidurinis), 5,6 proc. – žemą (neturi pradinio, pradinis (be/su profesine kvalifikacija) išsilavinimą. Savarankiškai su samdomaisiais darbuotojais dirbančių asmenų išsilavinimas aukštesnis nei savarankiškai be samdomųjų darbuotojų dirbančių asmenų: 58,9 proc. savarankiškai su samdomaisiais darbuotojais dirbančių asmenų turėjo aukštą išsilavinimą, o savarankiškai be samdomųjų darbuotojų dirbantieji – tik kas trečias (29,5 proc.). Savarankiškai dirbančių asmenų buvo prašoma įvardyti pagrindinį sunkumą dirbant savarankiškai per paskutinius 12 mėnesių. Kas trečias (31,7 proc.) savarankiškai dirbantis asmuo nurodė, kad neturėjo jokių sunkumų, kas ketvirtas (22,8 proc.) – kaip pagrindinį sunkumą nurodė pasitaikančius laikotarpius, kai nėra klientų ar darbo užsakymų, 16,9 proc. – laikotarpius, kai kyla finansinių sunkumų. Aštuoni iš dešimties (82,5 proc.) savarankiškai dirbančių asmenų patys nusprendžia, kada pradėti ir baigti savo darbo dieną, tik 3,5 proc. nurodė, kad darbo laiką nustato jų klientai. Daugiau nei pusė (55,8 proc.) savarankiškai dirbančių asmenų nurodė, kad iš esmės patenkinti dirbamu darbu, 8,4 proc. – menkai patenkinti arba visiškai nepatenkinti. Savarankiškai su samdomaisiais darbuotojais dirbantys asmenys yra labiau patenkinti savo dirbamu darbu nei savarankiškai be samdomųjų darbuotojų dirbantieji. Tyrimo duomenimis, vienas iš dešimties (9,7 proc.) savarankiškai dirbančių asmenų per ateinančius 12 mėnesių ketina samdyti darbuotojų.