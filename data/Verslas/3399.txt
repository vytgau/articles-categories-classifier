Bendras stambiausių regiono įmonių akcijų indeksas „Stoxx Europe 600“ ūgtelėjo 0,1 proc. iki 389,46 punkto. Londono biržos indeksas FTSE 100 ūgtelėjo 0,2 proc., o Frankfurto DAX – mažiau nei 0,1 proc. Tuo tarpu Milano FTSE MIB beveik nepakito, o Paryžiaus CAC 40 sumažėjo 0,1 proc. Šią savaitę rinkos dalyvių dėmesys yra nukreiptas į centrinius bankus. Laukiama JAV, Anglijos ir Europos centrinių bankų sprendimų dėl monetarinės politikos. Prognozuojama, kad JAV centrinis bankas – Federalinio rezervo sistema – trečiadienį padidins bazinę palūkanų normą jau trečią kartą šiais metais iki 1,25-1,5 proc. Tuo tarpu Europos Centrinis Bankas ir Anglijos bankas savo monetarinės politikos neturėtų keisti. Naftos ir dujų kompanijų akcijas kelia į viršų augančios naftos kainos. „Brent“ naftos kaina šoktelėjo iki didžiausio lygio per daugiau nei dvejus metus po to, kai buvo pranešta, kad kelioms savaitėms sustabdytas didelis „Forties“ naftotiekis Šiaurės jūroje, nes jame pastebėtas nuotėkis. BP akcijos pabrango 1,1 proc., „Shell“ – 1 proc., o „Statoil“ – 2,1 proc.