Inspekcija nuolatinio vadovo neturi jau visus metus – nuo praėjusių metų kovo, kai iš inspekcijos viršininkės pareigų pasitraukė Laura Nalivaikienė. Nuo praėjusių metų pavasario Statybų inspekcijai laikinai vadovauja viršininko pavaduotoja Eglė Kuklierienė. Tačiau Aplinkos ministerija artimiausiu metu turi paskirti kitą laikiną inspekcijos viršininką, nes pagal įstatymus laikinasis vadovas gali būti skiriamas ne ilgiau nei vienų metų terminui. Aplinkos viceministrė Rėda Brandišauskienė aiškina, kad atranka visu metus neskelbta, nes per šį laiką bandyta kalbėtis su daugeliu žmonių iš viešojo sektoriaus raginant dalyvauti būsimoje atrankoje, tačiau net tos pačios inspekcijos darbuotojai entuziazmu netrykšta. „Reikia skatinti žmones pretenduoti ir siekti tos karjeros, tą darbą tikrai darėme ir tikrai nelengva įkalbėti tos pačios inspekcijos tarnautojus, įskaitant iš vadovybės, kad jie pretenduotų tame konkurse dalyvauti. Kalbiname juos, dairėmės aplinkui plačiau viešajame sektoriuje, ką galima kalbinti, bet tikrai negalime pasidžiaugti gerais rezultatais. Dabar skelbiame tą konkursą, bet nesame tikri, ar tikrai bus ten tų dalyvių, kurie atitiktų kvalifikaciją“, – BNS praėjusią savaitę sakė viceministrė. Žmonės iš privataus sektoriaus, pasak R. Brandišauskienės, net nelabai nori kalbėti šia tema. „Tai nėra paprastas klausimas, tai labai atsakingos pareigos, reikia ir kompetencijos, ir sąžiningumo, ir kitų savybių. Tuo pačiu jos nėra labai patrauklios, nes pati kontrolės funkcija – ji užprogramuota kaip negatyvi“, – aiškino aplinkos viceministrė. Kandidatai paraiškas dalyvauti konkurse turi pateikti iki kovo 27 dienos.