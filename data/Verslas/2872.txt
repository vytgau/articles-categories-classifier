Atvejų, kai fiziniai asmenys ar įmonės nusprendžia energiją grobstyti, būna pačių įvairiausių – nuo noro nemokėti už būsto šildymą iki slaptos pogrindinės nelegalios veiklos. Kai kurios vagystės vykdomos gana ilgą laiką ir atneša labai didelių nuostolių, kuriuos dažnu atveju tenka išsireikalauti teismuose. ESO skaičiuoja, kad vien šeši didžiausi pastarųjų metų elektros grobstymo atvejai bendrai atnešė daugiau nei 280 tūkst. eurų nuostolių, rašoma bendrovės pranešime spaudai. „Tikrieji nuostoliai, kuriuos sugauti grobstytojai turi atlyginti, kartais būna ir dar didesni, nes prisideda ekspertizių, teismų išlaidos. Dažnas nedrįsta pripažinti pažeidimo arba nesutinka atlyginti priskaičiuotų nuostolių, tad teisybės ieškoti kartais tenka teismuose. Daugiausiai neteisėtų prisijungimų pastebi ESO specialistai, bet labai svarbi ir visuomenės pagalba – nulinė tolerancija vagystėms, kurios gali vykti kiekvieno kaimynystėje“, – sako ESO Apskaitų valdymo departamento direktorius Ovidijus Martinonis. Gyventojai kviečiami apie įtartinus atvejus pranešti anonimine Pasitikėjimo linija arba trumpuoju telefonu, nurodytu įmonės tinklalapyje. Visa informacija apie įtariamus nusikaltimus gali padėti ne tik greitai sustabdyti grobstymo atvejus, bet ir išgelbėti gyvybių. 1 vieta. 59,5 tūkst. Eur. Finansiškai didžiausias pastarųjų metų gobstymo atvejis fiksuotas įmonėje Šalčininkų rajone pernai. ESO inžinieriai, analizuodami elektros energijos balansą, pastebėjo nemažą dingstančios energijos kiekį. Planuoti patikrinimai įtarimų sukėlusioje įmonėje nedavė rezultatų, bet neplanuotas patikrinimas atskleidė, kad įmonė elektros apskaitos prietaisą paveikdavo išoriniais techniniais įrenginiais, kuriuos per patikrinimus nuimdavo, ir taip grobstė energiją net kelerius metus. 2 vieta. 51,4 tūkst. Eur. Tokios vertės elektros grobstymas buvo fiksuotas 2015 m., išsiaiškinus, kad Joniškio rajono gyventojas pažeidė apskaitos skaitiklį specialia įranga taip, kad šis fiksuotų tik dalį sunaudojamos energijos. Grobstoma energija buvo naudojama patalpoms šildyti, tačiau ESO inžinieriai aptiko pažeistus skaitiklius. 3 vieta. 49,5 tūkst. Eur. Vievyje 2015 m. pastebėtas gana didelis energijos suvartojimo neatitikimas. Po patikrinimų išaiškėjo, kad gyventojas, norėdamas apšildyti didelio ploto būstą ir nemokėti už šildymą, prie tinklo prisijungė prieš apskaitos prietaisus. Sprendimas buvo techniškai netvarkingas ir pavojingas. Nors gyventojas tikėjosi, kad niekas jo nesuseks, ESO inžinieriai gudrybę aptiko. 4 vieta. 49,4 tūkst. Eur. Kartais grobstymų aptikti nėra lengva, tačiau net išmaniausi sprendimai galiausiai įkliūva. 2016 m. aptikta, kad Prienų rajono gyventojas sugebėjo prisijungti prie elektros tinklo po žeme. Grobstomą energiją jis naudojo būstui, pirčiai šildyti. Netikėtai už tokį suktą sprendimą sučiuptas gyventojas pripažino pažeidimą ir sutiko atlyginti žalą. 5 vieta. 40 tūkst. Eur. Pernai ESO specialistai aptiko, kad viena automobilių remonto bendrovė Vilniuje slaptai prisijungė prie elektros tinklo prieš apskaitos skaitiklius ir grobstė nemažus kiekius energijos. Tokiai veiklai reikia gana daug elektros, o žiemą ji buvo naudojama ir patalpoms šildyti. 6 vieta. 32,7 tūkst. Eur. Išskirtinis atvejis Jonavos rajone 2016 m. buvo aptiktas tik su policijos pareigūnų pagalba. Energiją grobstė įmonė, įrengusi pogrindinį nelegalų kanapių auginimo cechą. Kanapėms auginti reikalinga energija buvo grobstoma prisijungus prie tinklo prieš apskaitos prietaisą. Išaiškinus šį atvejį, gręsianti atsakomybė už grobstymą tikrai tapo ne pačia svarbiausia šios įmonės problema.