Airijos oro bendrovėms „Aer Lingus“ ir „Ryanair“ paskelbus apie skrydžių sustabdymą, oro uostas pranešė, kad dėl sniego ir ledo „skrydžius šiandien nuo maždaug 15 val. stabdo ir visos kitos oro bendrovės“. Ir „Aer Lingus“, ir pigių skrydžių įmonė „Ryanair“ pareiškė, jog skrydžius planuoja atnaujinti šeštadienio ryte. „Dėl oro sąlygų paskelbtas raudonojo lygio pavojus, kuris galios antroje dienos pusėje ir rytoj, todėl kitos oro bendrovės penktadienį vargu ar vykdys skrydžius į Dublino oro uostą ar iš jo. Skrydžius jos greičiausiai atnaujins šeštadienio ryte“, – pareiškė oro uostas. „Šiandien ir rytoj toliau valysime kilimo ir tūpimo taką, riedėjimo takus, orlaivių stovėjimo vietas ir perono zonas, kad mūsų klientai oro vežėjai šeštadienio ryte, kaip ir planuoja, galėtų vėl pradėti teikti paslaugas“, – pareiškė oro uostas. Tarptautinis Dublino oro uostas pernai aptarnavo beveik 30 mln. keleivių ir tarp judriausių Europos oro uostų užėmė keturioliktą vietą. Dėl visoje Europoje siaučiančių pūgų jau buvo uždarytas Ženevos oro uostas, tačiau jis jau atnaujino veiklą.