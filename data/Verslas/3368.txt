Bendrovė skaičiuoja, kad šios investicijos leistų atsisakyti daugiau kaip dvidešimties metų senumo transporto priemonių ir užtikrintų, kad mieste kursuos tik žemagrindis viešasis transportas. „Per ateinančius metus „Kauno autobusai“ planuoja įvykdyti du pirkimus – visiškai atsinaujinti troleibusus, kad neliktų senų „Škodų“, ir senesnius autobusus. Kaune liktų tik žemagrindžiai autobusai ir troleibusai, jie būtų švaresni“, – BNS sakė Kauno savivaldybės Transporto ir eismo organizavimo skyriaus vedėjo pavaduotojas Mindaugas Augustaitis. Kauno taryba dėl „Kauno autobusų“ planuojamų investicijų svarstys kitą antradienį vyksiančiame tarybos posėdyje. Parengtame sprendimo projekte nurodoma, kad „Kauno autobusai“ ketina įsigyti 63 naujus troleibusus, kurie pakeistų šiuo metu Kauno gatvėmis važinėjančius 26–28 metų senumo „Škoda“ troleibusus. Taip pat „Kauno autobusai“ norėtų įsigyti 50 naujų autobusų, kurie pakeistų dabar eksploatuojamus ir didžiausią taršą sukeliančius 20–25 metų senumo autobusus. Skaičiuojama, kad troleibusų ir autobusų pirkimui „Kauno autobusai“ turėtų skolintis 33 mln. eurų. „Paskutinis troleibusų pirkima buvo vykdytas prieš daugiau nei dešimt metų ir to pirkimo paskola šiemet bus pabaigta dengti. Tiesiog atėjo laikas atsinaujinti“, – aiškino M. Augustaitis. Kauno savivaldybė lapkričio mėnesį jau nusprendė už Europos Sąjungos lėšas įsigyti ne mažiau 17 troleibusų. Skaičiuojama, kad už šiam pirkimui numatytus 7,9 mln. eurų, iš kurių 1,1 mln. eurų skirs savivaldybė, turėtų pavykti įsigyti apie 22 troleibusus. Taigi, iš viso „Kauno autobusų“ parka papildytų daugiau kaip 80 naujų troleibusų. Anksčiau Kauno viešąjį transportą svarstyta atnaujinti įsigijant elektra varomus autobusus, tačiau įvertinus, jog jie galėtų pervežti mažiau keleivių, reikėtų įsigyti akumuliatorių krovimo įrangą, o ateityje keisti ir pačius akumuliatorius, nuspręsta pasirinkti troleibusus. „Kauno autobusų“ duomenimis, šiuo metu viešojo parką sudaro 155 troleibusai, kurių amžiaus vidurkis 22–eji metai, ir 244 autobusai, kurių amžiaus vidurkis 13 metų. Po atnaujinimo troleibusų amžiaus vidurkis sumažėtų iki penkerių metų, o autobusų – iki maždaug devynerių metų. Šiuo metu 140 Kauno autobusų ir troleibusų nėra žemagrindžiai. Per metus „Kauno autobusai“ perveža apie 80 mln. keleivių. Kaune taip pat kursuoja 79 maršrutiniai taksi.