JAV prezidentas pasirašė įsakymą, kuriuo užkertamas kelias Singapūro bendrovei „Broadcom“ įsigyti JAV puslaidininkių gamintoją „Qualcomm“. Japonijos jenai JAV dolerio atžvilgiu smuktelėjus 0,36 proc., šalies NIKKEI akcijų indeksas šįryt ūgtelėjo 0,66 procento. Japonijos finansų ministras ir ištikimas premjero Sh. Abe bendražygis T. Aso patiria spaudimą atsistatydinti dėl neskaidraus žemės sklypo pardavimo. T. Aso nuo 2012, kuomet pradėjo eiti vicepremjero pareigas, buvo vienas svarbiausių taip vadinamos „Abenomics“ politikos rėmėjų ir įgyvendintojų. Šiandien 14.30 val. Lietuvos laiku bus skelbiami JAV infliacijos duomenys – tikimasi, kad vartotojų kainų indeksas vasarį paaugo 2,2 proc. metiniu tempu, o bazinė infliacija (atmetus maisto ir energetikos kainas) siekė 1,8 procento. Baltijos šalių biržose investuotojai aktyvesnių veiksmų nesiėmė – vakar pirmų keturių bendrovių, kurių akcijomis prekiauta aktyviausiai, kainos nepakito. Daugiausia sandorių (46) sudaryta Šiaulių banko, kuris vienintelis peržengė 100 tūkst. eurų apyvartą, akcijomis. OMXB indeksas smuktelėjo 0,08 proc., bendra apyvarta siekė 669,1 tūkst. eurų. Jau pasibaigus prekybos sesijai „Vilkyškių pieninė“ paskelbė, kad vasario mėn. pajamos siekė 6 mln. eurų – 29 proc. mažiau nei 2017 m. vasarį. Pasak bendrovės, sumažėjimą lėmė kritusios kainos eksporto rinkose ir gamybos sustabdymas dėl planinio remonto.