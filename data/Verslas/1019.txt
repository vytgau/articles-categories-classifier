Kovo 26 dieną Airijos skrydžių bendrovė „Ryanair“ iš Kauno pradeda skraidinti į Ispanijos miestą Žironą, kovo 27-ąją Vengrijos „Wizz Air“ – iš Vilniaus į Graikijos sostinę Atėnus, nuo kovo 28 dienos „Ryanair“ pasiūlys skrydžius iš Vilniaus į Graikijos Korfu salą, o kovo 29-ąją – iš Kauno į Bulgarijos uostamiestį Burgasą bei prie Adrijos jūros Italijoje esantį Riminį. Dalies skrydžių krypčių laukia pokyčiai. Kompanija „Wizz Air“, skraidinanti iš Vilniaus į Milaną, keičia oro uostą: vietoje Bergamo dabar bus galima skristi tiesiai į Milano oro uostą Malpensą. Maroko kurortą Agadirą bus galima aplankyti ir vasaros sezono metu. Į oro uostų skrydžių žemėlapius sugrįš sezoniniai maršrutai – iš Vilniaus bus skraidoma į Chaniją, Odesą ir Sankt Peterburgą, iš Kauno – į Edinburgą ir Rodą, iš Palangos – į Glazgą, Minską, Maskvą ir Varšuvą. Lietuvos oro uostų tinklui priklauso treji oro vartai Vilniuje, Kaune ir Palangoje. Pernai jie aptarnavo 5,2 mln. keleivių ir 55 tūkst. skrydžių, šiemet ketinama aptarnauti 4,7 mln. žmonių.