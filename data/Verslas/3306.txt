„Dėl pensijų, jeigu manęs atmintis neapleidžia, buvome sutarę (centrinis bankas, Finansų ministerija, Socialinės apsaugos ir darbo ministerija, Seimo Biudžeto ir finansų komiteto pirmininkas), kad turėsime finalinį apsitarimą ir po to išeisime su pasiūlymais“, – penktadienį žurnalistams sakė jis. V. Vasiliauskas sakė, kad to, kas dabar vyksta, nelabai nesupranta. DELFI primena, kad socialinės apsaugos ir darbo ministras Linas Kukuraitis trečiadienį susitikime su žurnalistais papasakojo apie planus iš esmės keisti pensijų kaupimą. Anot ministro, dabartinė sistema neteisinga, nes ji supriešina dabartinius ir būsimus pensininkus. Viena vertus, iš „Sodros“ į fondus pervedami pinigai, kurie esą turėtų būti skirti dabartinių senjorų pensijoms. Pavyzdžiui, pernai į fondus buvo pervesta 153 mln eurų. Kita vertus, nedaug pensiją kaupiančių darbuotojų žino, kad dėl kaupimo būsima jų „Sodros“ pensija bus 10–15 proc. mažesnė. Parengtais įstatymų projektais turėtų būti sprendžiamos šios dvi problemos. „Bus daroma, kad iš „Sodros“ biudžeto nebūtų mokama į antrą pakopą. Taip pat bus atstatoma 100 proc. „Sodros“ pensija. Antra kaupimo pakopa turėtų būti patraukli dalyvauti, kad būtų patrauklu kaupti. Esame parengę projektą, kad būtų patraukliau. Tačiau jo nenorime dėti ant stalo, nes įsibėgėja dabartinės mokesčių permainos. Gali būti daug intensyvesnio dalyvavimo“, – galimai apie didesnes pačių darbuotojų ir galbūt valstybės biudžeto įmokas į pensijų fondus užsiminė L. Kukuraitis. V. Vasiliauskas nenorėjo komentuoti tokių ministro pasiūlymų. „Galime kalbėti apie mūsų pasiūlymus“, – sakė jis. „Kartais pas mus per anksti į eterį transliuojama tai, dėl ko dar nėra nuspręsta. Be jokios abejonės, tai yra prerogatyva vykdomosios valdžios, dėl to ginčo nėra. Mes save diskusijose dėl pensijų įsivaizduojame kaip tam tikrą ekspertizę turinčią instituciją. Mes esame maža valstybė, todėl mums svarbu susitarti dėl esminių dalykų. Pensijų sistemą aš laikau viena tokių sričių. Čia negali būti supriešinimo, tampymo, nes tai ilgalaikis projektas, kuris turės pasekmių mums visiems. Nematau erdvės politikavimui“, – komentavo V. Vasiliauskas. DELFI primena, kad pavasarį Lietuvos bankas pateikė savo pasiūlymų paketą pensijų sistemai. „Mūsų pozicija vienareikšmė – dabartinis pensijų sistemos modelis nėra pakankamai gyvybingas. Emigracijos mastas, mažas gimstamumas, senstanti visuomenė – ši faktų visuma pranašauja, kad, artimiausiu metu nesiėmus reikšmingų pertvarkų, valstybei nepavyks užtikrinti pakankamų gyventojų pajamų senatvėje nedidinant valstybės skolos. Susidūrėme su realia grėsme, kad šiandieninė tendencija, jei artimiausiu laiku nepakeisime jos krypties, toliau didins pajamų nelygybę bei skurdą ir galiausiai pakirs viešuosius finansus“, – tuomet sakė V. Vasiliauskas. Tarp Lietuvos banko pasiūlymų: asmeninių sąskaitų įteisinimas, lankstesnių vyresnio amžiaus gyventojų darbo ir išėjimo į pensiją formų įtvirtinimas, privalomo gyvenimo ciklo investavimo kaupiantiems pensiją II pakopoje įteisinimas ir kt.