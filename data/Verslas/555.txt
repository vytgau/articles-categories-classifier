Trečiadienį paskelbta vasario statistika apie vidutinio darbo užmokesčio (VDU) augimą Rumunijoje. Šis rodiklis įdomus, nes nuo 2018 metų sausio 1 dienos Rumunijoje buvo sujungtos darbuotojo ir darbdavio socialinio draudimo įmokos – tas pats kitąmet gali įsigalioti ir Lietuvoje. Viena pagrindinių su įmokų sujungimu susijusių rizikų – kad perskaičiavimu pasinaudoję darbdaviai sumažins darbuotojų atlyginimus, tačiau Rumunijoje ji, bent kol kas, neišsipildė. Tiesa, pernai fiksuotas pakankamai spartus augimas sulėtėjo. Vasarį rumunų VDU „į rankas“ buvo 2487 lėjos arba 533,43 euro. T.y. 0,1 proc. daugiau nei sausį. Šių metų vasarį lyginant su praėjusių metų tuo pačiu laikotarpiu, VDU šalyje padidėjo 11,2 proc. Rumunijos nacionalinis statistikos institutas savo pranešime pastebi, kad metų sandūroje stebėti svyravimai atlyginimų dydyje daugiausiai susiję su metiniais priedais ir taip vadinamais „tryliktaisiais atlyginimais“. Lietuvos Vyriausybė planuojamos mokesčių reformos pasiūlymus visuomenei turėtų pristatyti kitą savaitę.