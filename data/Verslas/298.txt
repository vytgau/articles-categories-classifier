Lietuvių kalba jau įgalinta iOS vartotojams, o pirmadienį bus pasiūlyta ir telefonams su Android programine įranga. „Lietuvoje turime jau daugiau nei 100 000 vartotojų. Atsižvelgiant į greitą klientų skaičiaus augimą, buvo akivaizdu, kad lietuviškas programėlės atnaujinimas yra būtinas”, - pranešime cituojamas „Revolut” verslo plėtros vadovas Andrius Bičeika. Kartu su programėlės atnaujinimu kompanija pristatė ir išmaniąją taupyklę „Revolut Vaults”. Kaskart atsiskaičius „Revolut”kortele, suma bus suapvalinta iki sveiko skaičiaus, o smulkieji pinigai keliaus į kliento susikurtą taupyklę. „Jei už kavą mokėsiu €2,50, programėlė sumą suapvalins iki €3, ir €0,50 keliaus į mano taupyklę pasirinktam pirkiniui, tarkime, atostogoms, telefonui, ar pan. Taupyklėje pats nustatau, kokią sumą noriu pasiekti, kam taupau, galiu stebėti savo progresą, o atsižvelgiant į mano atsiskaitymų istoriją, programėlė pateiks apytikrį paskaičiavimą, kada pasieksiu norimą sumą”, - taupyklių veikimą aiškina A. Bičeika. Kiek daugiau nei prieš du metus Londone įkurta „Revolut“ visoje Europoje jau pasiekė 1,5 mln. vartotojų, kurie atliko per 80 mln. operacijų, kurių bendra vertė šiandien jau siekia 15 mlrd. JAV dolerių. Vienas iš greičiausiai augančių FinTech startuolių pasaulyje jau sulaukė 88 mln. JAV dolerių iš tokių investuotojų kaip „Index Ventures”, „Ribbit Capital” ir „Balderton Capital”. DELFI taip pat skelbė, kad Lietuvoje jau šiemet gali pradėti veikti naujas bankas. „Revolut“ paraiška jau svarstoma Europos centriniame banke.