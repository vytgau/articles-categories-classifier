Įmonės pajamos per metus sumažėjo 13 proc. iki 88,1 mln. eurų, pranešė „Litgas“. „Šį mažėjimą nulėmė mažesnės dujų pardavimo apimtys energijos gamintojams bei vartotojams pernai sugrąžinta 2016 metais perrinkta suma – apie 14,68 mln. eurų, kurios didžioji dalis susidarė 2016 metų sausio-balandžio mėnesiais, kai saugumo dedamoji buvo renkama pagal senąsias sutarties su „Statoil“ sąlygas“, – rašoma įmonės pranešime spaudai. Bendrovės koreguotas pelnas prieš mokesčius, palūkanas, nusidėvėjimą ir amortizaciją (EBITDA), apskaičiuotas eliminuojant anksčiau minėtus neatitikimus tarp saugumo dedamosios pajamų ir sąnaudų, per metus sumažėjo 31,4 proc. iki 1,2 mln. eurų. „Litgas“ ir „Statoil“ 2016 metų pradžioje pasirašė atnaujintą sutartį, pagal kurią SGD terminalo išlaikymas, arba vadinamoji dedamoji, sumažėjo 33,8 mln. eurų iki 75,67 mln. eurų per metus. „Litgas“ sėkmingai vysto savo strategines kryptis: efektyvina SGD terminalo paskirtojo tiekimo veiklą, mažinant dujų vartotojų išlaidas, ir kuria bei plečia komercinę, nereguliuojamą veiklą. 2017 metais optimizavus tiekimo grafiką ir nukreipus dalį krovinio, pavyko sumažinti paskirtojo tiekimo dujų pirkimo sąnaudas 3 mln. eurų. Be to, pernai pradėjome plėtoti SGD perkrovos jūroje bei sausumoje veiklas. Tai padės mums sustiprinti savo, kaip SGD kompetencijų centro bei paklausos agreguotojo galimybes ir vaidmenį“, – pranešime spaudai sakė „Litgas“ generalinis direktorius Tadas Adomaitis. Bendrovės reguliuojamos veiklos gamtinių dujų pardavimo pajamos pernai sumenko 17,6 proc. iki 53,8 mln. eurų, gamtinių dujų tiekimo balansavimo pajamos išaugo 2,3 karto iki 14,9 mln. eurų, SGD terminalo saugumo dedamosios pajamos smuko 37,5 proc. iki 18,8 mln. eurų. 100 proc. „Litgas“ akcijų priklauso „Lietuvos energijai“.