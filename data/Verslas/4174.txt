Seimas ketvirtadienį po pateikimo nepriėmė svarstyti liberalų parengtos Pridėtinės vertės mokesčio įstatymo pataisos, kuria siekta jo tarifą grąžinti į iki 2009 metų buvusį lygį. Už tai balsavo 23 parlamentarai, prieš – 19, o susilaikė 25. Seimo Biudžeto ir finansų komiteto vadovas Stasys Jakeliūnas pareiškė, kad toks siūlymas „biudžetą nuvarys į bankrotą“. Pasak jo, žinant, kiek yra biudžeto įsipareigojimų, reikėtų PVM didinti. Ekonomikos komiteto pirmininkas Virginijus Sinkevičius abejoja, ar vartotojai pajustų mažesnį mokestį. „Kainų mažėjimui (PVM sumažinimas – BNS) jokios įtakos neturės“, - prognozavo parlamentaras. Liberalai siūlė nuo 2018 metų PVM mažinti iki 20 proc., nuo 2019 metų – iki 19 proc., o nuo 2020–ųjų – iki 18 proc. Dabar PVM siekia 21 proc. Tai ne pirmas liberalų bandymas grįžti prie 18 proc. PVM – tai jie jau siūlė 2016–ųjų pavasarį, bet Seimas jas iš darbotvarkės išbraukė, o vėliau nebeįtraukė. Iki 18 proc. sumažinti PVM tarifą siūlė ir kiti parlamentarai, bet jų siūlymai taip pat atgulė į stalčius. Dėl PVM mažinimo iki 18 proc. ekonomistai ir teisininkai diskutavo ir 2014–ųjų viduryje. Tuomet siūlymą sukritikavo prezidentė Dalia Grybauskaitė - pasak jos, prioritetą reikia skirti ne atskirų mokesčių mažinimui, o socialinių problemų sprendimui. 21 proc. PVM tarifas buvo nustatytas per finansų krizę, siekiant užtikrinti papildomas biudžeto pajamas, kurios buvo būtinos fiskaliniam deficitui mažinti ir valstybės finansų stabilumui, kol baigsis sunkmetis. Tuometinė Andriaus Kubiliaus Vyriausybė teigė, kad PVM tarifas didinimas tik laikinai, iki finansų krizės pabaigos.