Vyriausybė trečiadienį posėdyje pritarė tokiam Ūkio ministerijos pasiūlymui. „Siūlome pritarti įstatymo projekto tikslui, tačiau pasiūlyti Seimui įstatymo projekto nesvarstyti, nes Vyriausybė pavasario sesijoje pateiks svarstyti Alkoholio kontrolės įstatymo pakeitimo įstatymo projektą, kuriame bus pasiūlytos pagrįstos, tinkamos ir ES teisę atitinkančios problemos sprendimo priemonės“, – trečiadienį Vyriausybės posėdyje kalbėjo ūkio ministras Virginijus Sinkevičius. Alkoholio kontrolės įstatymo pataisų iniciatoriai, tarp kurių yra konservatoriai Radvilė Morkūnaitė-Mikulėnienė, Andrius Kubilius, siūlo įtvirtinti išimtį, kad alkoholio reklama nelaikomas importuotas leidinys užsienio kalba, kurio leidėjas yra užsienio juridinis asmuo. Jie teigia, kad vartotojus pasiekia leidiniai su išplėštais lapais arba užklijuota alkoholioreklama. V. Sinkevičiaus teigimu, priėmus tokį projektą, išimtis nebūtų taikoma Europos Sąjungos valstybių leidiniams, kadangi ES teisės kontekste žodis „importas“ reiškia prekių įvežimą iš trečiųjų šalių. Pasak jo, pataisose yra spragų, galinčių sudaryti prielaidas išvengti reklamos draudimo. Vyriausybė ketina siūlyti, kad kitoje ES valstybėje teisėtai leidžiami ir teisėtai iš trečiųjų šalių importuoti leidiniai būtų be apribojimų tiekiami ir Lietuvos rinkai. Nuo šių metų pradžios įsigaliojus visiškam alkoholio reklamos draudimui, prekybos vietose pasirodė užsienyje išleisti žurnalai su išplėšytomis, užtušuotomis arba lipdukais apklijuotomis alkoholio reklamomis. Platintojai taip elgėsi baimindamiesi baudų už alkoholio platinimą. Prezidentė Dalia Grybauskaitė yra teigusi, kad įsigaliojus visiškam alkoholio reklamos draudimui Lietuvai gėdą daro faktas, jog užsienietiškų leidinių platintojai yra priversti iš jų plėšti lapus su tokia reklama ar kitaip ją slėpti. Premjeras Saulius Skvernelis buvo siūlęs užsienietiškų žurnalų Lietuvoje platintojams neplėšyti juose publikuojamos alkoholio reklamos.