Jeigu jūs tesugebėsite greitomis žvilgtelėti į palydovus ir išspausti trumpą šypseną, kol kovosite dėl vietos savo rankiniam bagažui, labai tikėtina, kad skrydžio palydovai jus analizuos kur kas atidžiau. Anot neseniai atliktos „Quora“ orlaivių palydovų apklausos, jie savo keleivius stengiasi įvertinti nuo to momento, kai šie įžengia pro lėktuvo duris. Skrydžių palydovai kaupia informaciją apie keleivius, pradedant potencialiais pavojais ir baigiant potencialia pagalba, ir tai atlieka vos vienu akies mirktelėjimu, rašo southernliving.com. Stiuardesė Amar Rama iš karto stengiasi pastebėti negaluojančius keleivius ir pažymi, kad nors žmogus būna pasiryžęs keliauti, iškilus rimtoms medicininėms bėdoms, yra kur kas geriau jas spręsti žemėje negu 10 km aukštyje. „Visi skrydžių palydovai yra apmokyti daryti širdies masažą, naudotis defibriliatoriais ir suteikti pirmąją pagalbą, – rašė ji. – Tačiau mes negalime jums diagnozuoti sveikatos sutrikimo ir neturime nei patirties, nei žinių elgtis kaip gydytojai“. Stiuardesės stebi keleivius ne tik dėl infekcijų. Pasak Sjaako Schulteiso, 30 metų dirbusio oro linijų bendrovėje „Lufthansa“, stiuardai taip pat žiūri, kad keleiviai nebūtų apsvaigę nuo kvaišalų ar alkoholio. „Jei keleivis lipa į lėktuvą girtas arba apsvaigęs, gali būti, kad jam nebus leista skristi, – rašė S. Schulteisas. – Pirmasis įspūdis dažniausiai būna teisingas ir mes tikrai sustabdome keleivius, kurie gali kelti grėsmę skrydžio saugumui.“ Jei problemų kyla jau skrendant, palydovams gali prireikti pastiprinimo ir jie gali kreiptis pagalbos į keleivius. Taigi žmonėms lipant į lėktuvą, jie iš karto atkreipia dėmesį, kas galėtų atskubėti jiems į pagalbą. „Jei pamatau stiprų, raumeningą, fiziškai tinkamą keleivį, įsidėmiu jo veidą ir stengiuosi įsiminti, kur jis sėdi, – rašė Janice Bridger, dirbanti stiuardese jau 27 metus. – Visko gali būti, kad man prireiks jo pagalbos.“ Skrydžių palydovai akimis taip pat ieško oro bendrovės darbuotojų, kurie skrydžio metu gali būti ne tarnyboje, bet gali padėti iškilus problemoms. „Jie žino, kaip spręsti nenumatytus atvejus, kaip ir aš, ir yra parengti nedelsiant prisijungti prie komandos“, – rašė J. Bridger. Jei jums atrodo, kad tai yra didžiulis krūvis palydovams, jūs esate teisus. „Kai pagalvoji, kad turiu tik 3–4 sekundes, kad keleivis pasijustų jaukiai ir svetingai sutiktas, ir dar turiu įvertinti visą riziką, kurią keleiviai atsineša su savimi į lėktuvą... taip, tai reikalauja daug koncentracijos“, – rašė J. Bridger. Tai dar viena priežastis, kodėl skrydžio metu su palydovais turėtumėte būti itin mandagūs.