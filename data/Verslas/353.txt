„Didinti mokestinę naštą šiam verslui ir tuo pačiu galimai išstumti žmones iš darbo rinkos mes negalime. Kalbant apie kai kurias, pagal patentą dirbamas veiklas, jų siaurinimas bus daromas, bet tikrai ne tokiais būdais, kokiais siūlo Lietuvos bankas“, – po Vyriausybės posėdžio kalbėjo S. Skvernelis. Lietuvos banko vadovas Vitas Vasiliauskas trečiadienį teigė, kad su darbo santykiais susijusios ir individualios veiklos apmokestinimas turi būti suvienodintas, o verslo liudijimai – panaikinti. Tokį siūlymą jau sukritikavo finansų ministras Vilius Šapoka – anot jo, tai yra užmaskuotas „nesportinis“ smūgis smulkiajam verslui. S. Skvernelis taip pat pabrėžė, kad visuotinis NT mokestis nebus įvedamas. „Tikrai nėra šiandien ta situacija, kad turėtume apmokestinti skurdžiausias ar vidutines pajamas gaunančius žmones, senjorus ir jaunas šeimas, įvedant visuotinį nekilnojamo turto mokestį“, – kalbėjo premjeras. Vyriausybė siūlo 0,3 proc. tarifu apmokestinti antrąjį, trečiąjį ir tolesnius vieno žmogaus turimus būstus. Tuo metu pagrindinis būstas ir sodybos bus apmokestinamos, kaip iki šiol, išlaikant apmokestinimo progresyvumą nuo bendros 220 tūkst. eurų vertės. V. Vasiliausko teigimu, Vyriausybės siūlomi NT apmokestinimo pakeitimai yra painūs ir kuklūs, jog leistų reikšmingai padidinti biudžeto pajamas, todėl reikėtų įvesti paprastą, skaidrų ir aiškų visuotinį progresinį NT mokestį.