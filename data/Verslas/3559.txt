„ES lygmeniu patvirtinome valstybių, kurios nepakankamai stengiasi kovoti su mokesčių vengimu, sąrašą“, – pareiškė reporteriams Bruno Le Maire. „Šiame juodajame sąraše yra 17 valstybių“, – pridūrė jis. ES šalys daugiau kaip metus stengėsi sudaryti galutinį ES nepriklausančių mokesčių rojų sąrašą. Labiausiai jam priešinosi mažesnės šalys, tokios kaip Airija, Malta ir Liuksemburgas, kurios nenorėjo atbaidyti jų mažus mokesčius taikančiose sostinėse savo būstines turinčių stambių įmonių. Į „juodąjį sąrašą“ įtrauktos šios šalys: Amerikos Samoa, Bahreinas, Barbadosas, Grenada, Guamas, Makao, Maršalo Salos, Mongolija, Namibija, Palau, Panama, Sent Lusija, Samoa, Pietų Korėja, Trinidadas ir Tobagas, Tunisas ir Jungtiniai Arabų Emyratai. Dar 47 šalys įtrauktos į „pilkąjį sąrašą“, pareiškė šaltiniai. Spėjama, kad kai kurių jurisdikcijų įtraukimas į „juodąjį sąrašą“ buvo atidėtas, nes jos per Karibų jūros regione anksčiau šiais metais siautusius uraganus patyrė didelę žalą. Sąrašui ypač priešinosi Didžioji Britanija, kuri baiminosi, kad į jį gali patekti Britanijos Karūnai priklausančios teritorijos, įskaitant Džersį ir Mergelių Salas. Į „juodojo sąrašo“ projektą buvo įtrauktos 29 šalys, tačiau jis po pastarosiomis dienomis virusių ginčų galiausiai buvo gerokai sutrumpintas. Prieš oficialų paskelbimą už ekonomiką atsakingas Europos Komisijos (EK) narys Pierre Moscovici pareiškė, kad jis tikėjosi, jog į sąrašą bus įtrauktos 20 šalių, tačiau jo sudarymą visgi pavadino „pradine pergale“. Vykdymo užtikrinimo problema Didžiausia problema kyla dėl vykdymo užtikrinimo, nes ES šalys vis nesutaria, ar šalims, įtrauktoms į „juodąjį sąrašą“, turėtų būti taikomos finansinės sankcijos, ar turėtų užtekti vien pakankamai gėdingo patekimo į sąrašą. Kelios valstybės narės, įskaitant Prancūziją, pasisako už tai, kad į „juodąjį sąrašą“ įtrauktiems mokesčių rojams būtų taikomos griežtos priemonės, pavyzdžiui, nebūtų skiriamas ES ir Pasaulio banko finansavimas, tačiau diskusijos šiuo klausimu vis dar tęsiasi. Kitos šalys nėra linkusios pritarti bendroms sankcijoms ir mano, kad sprendimus šioje srityje geriau patikėti valstybėms narėms. „Patekti į „juodąjį sąrašą“ jau yra pakankamai blogai ir, be jokios abejonės, tai turės pasekmių šioms šalims“, – pareiškė Liuksemburgo finansų ministras Pierre Gramegna. Į galiojantį mokesčių rojų sąrašą, kurį yra sudariusi Ekonominio bendradarbiavimo ir plėtros organizacija (EBPO), šiuo metu yra įtrauktas tik Trinidadas ir Tobagas. ES iš pradžių patikrino iš viso 92 jurisdikcijas. Sudarytas sąrašas turėtų būti nuolat atnaujinamas. Sprendžiant, kurios šalys turėtų būti įtrauktos į „juodąjį sąrašą“, nėra automatiškai laikoma, kad pelno mokesčio netaikančios valstybės gali pažeisti ES apmokestinimo kriterijus. Tačiau yra išskiriamos šalys, kurios sudaro palankias sąlygas steigti priedangos įmones ir kitas struktūras, kurios gali padėti vengti mokesčių. Šalims, į kurias buvo nusitaikiusi ES, buvo suteikta galimybė išvengti patekimo į sąrašą – tam jos turėjo prisiimti atitinkamus politinius įsipareigojimus ir pateikti išsamų jų laikymosi planą. Visoms šalims, tarp kurių iš pradžių buvo ir Jungtinės Valstijos, buvo nurodyta iki ES finansų ministrų antradienio susitikimo pateikti atsiliepimus ir nurodyti priemones, kurių jos galėtų imtis, kad patenkintų ES reikalavimus.