Trečiadienį „Lietuvos geležinkeliai“ planus pradėti kompleksinę talentų ugdymo programą įtvirtino pasirašydami bendradarbiavimo sutartį su Vilniaus Gedimino technikos universitetu, taip pat - ketinimų protokolus su Vilniaus technologijų ir dizaino kolegija ir Vilniaus geležinkelio transporto ir verslo paslaugų mokykla. Būtent šiais protokolais įsipareigota išvien investuoti į aukščiausio lygio technologijų specialistų rengimą visose ugdymo grandyse. Savo parašus ant sutarčių greta švietimo įstaigų vadovų padėjo ir „Lietuvos geležinkelių“ grupės įmonių - Vilniaus lokomotyvų remonto depo ir Geležinkelio tiesimo centro - generaliniai direktoriai. „Jei norime suburti aukščiausias kompetencijas turinčią komandą, talentų medžioklėje turime būti sumanesni ir greitesni už kitus. Akivaizdu, kad šiandien nebepakanka tiesiog dairytis darbo rinkoje. Tobulėti norintiems jauniems žmonėms galime padėti įgyti reikiamų žinių, kurios padės šiems žmonės susirasti lūkesčius atitinkančią darbo vietą čia, Lietuvoje“, - sako „Lietuvos geležinkelių“ generalinis direktorius Mantas Bartuška. „VGTU ruošia geležinkelių transporto ir geležinkelio kelių specialistus, todėl mums labai svarbu glaudžiai bendradarbiauti su „Lietuvos geležinkelių“ įmonėmis, keistis žiniomis, patirtimi ir naujovėmis. Universiteto sutartis su įmonių grupe atveria naujas galimybes ne tik VGTU transporto srities, bet ir IT bei kitų sričių specialybių studentams. Tikimės, kad prisidėdami prie IT talentų pritraukimo programos padėsime ugdyti konkurencingas asmenybes, kurios supranta bei domisi naujausiomis informacinėmis technologijomis, geba integruotis į darbo rinką ir būti konkurencingos“, - sakė VGTU rektorius Alfonsas Daniūnas. „Lietuvos geležinkelių“ įmonių grupė įsipareigojo bendradarbiauti su švietimo įstaigomis visose grandyse ir rengiant technologijų specialistus darbo rinkai suteikti jiems reikalingą ugdymo bazę bei skirti aukščiausio lygio savo specialistus. Tai suteiks galimybę profesinių, aukštesniųjų ir aukštojo mokslo įstaigų ugdytiniams tobulėti naudojantis „Lietuvos geležinkelių“ infrastruktūra, technologijomis, profesionalų žiniomis ir patarimais, inicijuoti mokslinius ir praktinius projektus bei tyrimus. Įmonių grupė jau vasarį planuoja pristatyti pirmuosius IT būrelius vaikams, planuojantiems sieti savo ateitį su technologiniu išsilavinimu. Su moksleiviais, profesinio ir aukštojo išsilavinimo studentais dirbs ne tik šių sričių dėstytojai, bet ir įmonių grupės specialistai, suteiksiantys praktinių žinių. „Lietuvos geležinkeliai“ artimiausiu metu planuoja plėsti ir atnaujinti bendradarbiavimo sutartis ir su kitomis Lietuvos aukštosiomis mokyklomis ir ugdymo įstaigomis.