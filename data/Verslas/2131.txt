„Kai kurie bankai turi padaryti daugiau, jie turi išvalyti savo balansą“, - sakė ECB priežiūros valdybos pirmininkė Danielė Nouy. Priežiūros tarnybos labiausiai siekia atkreipti dėmesį į didžiulę neveiksnių paskolų masę, kuri euro zonoje trečiąjį praėjusių metų ketvirtį vis dar siekė apie 760 mlrd. eurų. Neveiksnios paskolos (angl. non-performing loans, NPL), kurių skolininkai nesugeba laiku mokėti numatytų skolos grąžinimo įmokų, smukdo pelną, nukreipia resursus nuo sričių, kur jie būtų panaudojami produktyviau, bei neleidžia bankams finansuoti realios ekonomikos, pažymi D. Nouy. „Bankai turėtų pasinaudoti gerais laikais ir mažinti NPL skaičių. Kai vėl grįš nuosmukio ciklas, tai bus daug sunkiau“, - perspėja ji. D. Nouy priduria, kad ECB taip pat žada daryti daugiau, jog padėtų bankams atsikratyti perteklinio NPL kiekio. Centrinis euro zonos bankas žada aiškiau išdėstyti, kaip bankai turėtų elgtis, norėdami kovoti su reiškiniu, bei ką daryti, ginantis nuo NPL keliamų rizikų.