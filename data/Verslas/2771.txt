Lietuvos turizmo asociacijos vykdomoji direktorė Milda Plepytė teigia, kad kelionių organizatoriai „kategoriškai nepritaria naujam mokesčiui“. Be to, dėl jo gali išaugti kainos. „Tikimės, kad šiam įstatymo projektui Seimas nepritars. Šį 1 proc. mokestį pajus vartotojai. Gali būti, kad atsiras papildoma eilutė sąskaitose“, - naujienų agentūrai ELTA sakė M. Plepytė. Pasak jos, kelionių organizatoriai nesutinka su kolektyvine atsakomybe, kuri, jos teigimu, yra diegiama nauju mokesčiu. M. Plepytės teigimu, šiuo metu kelionių organizatoriai negali prisiimti didesnių finansinių įsipareigojimų negu turi garantijų. „Tokio reguliavimo visiškai pakanka. Įvedus šį mokestį ir atsiradus fondui, kuris turi atlyginti žalą, gali atsirasti nesąžiningų rinkos dalyvių, kurie kaip tik pasinaudos šiuo fondu“, - tikino M. Plepytė. Vyriausybė trečiadienį pritarė Turizmo įstatymo projektui, bet jį dar turi priimti Seimas. Pasak Vyriausybės, kelionių garantijų sąskaitoje sukauptos lėšos būtų naudojamos tik tuo atveju, kai nepakanka kelionių organizatoriaus turimo laidavimo draudimo arba finansinės garantijos lėšų. Taip, kelionių organizatoriaus nemokumo atveju, būtų garantuotas 100 proc. turistų sumokėtų pinigų už keliones. Kelionių garantijų sąskaitą sukurti Vyriausybė nusprendė dar pernai rugsėjį, bet Seimas nepritarė tokiam siūlymui ir spalio pradžioje įstatymų projektų paketą grąžino tobulinti Ūkio ministerijai. Praėjusią savaitę Vyriausybės pasitarime buvo siūloma atidėti šios sąskaitos klausimą ir prireikus jį atnaujinti 2019 metais, kai Europos Komisija pateiks ataskaitą dėl direktyvos nuostatų taikymo. Tačiau Ministrų Kabinetas laikėsi nuomonės, kad tokia sąskaita turi būti. Šiuo metu nuostoliai turistams atlyginami iš kelionių organizatoriaus turimo draudimo lėšų.