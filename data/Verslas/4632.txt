Naftą eksportuojančių šalių organizacijos (OPEC) narės ir karteliui nepriklausančios naftą išgaunančios šalys susitarimą riboti naftos gavybą rugsėjį įvykdė rekordine apimtimi – 120 proc., skelbiama susitarimo vykdymą prižiūrinčio stebėsenos komiteto pranešime spaudai. Komitetas išanalizavo pastaruoju metu rinkoje stebimas tendencijas ir priėjo prie išvados, kad rinka juda link susibalansavimo. Gruodžio mėnesio ateities sandorių „Brent“ naftos kaina Londono biržoje „ICE Futures“ nuo sesijos pradžios padidėjo 0,16 JAV dolerio, arba 0,28 proc., iki 57,91 JAV dolerio už barelį. Ankstesnės prekybos sesijos metu ši nafta pabrango 0,52 JAV dolerio, arba 0,91 proc., iki 57,75 JAV dolerio. O gruodžio mėnesio ateities sandorių WTI nafta elektroninės prekybos Niujorko prekių biržoje (NYMEX) pabrango 0,27 JAV dolerio, arba 0,52 proc., iki 52,11 JAV dolerio. Penktadienį ši nafta pabrango 0,18 JAV dolerio, arba 0,35 proc., iki 51,47 JAV dolerio. Kaip žinoma, pagal minėtą susitarimą OPEC šalys turi gavybą sumažinti 1,2 mln. barelių per parą, o karteliui nepriklausančios šalys – 558 tūkst. barelių per parą, lyginant su praėjusių metų spalį buvusiu gavybos lygiu. Susitarimas įsigaliojo šių metų sausio 1 d., o gegužės pradžioje buvo pratęstas iki ateinančių metų kovo 31 d. Bendrovė „Baker Hughes“ taip pat paskelbė, kad per praėjusią savaitę naftos gavybos įrenginių skaičius Jungtinėse Valstijose sumažėjo septyniais vienetais iki 736.