Birželio mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios ūgtelėjo 0,09 JAV dolerio, arba 0,12 proc., iki 72,15 JAV dolerio už barelį. O gegužės mėnesio ateities sandorių WTI rūšies naftos kaina Niujorko prekių biržoje (NYMEX) paūgėjo 0,22 JAV dolerio, arba 0,33 proc., iki 67,04 JAV dolerio už barelį. Trečiadienį „Brent“ pabrango 1,02 JAV dolerio, arba 1,44 proc., o WTI – 1,31 JAV dolerio, arba 2 procentais. JAV prezidentas Donaldas Trumpas trečiadienį įspėjo Rusiją apie ketinimus paleisti į Siriją „išmaniąsias“ raketas. Ekspertai baiminasi, jog toks Jungtinių Valstijų karinis smūgis išprovokuos atsakomuosius Rusijos ir Damasko veiksmus. Didėjant įtampai Artimuosiuose Rytuose, gali kilti grėsmė naftos gavybai šiame regione ir gali sumažėti „juodojo aukso“ tiekimas pasaulio rinkai. „Pagrindinė naftos kainų šuolio priežastis – baimė, jog dėl karinių veiksmų Artimuosiuose Rytuose gali atsirasti problemų dėl naftos tiekimo“, – pareiškė „Forex.com“ analitikas Fawadas Razaqzada, kurį cituoja agentūra „MarketWatch“. Aštrėjant konfliktui Artimuosiuose Rytuose, trečiadienį paskelbti duomenys apie JAV „juodojo aukso“ atsargų savaitės pokyčius buvo nustumti į antrą planą. JAV energetikos departamentas pranešė, kad šalies komercinės naftos atsargos per savaitę padidėjo 3,3 mln. barelių, tuo tarpu agentūros „S&P Global Platts“ apklausti ekspertai prognozavo, kad vidutinis prieaugis sudarys tik 100 tūkst. barelių. O naftos gavyba JAV padidėjo 65 tūkst. barelių per dieną iki 10,525 mln. barelių per dieną, pasiekusi eilinį visų laikų rekordą.