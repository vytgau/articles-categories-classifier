Iš tikrųjų, Lietuva yra viena iš nedaugelio Europos šalių, kurioje butai naujakuriams parduodami tik su daline apdaila. Daugumoje Europos valstybių būstai pirkėjams parduodami jau visiškai įrengti ir jiems belieka pasirūpinti tik baldais. Net artimiausi mūsų kaimynai latviai butus perka jau visiškai įrengtus. Lietuvos rinkoje taip pat pastebime prielaidų, kurios leistų svarstyti apie galimybes pirkėjams siūlyti įrengtus butus. Dar 2007 m. „Hanner” rinkai pasiūlė kelis daugiabučius, kuriuose visi butai buvo parduodami su pilna apdaila. Kitąmet visiškai įrengti butai bus pardavinėjami ir dar viename „Hanner“ plėtojamame gyvenamųjų daugiabučių kvartale. Be to, pirkėjai plėtotojo gali prašyti visiško perkamo buto įrengimo kaip papildomos paslaugos, net ir tuose projektuose, kuriuose būstai pardavinėjami su daline apdaila. Mūsų bendrovės statistika rodo, kad pirkėjų, kurie nori visiškai įrengto būsto, pastebimai daugėja. Taigi jau pati rinka rodo potencialą judėti Vyriausybės siūloma kryptimi. Tačiau šie pasiūlymai turi ir antrąją medalio pusę. Pirmiausia, visiškas buto įrengimas didins galutinę būsto kainą vartotojui maždaug 300 Eur už kvadratinį metrą. Ir nors dalį pirkėjų tai galėtų apsaugoti nuo papildomų paskolų būsto įsirengimui, kitai daliai pirkėjų tai reikštų, kad taupyti naujiems namams teks dar ilgiau. Be to, priėmus prievolę pardavinėti tik įrengtus butus, nukentėtų jautriausia pirkėjų dalis, kurie būstus su daline apdaila įsirengia patys ir taip sutaupo nuo kelių iki keliolikos tūkstančių eurų. Šiuo atveju, aš siūlyčiau diskutuoti ne apie draudimus parduoti būstus su daline apdaila, tačiau nustatyti minimalius būtinus reikalavimus, kas būste turi būti atlikta iki jo pardavimo, taip pat galvoti apie kitas mokestines priemones, kurios galėtų, nepažeisdamos pirkėjų interesų, ištraukti iš šešėlio ten esančias lėšas.