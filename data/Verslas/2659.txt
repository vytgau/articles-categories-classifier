Antradienį Lietuvos institucijos pranešė įvertinusios Astravo AE streso testų ataskaitą, kuri turėtų įrodyti projekto saugumą. Tačiau Lietuvos ekspertų ši ataskaita neįtikino ir jie pateikė daugiau nei 100 pastabų. „Šis, pažymėtina, ekspertinis vertinimas tai ilgo kelio pradžia, nes šią ataskaitą vertins dar 15 ES valstybių ir Ukrainos atitinkamos institucijos ir ekspertai. Galiausiai, tai vertins Europos Komisijos ekspertai. Į ką pirmiausia būtina atkreipti dėmesį - šie streso testai nenagrinėja ir neįrodo esminio dalyko, kad Astravo AE statybų aikštelė pasirinkta tinkamai“, - Eltai teigė energetikos ministras Žygimantas Vaičiūnas. Pasak jo, kol Baltarusija neištaisys ataskaitos pagal pastabas, tol negalima teigti, kad streso testai yra atlikti. „Kol nebus ištaisyti visi projekto nukrypimai pagal pateiktas pastabas, tol negali būti jokių kalbų apie streso testų atlikimą pagal europinę metodologiją, ką Baltarusija yra įsipareigojusi padaryti. Vien Baltarusijos nacionalinės ataskaitos pateikimas dar nėra streso testų atlikimas ir įrodymas, kad atominė elektrinė atitinka šiuolaikinius branduolinės saugos standartus. Ir mes tą labai aiškiai pasakome“, - tikino ministras. Jo teigimu, Lietuva, remdamasi dabar turimais duomenimis, negali sutikti su Astravo AE darbo pradžia. Lietuvos suformuluotos pastabos ir klausimai iki sausio 25 dienos bus pateikti Europos Komisijos ir Europos branduolinę saugą reguliuojančių institucijų grupės (ENSREG) sudarytai tarptautinei ekspertų darbo grupei. Astravo AE streso testus Lietuvoje analizuoja VATESI, Lietuvos energetikos institutas, „VAE SPB“, Ignalinos atominė elektrinė, Lietuvos geologijos tarnyba, Lietuvos hidrometeorologijos tarnyba, Užsienio reikalų ministerija, Energetikos ministerija, Radioaktyviųjų atliekų tvarkymo agentūra.