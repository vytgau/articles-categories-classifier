Lietuvos apeliacinis teismas lapkričio 17 dieną patenkino prokurorų skundą ir panaikino Vilniaus apygardos teismo sausio pradžioje priimtą sprendimą. Teismas pripažino negaliojančiomis „MG valdos“ ir NŽT 2014 metais sudarytą valstybinės žemės nuomos sutartį, 2015 metų „MG valdos“ ir Telecentro pirkimo-pardavimo sutarties dalį dėl radijo antenų ir nuomos teisės perleidimo. Be to, teismas nurodė Telecentrui sumokėti bendrovei „MG valda“ 247,1 tūkst. eurų, sumokėtų už radijo antenas. Apeliacinio teismo vertinimu, sudarant minėtas sutartis buvo nesilaikyta įstatymo reikalavimų nurodyti turto naudojimo sąlygas ir nusidėvėjimo lygį. „Telecentras ginčijamos valstybinės žemės nuomos sudarymo metu neatitiko būtinos ir svarbios sąlygos valstybiniam žemės sklypui išnuomoti ne aukciono tvarka – neturėjo siekio bei tikslo išsinuomotą valstybinės žemės sklypą naudoti būtent ginčo turto eksploatavimo bei naudojimo pagal jų tiesioginę paskirtį tikslais“, – rašoma Apeliacinio teismo nutartyje. Apie 7,26 hektaro ploto sklypą su statiniais iš Telecentro už daugiau nei 6 mln. eurų „MG valda“ įsigijo 2015 metų rugsėjį. Bendrovė Žvėryno, Karoliniškių ir Viršuliškių sankirtoje esančioje teritorijoje planavo plėtoti gyvenamųjų namų kvartalą.