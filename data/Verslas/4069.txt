Seimas antradienį po pateikimo priėmė svarstyti Labdaros ir paramos įstatymo pakeitimo įstatymo pataisas, kurios valstybės valdomoms įmonėms paliktų galimybę skirti anksčiau pažadėtą paramą tik iki 2018 metų pabaigos. Už tai, kad tokias pataisas Seimas svarstytų balsavo 68 Seimo nariai, „valstietis“ Audrys Šimas - prieš, o susilaikė 21 parlamentaras. Toliau siūlomus pakeitimus Seimas svarstys gruodžio 7-ąją. „Ypač didmiesčių savivaldybių įmonės tyčia didina komunalinių paslaugų tarifus, kad galėtų teikti labdarą. Ir tai dažniausiai susiję su politiniais sąjungininkais būsimuose rinkimuose“, – pristatydamas pataisas sakė Audito komiteto narys Naglis Puteikis. Jis sukritikavo neseniai Vyriausybės parengtą valstybės valdomų bendrovių labdaros teikimo aprašą, numatantį 0,5 mln. eurų paramos „lubas“. „Tokios sumos yra nepadoriai didelės“ – tvirtino N. Puteikis. Seimas šiemet jau priėmė pataisas, numatančias , kad labdaros ir paramos fondai kasmet privalės teikti informaciją apie jų finansavimo šaltinius. Maždaug trys dešimtys valstybės įmonių iki šių metų teikė įvairią paramą viešosioms įstaigoms, mokykloms, sporto klubams. Dosniausiai finansinę paramą dalijo „Lietuvos geležinkeliai“ – 2015 metais ji siekė per 1 mln. eurų, pernai – 850 tūkst. eurų. Pernai gruodį pasikeitus įmonės vadovybei, paramos skirstymas iš karto buvo sustabdytas, o šiemet atnaujintas pagal naujas taisykles. Antra vieta dosniausių valstybės įmonių sąraše teko „Lietuvos energijai“ – pernai paramai ji išdalijo beveik 620 tūkst. eurų, tačiau bendrovė vienintelė iš valstybės įmonių yra įkūrusi specialų paramos fondą, kurio taisyklės ir paramos gavėjai skelbiami viešai. „Klaipėdos nafta“ pernai paramai išdalijo 130 tūkst. eurų Iš 48 valstybės įmonių 14 nurodė jokios paramos 2011-2016 metais neteikusios. Prezidentė Dalia Grybauskaitė anksčiau kritikavo valstybės kontroliuojamų įmonių paramos skyrimą ir tvirtino, jog lėšos turėtų keliauti tik į biudžetą.