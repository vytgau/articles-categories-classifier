Investuotojų į akcijas optimizmą sukėlė ne tik darbo rinkos būklė, bet ir tai, kad algų augimas išlieka vangus (dėl šios priežasties mažėja grėsmė, kad FED didins palūkanų normas sparčiau, nei tikimasi). JAV akcijų indeksai gerokai šoktelėjo („S&P 500“ +1,74 proc., „Dow Jones“ +1,77 proc., NASDAQ +1,79 proc.), šalies vyriausybės 10-ies metų vyriausybės obligacijų pajamingumas pakilo 4 baziniais punktais iki 2,90 procento. JAV dolerio kursas tiek euro, tiek pagrindinių valiutų krepšelio atžvilgiu išliko beveik nepakitęs. „Brent“ tipo naftos kaina pakilo 2,96 proc., iki 65,49 JAV dolerio už barelį, paaiškėjus, kad JAV po šešių savaičių iš eilės augimo sumažėjo gręžinių skaičius. Šįryt Azijos akcijų biržose kyla visi pagrindiniai indeksai (Kinijos „Shanghai Composite“ +0,63 proc., Honkongo „Hang Seng“ +1,65 proc., Indijos „BSE 30“ +0,90 procento). Sekmadienį Kinijos parlamentas pritarė konstitucijos pakeitimui, kuriuo panaikinamas prezidento dviejų kadencijų po penkis metus apribojimas. Tai reiškia, kad Xi Jinping‘ui sudaryta galimybė valdyti iki gyvenimo pabaigos. Trečiadienį bus skelbiami Kinijos pramonės produkcijos, mažmeninės prekybos ir investicijų duomenys. Prognozuojama, kad Kinijos ekonomikos augimas pamažu lėtėja. Baltijos šalių biržose savaitė pasibaigė ramiai. Didžiausią apyvartą pasiekė prekyba „Linas Agro Group“ akcijomis – sudaryta sandorių už 209,6 tūkst. eurų, kaina pakilo 2,11 proc. – iki 0,725 euro už akciją. Pagal sandorių skaičių (69) niekas neprilygo Šiaulių bankui, kurio akcijų kaina smuktelėjo 0,32 proc., iki 0,616 euro. OMXB indekso vertė beveik nepakito (-0,01 proc.), bendra trijų biržų apyvarta siekė 822,3 tūkst. eurų).