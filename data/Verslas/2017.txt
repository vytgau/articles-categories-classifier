Sprendimą dėl skundo teismas skelbs kovo 2 dieną, BNS sakė teismo atstovė Sigita Jacinevičienė-Baltaduonė. 1,5 tūkst. eurų baudą dėl pažeistų visuomenės moralės principų gavusi užkandinė siekia panaikinti šį Valstybinės vartotojų teisių apsaugos tarnybos nutarimą. Bylos duomenimis, bauda skirta tarnybai gavus Vyskupų konferencijos kreipimąsi dėl reklamos, vaizduojančios nukryžiuotą Jėzų bei kitų reklamų, platintų socialiniame tinkle „Facebook“. Vienoje iš užkandinės reklamų vaizduojama padažu apipilta maldaknygė „Viešpatie aš regiu“ bei šalia mėsainio besimėtantys šios knygos puslapiai. Kitoje reklamoje su šūkiu „Keulės Kalėdos už rojų žemėje“ vaizduojamas biblinį nukryžiuotąjį primenantis prie kryžiaus su virvėmis pririštas besišypsantis vyras. Europos Žmogaus Teisių Teismas sausio pabaigoje paskelbė, kad Lietuva nepagrįstai apribojo drabužių reklamą su Jėzaus ir Marijos personažais. Strasbūro teisėjai konstatavo, kad Lietuvos institucijos „absoliutų pirmumą teikė tikinčiųjų jausmų apsaugai, bet tinkamai neatsižvelgė į pareiškėjų įmonės teisę į saviraiškos laisvę“. 2012 metų rudens kampanijoje vaizduoti jaunas ilgaplaukis vyras ir moteris balta suknele. Šalia jų skelbti užrašai: „Jėzau, kokios tavo kelnės!“, „Marija brangi, kokia suknelė!“ ir „Jėzau Marija, kuo čia apsirengę!“. Skundų sulaukusi tuometinė Valstybinė ne maisto produktų inspekcija reklamos kūrėjams skyrė baudą, o Lietuvos teismai konstatavo, kad reklama akivaizdžiai kertasi su visuomenėje galiojančiomis moralės nuostatomis.