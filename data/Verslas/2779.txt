Reikės vis daugiau specialistų verslo plėtrai Šiemet verslai Lietuvoje ir toliau vykdys aktyvią plėtrą, sieks užkariauti užsienio rinkas, vystyti naujus produktus ir paslaugas. Tam, be abejo, reikalingi žmogiškieji resursai. Dėl to įmonių plėtra išliks esminiu darbo rinkos varikliu šiemet ir sukurs palankias sąlygas patrauklias pozicijas atrasti pirmiausiai specialistams, gebantiems suteikti impulsą verslo augimui, nukreipti jį tinkama linkme ir efektyviai suvaldyti. Darbo netrūks aukščiausios ir vidurinės grandies verslo plėtros, eksporto bei paslaugų ir produktų vystymo vadovams bei kitiems šių sričių specialistams. Verslų plėtra neabejotinai atvers daugiau karjeros kelių ir daugeliui kitų darbuotojų, kuriems įmonių augimas reiškia daugiau patrauklių darbo vietų ir galimybių rinktis. Taip pat ir toliau išliks didžiulis programuotojų ir IT specialistų bei inžinerinių specialybių atstovų poreikis. Regionuose – darbo rinkos stagnacija Tiesa, išliks tam tikra atskirtis tarp didžiųjų miestų ir regionų, kur situacija darbo rinkoje nėra tokia palanki kaip Vilniuje, Kaune ar Klaipėdoje. Tiek darbdaviai, tiek darbuotojai regionuose turi mažiau galimybių rinktis, todėl dažni atvejai, kai esama situacija netenkina vienos ar abiejų darbo santykių pusių. Reikiamų darbuotojų trūkumas čia dažnai stabdo verslų plėtrą, o ribotas darbdavių ir darbo vietų pasirinkimas neleidžia darbuotojams užimti pačių patraukliausių pozicijų. Požymių, kad situacija regionuose ženkliai pagerėtų, kol kas nematyti. Siekdamos spręsti tam tikrų specialistų trūkumo problemą įmonės tiek šalies ekonomikos centruose, tiek regionuose vis dažniau sieks reikiamų darbuotojų įsivežti iš užsienio valstybių. Jau dabar tai nėra reta praktika kalbant apie IT specialistus, tolimųjų reisų vairuotojus ir kitus specifinių sričių darbuotojus. Bus įdarbinama daugiau užsienio specialistų Įsivežti trūkstamų darbuotojų iš užsienio įmonės šiemet turės dar daugiau galimybių – ypač, jei pasistengs būti įtrauktos į Migracijos departamento pradėtą sudarinėti Patvirtintų įmonių sąrašą. Užsienio specialistams, kuriuos į šį sąrašą įtrauktos bendrovės sieks įdarbinti Lietuvoje, bus lengviau suteikiamos vizos ir leidimai gyventi bei dirbti mūsų šalyje. Tuo metu pačios į sąrašą patekti norinčios įmonės turi atitikti bent dalį iš anksto numatytų kriterijų, susijusių su bendrovės gaunamomis pajamomis, darbuotojų skaičiumi, veiklos specifika ir trūkstamos darbo jėgos apimtimis bei pobūdžiu. Be to, Lietuvoje trūkstamais specialistais Vyriausybė yra oficialiai patvirtinusi 27 profesijų atstovus. Tarp jų – gamybos organizavimo, įrenginių techninės priežiūros, aviacijos, mechanikos inžinieriai, spausdinimo, siuvimo, maisto produktų ir gėrimų technologai, konstruktoriai, grafikos dizaineriai ir visas spektras su IT susijusių specialistų. Šiuos aukštos kvalifikacijos darbuotojus įmonės gali susirasti ir pasikviesti dirbti į Lietuvą iš ne Europos Sąjungos valstybių nebeprivalėdamos jiems mokėti mažiausiai tris kartus už vidutinį darbo užmokestį tame sektoriuje didesnio atlygio (šis reikalavimas sumažintas iki pusantro karto didesnio nei vidutinis darbo užmokesčio). Šių specialistų poreikis šiemet išliks aukštas, o vietos rinka negalės jo pilnai patenkinti, todėl šalyje dirbančių ukrainiečių, baltarusių ar kitų tautybių atstovų matysime vis daugiau. Lietuvos bendrovės – vis patrauklesni darbdaviai Tiesa, galimybė įdarbinti užsieniečius nereiškia, kad įmonėms atsiveria visai neriboti žmogiškųjų išteklių klodai. Turėtume nepamiršti, kad dėl užsienio specialistų Lietuvoje veikiančioms įmonėms tenka konkuruoti su kitomis valstybėmis – pirmiausiai didžiule Lenkijos rinka ir turtingomis Vakarų valstybėmis. Dėl to, priešingai vyraujančiam įsitikinimui, įmonėms tikrai reikia pasistengti ir padirbėti norint privilioti ne tik gerus vietos, bet ir užsienio specialistus. Kvalifikuotos darbo jėgos trūkumas ir verslo plėtra šiemet taip pat lems ir darbuotojų atlyginimų augimą, o aštrėjant konkurencijai dėl specialistų šie turės galimybes užimti patrauklias darbo vietas Lietuvos ir užsienio kapitalo įmonėse. Beje, nors šalies darbo rinkoje dar vyrauja požiūris, kad geriausias darbo vietas gali pasiūlyti mūsų šalyje įsikūrusios užsienio kompanijos, tačiau vietos įmonėms vis geriau sekasi šį stereotipą griauti. Tikėtina, kad šiemet ir ateinančiais metais vis daugiau vietos bendrovių išsikovos vietas patraukliausių darbdavių topuose, o darbuotojai įvertins tokių įmonių pastangas būti šiuolaikiškomis ir įdomų darbą galinčiomis pasiūlyti bendrovėmis. Galiausiai patys specialistai darbindamiesi prioritetu laikys ne įmonės kapitalo kilmę ar netgi ne atlygio dydį, bet galimybę save realizuoti, nuolat tobulėti ir dirbti bendraminčių komandoje. Būtent to profesinėje srityje kiekvienam ir linkiu šiais metais.