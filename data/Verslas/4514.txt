Angelai tesaugo visą rinką. Lietuvos vežėjai sako: Briuselyje pasiektas susitarimas dėl komandiruojamų darbuotojų – netikėtas. Mat visiems į kitas bendrijos šalis dirbti važiuosiantiems turės būti mokamas bent vidutinis priimančios šalies atlyginimas, o komandiruotė – ne ilgesnė nei pusantrų metų ir dar keletas kitų reikalavimų. Ir nors tam dar reikalingas Europos Parlamento pritarimas, o pakeitimai įsigalios po ketverių metų, Lietuvos vežėjai jau sako, kad reforma neigiamai paveiks visą šalies transporto sektorių. „Kaip matome, kas mums gresia, tai papildoma administracinė našta, tokie dalykai kaip 28 valstybėse atsirandantys papildomi reikalavimai, kiekviena valstybė jei pradės daryti reikalavimus pagal savo vidinius įstatymus, savo kalba, savo dokumentais, tai turėsim sudėtingą biurokratinį aparatą, papildomas išlaidas, sąnaudas“, – sakė UAB „Solotransa“ direktorius Arūnas Rutkauskas. Lietuvos vežėjai pastebi, kad labiausiai reformuoti direktyvą siekia Vakarų Europos šalys, nes dabartinėmis sąlygomis jų vežėjai sunkiai konkuruoja su pigesne darbo jėga iš Vidurio ir Rytų Europos valstybių. Negana to, esą tokiu būdu Vakarų šalys nori, kad įmonės, pavyzdžiui, iš Lietuvos, persikeltų pas juos ir ten mokėtų mokesčius. Vežėjai sako, kad dėl to gali nukentėti visas šalies ūkis. „Visas verslas gali iškeliauti iš Lietuvos ir Lietuvos įmones gali registruoti tiek Vokietijoje, tiek Prancūzijoje, bet mes esam Lietuvos piliečiai ir norime dirbti čia, ir mokėti savo valstybei mokesčius, o ne važiuoti kažkur vien dėl protekcionistinių reikalavimų“, – kalbėjo UAB „Minjotra“ generalinis direktorius Vytas Bučinskas. „Mūsų šiuo metu šalies vežėjai yra gana sudėtingoje situacijoje, kovojant su kitų šalių vežėjais ir siekiant išlaikyti konkurencingumą. Mūsų šalis yra transportininkų šalis, ir tai yra ne tik Lietuvos vežėjų problema – tai yra ir mūsų valstybės problema, jei šiam sektoriui bus labai sunku“, – teigė „Linavos“ vadovas Erlandas Mikėnas. Socialinės apsaugos ir darbo ministras sako, kad nors transporto sektorius ir įtrauktas į Komandiruojamų darbuotojų direktyvą, dėl jo konkrečiau bus deramasi svarstant mobilumo paketą. „Bendrai direktyvoj įtraukiama, yra įrašas direktyvoj, kad transportas įeina, tačiau transporto turinys, kokios rūšys, bus diskutuojama derantis dėl mobilumo paketo. Gavom viešą komisijos aiškinimą, kad tranzitas neturėtų patekti“, – sakė socialinės apsaugos ir darbo ministras Linas Kukuraitis. Transporto sektorius, kartu su krovinių saugojimu, pernai sudarė apie 12 proc. BVP – daugiau nei dešimtadalį viso šalies ūkio.