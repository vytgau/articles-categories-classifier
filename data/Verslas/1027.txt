Maždaug 18 tūkst. gyventojų turinčią gyvenvietę perkelti nuspręsta dėl greta jos esančiame kalne vykstančių kasinėjimų. Geležies rūdos išgavimas pastaruoju metu pradėjo kelti grėsmę jos pamatams. Dėl to darbus vykdanti įmonė „Luossavaara-Kiirunavaara AB“ pasiūlė gyventojams persikelti maždaug 3 kilometrus į rytus ir tam skyrė per 1 mlrd. JAV dolerių. Kaip rašoma Kirunos komunos (teritorinis administracinis vienetas Švedijoje) savivaldybės puslapyje, per 2017 metų vasarą ir rudenį jau išvalyta naujosios miesto vietos teritorija. Tuo pat metu toliau vyko pagrindinio senąją ir naująją Kiruną jungiančio kelio darbai. „Vandens parkas irgi jau įgyja formą, o vasarą jame jau bus sodinami augalai. Miesto teritorijoje tiesiama infrastruktūra“, – praneša komuna. Įdomu tai, kad kai kuriuos Kirunos pastatus, pavyzdžiui, bažnyčią ar laikrodžio bokštą, ketinama tiesiog perkelti, nenugriaunant, anksčiau rašė „The New York Times“. Tačiau dauguma pastatų bus nugriauti ir atstatyti naujoje vietoje. 