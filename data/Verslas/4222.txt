Lūkesčiai dėl mokesčių plano pastarosiomis savaitėmis pakylėjo dolerį iki pustrečio mėnesio aukštumų. Tačiau „Washington Post“, cituodamas neįvardintus šaltinius, antradienį pranešė, kad respublikonų lyderiai, norėdami laikytis Senato taisyklių, gali atidėti reformą metams. Analitikai teigia, kad bet koks reformos atidėjimas arba modifikavimas būtų bloga žinia dolerio kursui. Be to, pažymima ir antradienį pasirodžiusi „Wall Street Journal“ apklausa, pasak kurios, D. Trumpas praranda pasitikėjimą ir tose apygardose, kurios rinkimuose prieš metus balsavo už jį. Svarstoma, kad prezidento populiarumo kritimas gali dar labiau paskatinti Kongreso narius priešintis jo mokesčių reformai. Dolerio indeksas krito 0,1 proc., iki 94,797 punkto. Jenos atžvilgiu doleris prarado 0,2 proc. bei krito iki 113,75 jenos. Euras savo ruožtu pastarosiomis savaitėmis smunka. Pagrindinį spaudimą valiuta patiria dėl vis labiau išsiskiriančių Europos centrinio banko (ECB) ir JAV federalinio atsargų banko (FED) monetarinės politikos pozicijų. Nepaisant to, trečiadienį doleris prieš eurą smuko 0,2 proc., iki 1,1606 dolerio už eurą.