Paskutinį praėjusių metu ketvirtį visų rūšių transportu vežta 33,1 mln. tonų krovinių – tai 15,8 proc. daugiau nei 2016 m. tuo pačiu laikotarpiu, remdamasis išankstiniais duomenimis, praneša Statistikos departamentas. Palyginti su 2016-ųjų ketvirtu ketvirčiu, išaugo krovinių vežimas geležinkelių transportu – 16,7 proc., kelių transportu – 15,4 proc., jūrų transportu – 13,1 proc., ir vidaus vandenų transportu – 7,6 proc. Mažiau krovinių vežta Lietuvos oro linijų bendrovių lėktuvais – 37,5 proc. Vidaus krovinių vežimas 2017 m. ketvirtą ketvirtį sudarė 12,7 mln. tonų krovinių, arba 3,5 proc. daugiau nei 2016 m. tuo pačiu laikotarpiu. Kaip ir ankstesniais metais, daugiausia – 65,6 proc. – vidaus krovinių vežta kelių transportu. Tarptautinis krovinių vežimas 2017 m. ketvirtą ketvirtį sudarė 20,4 mln. tonų krovinių – tai 25,2 proc. daugiau nei 2016 m. tuo pačiu laikotarpiu. Tarptautinis krovinių vežimas geležinkelių transportu sudarė 49,5 proc. viso tarptautinio krovinių vežimo, kelių transportu – 42,6 proc., jūrų transportu – 7,9 proc., ir Lietuvos oro linijų bendrovių lėktuvais – mažiau nei 1 proc. 2017 m. ketvirtą ketvirtį geležinkelių transportu įvežta į šalį ir išvežta iš šalies 6,8 mln. tonų krovinių, arba 16 proc. daugiau nei 2016 m. ketvirtąjį ketvirtį, kelių transportu – 3 mln. tonų krovinių, arba 14,1 proc. daugiau.