Ataskaitoje akcentuojamas kai kurių valdžios sprendimų dėl šio turto naudojimo tikslingumas. Finansų ministerijos preliminariais skaičiavimais, jeigu visas valstybei priklausantis NT, kuris šiuo metu panaudos pagrindais perduotas ne viešojo sektoriaus įstaigoms, būtų išnuomotas, valstybė per metus gautų apie 7,5 mln. eurų. Seimo Audito komiteto pirmininkė Ingrida Šimonytė apgailestauja, kad iki šiol nėra numatytos ilgalaikės gairės, kaip šis NT turėtų būti efektyviausiai panaudojamas. „Pavyzdžiui, nėra įvertinta, kiek ir kokio turto reikia valstybei jos funkcijoms atlikti, o kiek jo būtų galima išnuomoti, kuriuos objektus ateityje reikėtų plėtoti, o kuriuos nugriauti ar parduoti“, – sako parlamentarė. Efektyvesnio valstybinio turto valdymo klausimu Audito komitetas balandžio 20 dieną planuoja surengti konferenciją, kurioje politikai ir ekspertai kviečiami ieškoti sprendimų, galinčių efektyvinti šio turto valdymą. Valstybės NT išlaikymo sąnaudos 2016 metais siekė mažiausiai 179,8 mln. eurų.