Pranešama, kad labiausiai nukentėjo rūsiai, sandėliukai, pirmųjų aukštų patalpos, yra keletas visiškai apsemtų automobilių, kai kurie patyrė hidrosmūgius, bandydami įveikti patvinusias gatves, rašoma bendrovės pranešime. Didžiąją pranešimų dalį sudaro nukentėjęs klientų turtas – užlietos rūsiuose laikomos atsargos, maisto produktai, baldai, kiti namų apyvokos daiktai, taip pat sugadintos elektros instaliacijos ar signalizacijų sistemos. Labiausia nukentėjo tų nuosavų namų gyventojai, kuriuose įrengtas cokolinis aukštas – vanduo apgadino ne tik patalpas, bet ir jose buvusį turtą. Vanduo sunkėsi ir per stogus, pastatų sienas. „Šie metai išskirtiniai tokio pobūdžio gamtos stichijomis. Liūtys visą vasarą skalbė įvairius šalies regionus, daug žalos padarė sostinei. Vandens žalų nuostolius tiksliau galima įvertinti išdžiūvus apsemtam turtui – kol kas mūsų klientų pranešimai preliminarūs. Skaičiuojame, kad aplietų patalpų žalos vidutiniškai siekia 700 eurų, jei vanduo apsėmė automobilį arba jis įvažiavo į didelę balą – tuomet, priklausomai nuo automobilio modelio, vidutinė žala išauga iki kelių tūkstančių eurų“, - sako „Lietuvos draudimo“ Žalų departamento direktorius Artūras Juodeikis. Pasak jo, bendrovės praktika rodo, kad pavojingiausios vietos automobiliams išlieka požeminės aikštelės, kur po didesnių liūčių vanduo kaupiasi ir kyla. Nuo gamtos stichijos nukentėjusiems gyventojams pirmiausia patariama imtis neatidėliotinų gelbėjimo veiksmų, jei reikalinga iškviesti avarines tarnybas, sustabdyti vandens tekėjimą. Po to - registruoti įvykius. „Lietuvos draudimas“ savo paslaugas teikia pusei milijono privačių ir verslo klientų.