Laikinasis Kelių direkcijos vadovas Vitalijus Andrejevas BNS informavo, kad D. Zabulionis nušalintas vėliausiai iki kovo 21 dienos, kol komisija pateiks savo išvadas. „Jis (D. Zabulionis – BNS) jau yra išvykęs namo, jis yra nušalintas nuo užimamų pareigų. Atliekamas tarnybinis patikrinimas, siekiant nustatyti tai, ką teismas pasakė, kad nebuvo objektyviai ištirtos visos aplinkybės. Dabar atliksim tyrimą, kad nustatytume aplinkybes dėl jo veiklos įstaigoje“, – BNS sakė V. Andrejevas. D. Zabulionis BNS teigė nenorintis komentuoti situacijos. „Aš neturiu ką komentuoti. (...) Vienaip ar kitaip aš esu grąžintas, nuo įstaigos vadovo aš neturiu jokių įgaliojimų kalbėti su žurnalistais, o kaip privatus asmuo aš irgi nenoriu kalbėti. (...) Šiandien be komentarų“, – sakė D. Zabulionis. Lietuvos vyriausiasis administracinis teismas (LVAT) vasario viduryje patenkino D. Zabulionio skundą ir nurodė jį gražinti į buvusias pareigas Kelių direkcijoje, taip pat išmokėti jam beveik 30 tūkst. eurų kompensaciją. Teismas nutarė, kad Kelių direkcija, atlikdama D. Zabulionio tarnybinio nusižengimo tyrimą, nepateikė jam nusižengimo kvalifikavimo ir nesurinko visų įrodymų, patvirtinančių jo kaltę, nepatikrino D. Zabulionio pateiktų aplinkybių ir netinkamai įformino tyrimo rezultatus. Pasak V. Andrejevo, kompensacija D. Zabulioniui bus išmokėta per kelias dienas. D. Zabulionis iš pareigų atleistas pernai kovo pradžioje, išdirbęs apie vienerius metus. Tuomet Susisiekimo ministerija teigė dėl D. Zabulionio veiksmų ketinanti kreiptis į Generalinę prokuratūrą, o Kelių direkcijos komisija pradėjo vidinį patikrinimą. V. Andrejevas BNS teigė, kad vykstant teismo procesui, vidinis patikrinimas buvo sustabdytas, o dabar vėl atnaujintas. Remiantis patikrinimą atliekančios komisijos išvadomis Kelių direkcijos vadovas turės nuspręsti dėl galimybių D. Zabulioniui toliau dirbti įstaigoje. Teisėsauga įtaria, kad D. Zabulionis į aukštas pareigas Kelių direkcijoje buvo paskirtas koncerno „MG Baltic“ buvusio viceprezidento Raimondo Kurlianskio ir tuometinio bendrovės „Kauno tiltai“ valdybos pirmininko Nerijaus Eidukevičiaus dėka. Specialiųjų tyrimų tarnybos (STT) pažymoje teigiama, kad susitikimų su verslininkais metu D. Zabulionis galėjo perduoti tarnybinę paslaptį turinčią informaciją. D. Zabulionis anksčiau teisme tikino, kad su R. Kurlianskiu jį siejo ilgametė asmeninė pažintis, judviejų šeimos tarpusavyje bendravo. Laikinai nušalinus D. Zabulioni nuo pareigų, laikinai Kelių direkcijos direktoriaus pavaduotojus dirbs direkcijos projektų įgyvendinimo ir techninės priežiūros skyriaus vedėjo pavaduotojas Remigijus Lipkevičius.