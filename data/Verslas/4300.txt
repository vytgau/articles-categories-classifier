Lietuvos kainų zonoje elektros energijos kaina spalį sumažėjo net 4,12 Eur/MWh. Panaši tendencija užfiksuota ir Latvijoje bei Estijoje - čia kaina atitinkamai krito 13 ir 11 proc. lyginant su tuo pačiu laikotarpiu pernai. Augusi elektros generacija iš atsinaujinančių energijos šaltinių mažino kainą ir su Lietuva sujungtoje Švedijos 4-ojoje kainų zonoje - čia energija buvo 12 proc. pigesnė. „Pusę spalio mėnesio „NordBalt“ veikė maksimaliu pajėgumu - buvo išnaudojamas visas jungties pralaidumas. Tuo pat metu Skandinavijoje krito energijos kaina, nes ją mažino išaugusi elektros gamyba iš atsinaujinančių energijos išteklių - hidroenergijos generacija išaugo 10 proc., vėjo energijos - 17 proc. Ši pigesnė energija „NordBalt“ jungtimi pasiekė ir Lietuvą, todėl kaina Lietuvoje mažėjo beveik tiek pat, kiek Švedijoje“, - sako nepriklausomo elektros tiekėjo „Energijos tiekimas“ vadovas Vidmantas Salietis. Elektra Lietuvoje spalį kainavo brangiausiai Baltijos šalyse - Latvijoje energija buvo 0,65 Eur/MWh, Estijoje - 0,92 Eur/MWh pigesnė. Švedijos 4-ojoje kainų zonoje energijos kaina siekė 32,21 Eur/MWh ir buvo 2,14 Eur/MWh mažesnė nei Lietuvoje. Rugsėjį kainų skirtumas buvo dvigubai mažesnis ir siekė tik 0,86 Eur/MWh.