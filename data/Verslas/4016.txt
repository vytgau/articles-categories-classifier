8.33 val. Lietuvos laiku „Brent“ rūšies naftos ateities sandorių kaina ūgtelėjo 0,21 proc., iki 62,00 dolerių už barelį. JAV „West Texas Intermediate“ naftos rūšies ateities sandorių kaina kilstelėjo 0,07 proc., iki 55,37 dolerio už barelį. Tarp rinkos augimą ribojančių veiksnių analitikai vardija naftos gavybos augimą Jungtinėse Valstijose. Energetikos informacijos administracijos (EIA) duomenimis, per savaitę iki lapkričio 3 dienos ji padidėjo iki 9,65 mln. barelių per parą - 15 proc. viršijančio 2016 m. lygį. Be to, JAV skalūninės naftos išteklių gavyba gruodį, prognozuoja EIA, turėtų išaugti dvyliktą mėnesį iš eilės. Naftos atsargos Jungtinėse Valstijose per praėjusią savaitę taip pat padidėjo. Jungtinių Valstijų naftos atsargos per savaitę padidėjo 1,85 mln. barelių, iki 458,997 mln. barelių, kai tuo tarpu analitikai prognozavo 2,2 mln. barelių nuosmukį. Pagrindinis veiksnys, palaikantis rinką, vis dar yra OPEC kartelio ir jam nepriklausančių gamintojų susitarimas riboti gavybą. Kitas OPEC posėdis, per kurį susitarimo dalyviai aptars bendrų pastangų pasiekimus ir tolesnę politiką, planuojamas lapkričio 30 dieną Vienoje. Rinkos dalyviai vis labiau įsitikinę, kad naftos gamintojai susitars dėl pakto pratęsimo. Manoma, kad paktas, kuris baigia galioti 2018 metų kovą, bus pratęstas iki kitų metų pabaigos.