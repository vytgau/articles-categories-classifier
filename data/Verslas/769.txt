„Klaipėdos naftos“ generalinis direktorius Mindaugas Jusius sako, kad susitarimas su JAV bendrove įrodo, jog Lietuvos energetikos specialistų patirtis ir kompetencija vertinama pasaulyje. „KN yra sukaupusi patirties, kaip išvystyti ir efektyviai eksploatuoti SkGD importo terminalus. Ši sutartis su „Freeport LNG“ - dar vienas nuoseklus žingsnis įgyvendinant KN verslo plėtros strategiją. Jis atvers galimybę KN paslaugas pasiūlyti potencialiems „Freeport LNG“ klientams“, - pasirašytą tarpusavio memorandumą komentuoja KN generalinis direktorius M. Jusius. Tai ne pirmas kartas, kai „Klaipėdos nafta“ siekia prisidėti prie kitų valstybių SGD projektų. Įmonė konsultavo SGD terminalo statytojus Kolumbijoje, taip pat siekia tapti Kroatijos terminalo dalininke, o M. Jusius pernai yra sakęs, kad pagalba, statant SGD infrastruktūrą kitose šalyse, gali tapti įmonės papildomu pajamų šaltiniu. Antradienį „Lietuvos dujų tiekimas“ taip pat pasirašė supratimo memorandumą su „Freeport LNG“, pagal kurį turėtų būti paprasčiau užtikrinamas SGD importas į Lietuvą. „Freeport LNG“ terminalas veikia Meksikos įlankoje, netoli JAV bendrovės „Cheniere Marketing International“ valdomo „Sabine Pass“ terminalo, iš kurio pernai vasarą į Lietuvą atgabentas pirmasis SkGD krovinys. „Freeport LNG“ terminalas SkGD eksportą planuoja pradėti šių metų pabaigoje ar kitų metų pradžioje. Prognozuojama, kad 2020-2021 metais Jungtinių Valstijų SGD gamybos metiniai nominalūs pajėgumai išaugs iki 70 mln. tonų (95,5 mlrd. kub. m dujų) - tai leistų JAV tapti trečia SGD eksportuotoja pasaulyje po Australijos ir Kataro. Šiuo metu „Lietuvos energijos“ įmonių grupei priklausančios gamtinių dujų tiekimo ir prekybos įmonės „Lietuvos dujų tiekimas“ ir „Litgas“ yra pasirašiusios apie 15 neįpareigojančių bendrųjų prekybos sutarčių su pasauliniais SGD tiekėjais, tiekiančiais apie pusę viso pasaulio SGD.