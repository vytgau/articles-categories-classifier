„Šiuo metu vyksta konsultacijos šiuo klausimu“, - spaudos konferencijoje Vilniuje sakė Urszula Doroszewska. Taip diplomatė atsakė į BNS klausimą, ar mato perspektyvų taikiam sutarimui, ar tikėtini „Orlen Lietuvos“ ieškiniai „Lietuvos geležinkeliams“. Europos Komisija praeitą savaitę „Lietuvos geležinkeliams“ paskyrė beveik 28 mln. eurų baudą už tai, kad jie 2008 metais išardė geležinkelio ruožo atkarpą į Latviją. Briuselis konstatavo, kad taip Lietuva apsunkino galimybę „Orlen Lietuvai“ gabenti krovinius Latvijos geležinkeliais. Lietuvos pareigūnai teigia, kad bėgiai buvo išardyti dėl saugumo, o po šio žingsnio krovinių srautai iš esmės nepasikeitė.