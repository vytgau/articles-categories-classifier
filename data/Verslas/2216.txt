„Pasitelkę patyrusius ir profesionalius konsultantus, parengsime technines specifikacijas ir reikalavimus informacinių sistemų pirkimams ir diegimui (...). (Skaitiklių – BNS) pirkimus planuojame šių metų antroje pusėje, kad išmaniuosius skaitiklius gyventojams pradėtume diegti 2019 metais, kaip ir skelbėme pernai lapkritį“, – atsakyme BNS rašo ESO. Pasak ESO, bendrovės ekspertai jau yra parengę išmaniųjų skaitiklių technines specifikacijas ir jas paskelbę viešai. Specifikacijas dar ketinama papildyti informacijos saugumo reikalavimais. Lapkritį ESO paskelbė, kad per penkerius metus į išmaniuosius skaitiklius planuoja investuoti apie 219 mln. eurų. Bendrovė ketina įdiegti apie 2 mln. modernių elektros ir dujų skaitiklių, leisiančių gyventojams taupyti.