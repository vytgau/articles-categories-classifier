Parengti planą – tikras iššūkis. Tačiau nemažesnis iššūkis į viešus plano svarstymus pritraukti konstruktyvius, nuomonę turinčius bei ją pareikšti norinčius ir galinčius žmones. Juk tam, kad pokyčiai mieste būtų sklandūs ir maksimaliai subalansuoti, reikėtų žinoti ir senyvo amžiaus, ir jaunimo, vaikų bei jų mamų nuomonę. Ir iš anksto susitaikyti su tuo, kad kai vyksta tokio masto pokyčiai, visada bus pralaiminčių arba manančių, jog pralaimi, žmonių. Ir didžiausias pralaimėjimas visada vienas – ilgesnis laikas, praleistas kelyje. Tačiau ar pagalvojote, kad tai, kaip, kada ir kiek laiko judate, nebėra tik jūsų asmeninis reikalas – jau kuris laikas tai tikras verslo taikinys. Atrodo, tokiu individualiu dalyku kaip judumas mieste yra susidomėjusios kompanijos, suinteresuotos gauti duomenis apie mūsų asmeninius pasirinkimus – kokiais maršrutais judame, pro kur einame, kur užsukame, kada naudojamės taksi ar pavėžėjimo paslaugomis. Jos puikiai žino, kad taip galėtų mums parduoti įvairiausius dalykus, ar mažų mažiausiai – būti pastebėtos didžiuliame nesibaigiančios kasdienės reklamos sraute. Tokios kompanijos supranta, kad žmonių judumas ne tik išreiškia daugybę asmeninių preferencijų, bet ir užima daug laiko, kai žmonės nieko neveikia ir kai jiems galima kažką parduoti. Negana to, judumą paslauga paverčia ir vadinamosios „trikdančios inovacijos“ (angl. disruptive innovations), kaip kad bendrai naudojamas „Uber“. Tai tikras pokytis ne tik mums, bet ir verslui, nuolat galvojančiam, kaip padidinti pardavimus. Kitas svarbus pokytis – autonominių automobilių atsiradimas. Visa tai turi potencialą radikaliai pakeisti mūsų keliavimo būdą bei tai, kaip mes naudojamės transportu. Nors pokyčiai pasirodys netolimoje ateityje arba jau yra pradėję vykti, tačiau didžioji dalis savivaldybių ir viešojo transporto operatorių nepradėjo apie tai galvoti. Tradicinės organizacijos dar neįvertina to, ką daro ar gali padaryti trikdančios inovacijos bei kaip su tuo tvarkytis. Skirtingai nei transporto sistemas jau susitvarkę miestai, Vilnius turi unikalią galimybę rengdamas darnaus judumo planą pagalvoti apie tai, apie ką nei Krokuva, nei Edinburgas, nei Liubliana tiesiog neturėjo galimybės pagalvoti ir atsižvelgti į verslui atsiveriančias naujas galimybes. Kita vertus, turite ir labai puikią galimybę gyventojams pasiųsti žinutę, jog jei jie nespręs, kaip nori judėti savo mieste, tai už juos padarys verslas.