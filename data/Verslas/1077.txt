Dolerio susilpnėjimo priežastis yra ta, kad FED valdybos nariai ir toliau laikosi nuomonės, kad šiemet bus dar du palūkanų normų kėlimai (iki posėdžio buvo manoma esant realiai galimybei, kad bus numatyti trys kėlimai). Be to, naujasis FED vadovas J. Powell pareiškė, kad ateityje 2 proc. tikslinį lygį viršijanti infliacija gali būti toleruojama. Šių metų BVP augimo prognozę FED nuo 2,5 proc. padidino iki 2,7 procento. JAV akcijų indeksai vakar po nervingos prekybos sesijos, kurios metu ne kartą keitė kryptį, šiek tiek smuktelėjo („S&P 500“ -0,18 proc., „Dow Jones“ -0,18 procento). Investuotojams toliau ramybės neduoda galimi prekybiniai konfliktai – spaudoje pasirodė pranešimų, kad D. Trumpas rengiasi įvesti muitų daugiau nei šimtui kiniškų prekių grupių už 50 mlrd. dolerių, (pagrindinė to priežastis – Kinijos vykdomi intelektinės nuosavybės teisių pažeidimai). Kinija savo ruožtu rengia atsakomąsias priemones, įvedant muitus produkcijai, kurią daugiausia gamina valstijos, labiausiais palaikiusios D. Trumpą JAV prezidento rinkimuose. Šiandien posėdžiaus Anglijos bankas, pinigų politikos pokyčių nesitikima. Baltijos šalių biržose debiutavo „Novaturas“. Pirmąją prekybos sesijos dieną kelionių organizatorės akcijų perleista už 91,6 tūkst. eurų, uždarymo kaina siekė 11,6 euro už akciją – tai 10,5 proc. daugiau nei 10,5 euro išplatinimo kaina. Naują visų laikų rekordą pasiekė Šiaulių banko akcijų kaina – jos pabrango 3,51 proc. iki 0,648 euro už akciją (sudaryti 177 sandoriai už 304,9 tūkst. eurų). Po pranešimo apie gautą pasiūlymą parduoti UAB „Mokilizingas“ kilo ir kito banko – „LHV Group“ akcijų kaina (+2,73 proc., iki 11,3 euro už akciją). Didžiausią apyvartą (1,58 mln. eurų) vakar jau ketvirtą prekybos sesiją iš eilės pasiekė apie ketinimus trauktis iš biržos paskelbusi „Olympic Entertainment Group“ (kaina smuktelėjo 0,52 proc., iki 1,9 euro už akciją). OMXB indekso vertė padidėjo 0,82 proc. ir pirmą kartą istorijoje peržengė simbolinę 1 tūkst. punktų ribą.