Savaitgalį Vilniaus Narbuto gatvės pėsčiųjų perėjoje prie viešojo transporto stotelės automobilis mirtinai sužalojo senolį, prieš daugiau net trejus metus šioje perėjoje partrenkta žuvo mergina, įvyko dar keli eismo įvykiai, kuriuose sužaloti žmonės. Savivaldybė dar pernai nusprendė vienoje judriausių sostinės vietų pastatyti pėsčiųjų ir dviračių viaduką ir planavo tai padaryti iki balandžio vidurio. Pernai su bendrove „Kauno tiltai“, laimėjusia viaduko projektavimo ir statybų konkursą, sudaryta 1,39 mln. eurų vertės sutartis. Joje nurodyta, kad „Kauno tiltai“ įsipareigoja parengti viaduko techninį projektą bei užbaigti statybos darbus per 7 mėnesius, t.y. iki balandžio 19-osios, o terminai negali būti pratęsiami, išskyrus aplinkybes, „kurių iki sutarties pasirašymo nebuvo galimybės numatyti“. Būtent tokios aplinkybės ir atsirado pernai metais, kuomet projektavimo darbai įstrigo siekiant juos suderinti su visomis šalimis, BNS nurodė Miesto ūkio ir transporto departamento direktoriaus pavaduotojas Arūnas Visockas. „Atsirado papildomos sąlygos, pasikeitė, Vilniaus vandenys keitė savo sąlygas, gyventojai pateikė pastabas, kai buvo projektas viešinamas, užtruko korektūra – dėl šių aplinkybių ir nukeltas terminas“, – sakė A. Visockas. Pasak jo, viaduku vilniečiai galės naudotis jau rudenį, o esama nesaugi pėsčiųjų perėja per T. Narbuto gatvę bus panaikinta. 65 metrų ilgio ir 6 metrų pločio viadukas susijungs Č.Sugiharos gatvę su A.Vaitkaus ir I. Šimulionio gatvėmis, viaduku drieksis pėsčiųjų ir dviračių takai, jo prieigos bus pritaikytos žmonėms su negalia bei mamoms su vėžimėliais. 5 kilometrų pėsčiųjų ir dviračių takas bus įrengtas ir T. Narbuto gatvėje, kurią kirs viadukas – darbus planuojama pradėti dar šiemet. Kitąmet ketinama įrengti ir papildomą eismo juostą viešajam transportui nuo Laisvės prospekto iki T. Narbuto stotelės. Per kelerius metus Vilniuje planuojama pastatyti dar vieną viaduką, jis jungtų Tauro kalno teritoriją su Petro Cvirkos skveru. Tai, savivaldybės architektų nuomone, taip pat turėtų pagerinti susisiekimą sostinės centre pėstiesiems ir dviratininkams.