Vienas sudėtingiausių uždavinių bendrovėms bus perskaičiuoti darbo užmokesčius po to, kai darbdavio ir darbuotojo mokesčiai bus sujungti. Anot V. Šapokos, mokesčių pakeitimai, priimami kartu su biudžeto projektu, yra labiau išimtinis atvejis, todėl šią reformą reikėtų patvirtinti pavasario sesijoje. Pasak viceministrės Daivos Brasiūnaitės, verslui pakaks laiko pasiruošti. „Sieksime, kad įstatymai būtų priimti pavasario sesijoje su įsigaliojimu nuo 2019 metų sausio 1 dienos, tad bus pakankamai laiko perskaičiuoti atlyginimus“, - antradienį spaudos konferencijoje teigė D. Brasiūnaitė. V. Šapoka žada, kad atlyginimai bus perskaičiuoti teisingai ir darbdaviai nesukčiaus, kaip tai daryta Rumunijoje. „Bus aiškios ir konkrečios tvarkos. (...) Visa nauda iš mokestinės pertvarkos turi atitekti darbuotojui, aiški apskundimo tvarka“, - teigė V. Šapoka. Anot jo, jeigu būtų bandoma neteisingai perskaičiuoti atlyginimus, grėstų sankcijos, kurios „neapsimokės“ darbdaviams. Anot D. Brasiūnaitės, panašios nuostatos buvo Lietuvoje įvedus eurą, kai darbdaviams buvo nurodyta sąžiningai perskaičiuoti darbo užmokestį.