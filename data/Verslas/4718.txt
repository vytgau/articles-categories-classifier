Savo pareiškime Londono vertybinių popierių biržai (LSE) „Wizz Air“ praneša apie planus įkurti britų antrinę įmonę „Wizz Air Uk“, kuri bus įsikūrusi Lutono oro uoste. „Wizz Air UK“ pradės savo veiklą 2018 m. kovą, jeigu bus gavusi Oro transporto operatoriaus sertifikatą (OTOS) ir Veiklos licenciją iš Civilinės aviacijos administracijos (CAA). Pigių skrydžių bendrovė, kuri šiuo metu atlieka skrydžius 41 maršrutu iš Lutono, pažadėjo įdarbinti per 100 žmonių Lutone iki 2018 m. pabaigos. „Jungtinė Karalystė (JK) išlieka viena didžiausia kelionių rinkų Europoje ir mes šiuo metu esame aštunta pagal dydį JK operatorė“, - sakė „Wizz Air“ vadovas Jozefas Varadis (Jozsef Varadi). - Toks žingsnis yra vienas iš mūsų platesnės strategijos uždavinių, kad užtikrintume, jog esame pasiruošę dirbti Jungtinėje Karalystėje įvykus „Brexit“. Šių metų liepą britų pigių skrydžių bendrovė „easyJet“ įkūrė antrinę įmonę Vienoje, Austrijoje, iš kur bendrovė po „Brexit“ galės laisvai keleivius skraidinti visoje Europos Sąjungoje (ES). „EasyJet“ teigė taip besiruošianti blogiausiam scenarijui, pagal kurį JK ir ES nesugebėtų susitarti dėl laisvos oro erdvės.