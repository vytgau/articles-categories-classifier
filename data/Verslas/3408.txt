FRS posėdžiauja gruodžio 12-13 d. d., todėl sprendimo laukiama trečiadienio vakarą. Euro kursas JAV dolerio atžvilgiu ūgtelėjo nuo 1,1769 iki 1,1775 JAV dolerio. Jenos atžvilgiu doleris pigtelėjo nuo 113,56 iki 113,48 jenos. Jenos atžvilgiu euro kursas padidėjo nuo 133,61 iki 133,65. Dolerio indeksas ICE sumažėjo mažiau nei 0,1 proc. Valiutų rinkos dalyviai mano, kad FRS padidins bazinę palūkanų normą jau trečią kartą šiais metais ir ją pakels iki 1,25-1,5 proc. „Atsižvelgiant į tai, kad numatomas FRS normos padidinimas jau yra „įskaičiuotas“ į dolerio kursą daugiau nei 98 proc., itin mažai tikėtina, kad FRS sprendimas paskatins kokius nors labai didelius pokyčius valiutų rinkoje. Investuotojai daugiau dėmesio skirs vėlesniam FRS pareiškimui ir ūkio augimo prognozėms, o per spaudos konferenciją bandys nuspėti tolesnę normos didinimo 2018 metais trajektoriją“, – mano „City Index“ vyresnioji analitikė Fiona Cincotta (Fiona Činkota). Per pastaruosius tris mėnesius doleris užsienio valiutų krepšelio atžvilgiu pabrango maždaug 2,5 proc. Šią savaitę posėdžiauja ir Anglijos bankas, Europos Centrinis Bankas bei Šveicarijos nacionalinis bankas.