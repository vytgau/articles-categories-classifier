Šį pastatą šiemet įsigijo ir planuoja rekonstruoti investicijų bendrovės „Orion Asset Management“ fondas. Kultūros paveldo departamentas BNS patvirtino, kad sprendimas saugoti objektą priimtas spalio pabaigoje. „Pagrindinis dalykas, dėl kokių priežasčių jis yra įrašytas į registrą, – tai vienas iš žymiausių, gerai išlikęs postmodernizmo architektūros pavyzdžių. Jame suderinta naujos epochos postmodernistinės stilistikos architektūros prabanga ir pagarba neoklasicistinei tarpukario Lietuvos banko architektūrai“, – sakė departamento Apskaitos, paveldotvarkos planavimo skyriaus vyriausioji specialistė Rita Kuncevičienė. Anot jos, už šio ir kitų objektų kūrybą pastato autoriai Kęstutis Pempė ir Gytis Ramunis apdovanoti Lietuvos nacionaline kultūros ir meno premija. „Pastatas turi daug vertingųjų savybių: saugomi fasadai, jų architektūriniai elementai, aukštingumas ir t. t.“, – vardijo paveldosaugininkė. Į Kultūros paveldo departamentą dėl pastato įtraukimo į registrą liepą kreipėsi Lietuvos architektų sąjunga. Jos teigimu, pastatas yra vienas ryškiausių postmodernizmo pastatų Vilniuje. Praėjusiais metais dėl kito šių architektų kurto objekto – buvusio Kelių policijos pastato sostinės Giraitės gatvėje – saugojimo buvo kilęs konfliktas. Jį įsigijus mažmeninės prekybos bendrovei „Lidl Lietuva“ architektų bendruomenė pareikalavo pastatą išsaugoti, nes, jos teigimu, tai vienas iš vertingiausių architektų darbų. Tačiau kovą teisme prekybininkai, sostinės savivaldybė ir Kultūros paveldo departamentas taikiai nutraukė ginčą: pastato registravimo kaip vertingo procesas nutrauktas, o jis pats nugriautas.