„Žvelgiant į tolimesnę sandėliavimo patalpų sektoriaus plėtrą Vilniaus ir Kauno regionuose, matyti išties nemažas plėtojamų ir planuojamų projektų kiekis. Įvairios paskirties projektus šiuose regionuose suplanavusios įmonės žada tikrai stipriai išplėsti sandėliavimo patalpų sektorių“, – pranešime teigė „Ober-Haus“ Vertinimo ir rinkos tyrimų departamento vadovas Saulius Vagonis. Skaičiuojama, kad iki šių metų pabaigos ir per 2018 metus Vilniaus ir Kauno regionuose planuojama įgyvendinti apie 12 projektų, iš kurių du trečdaliai ploto planuojama Vilniaus regione. Anot „Ober-Haus“, iš viso per 2017-2018 metus Vilniaus ir Kauno regionuose sandėliavimo patalpų plotas išaugs 20 procentų. „Nors pastaraisiais metais aktyvesnė sandėlių plėtra stebima Vilniaus ir Kauno regionuose, tačiau jau planuojamos didesnės investicijos ir Klaipėdos regione. Tačiau Klaipėdos regione, taip pat kaip ir Kauno, dominuoja ne visai rinkai skirti projektai, bet savo poreikiams tinkančių projektų plėtra“, – teigė S. Vagonis. Greta Klaipėdos 2018 metų pradžioje koncernas SBA planuoja pradėti logistikos centro ir baldų komponentų gamyklos statybas, kurio pirmuoju etapu ketinama pastatyti 28 tūkst. kvadratinių metrų ploto sandėlį ir 12 tūkst. kvadratinių metrų ploto gamyklą. „Ober-Haus“ duomenimis, šiemet per tris ketvirčius Vilniaus ir Kauno regionuose pastatyti 7 nauji sandėlių ir logistikos projektai. Vilniaus regione baigti 4 projektai, kuriuos įgyvendino „Ad Rem“, „Baltic Sea Properties“, „Arvydo paslaugos“ ir „Woodline“, kurie rinkai pasiūlė 31,9 tūkst. kvadratinių metrų ploto. Kauno regione baigti 3 projektai, kuriuose bendras sandėlių plotas sudaro apie 19 tūkst. kvadratinių metrų, o juos plėtojo bendrovė „Vetmarket“, „Analizė“, „Aibė“. „Aukštus finansinius rodiklius fiksuojantis transporto ir sandėliavimo patalpų sektorius skatina tiek naujo turto plėtrą, tiek didina investicijas į senesnių patalpų atnaujinimą. Augantys statybos darbų kaštai taip pat prisideda prie nuosaikaus sandėliavimo patalpų nuomos ir pardavimo kainų augimo. Per šių metų tris ketvirčius Vilniaus regione naujų ir senų sandėlių nuomos kainos augo 3–4 proc., tuo tarpu Kauno ir Klaipėdos regionuose sandėliavimo patalpų nuomos kainos ūgtelėjo 1–2 proc.“, – sakė S. Vagonis. „Ober-Haus“ duomenimis, šiuo metu Vilniuje naujus sandėlius siūloma nuomotis už 3,8-5,2 euro už kvadratinį metrą, senus - už 1,6-3,4 euro, Kaune naujus - už 3,7-5,2 euro, senus - už 1,5-3 eurus, Klaipėdoje naujus - už 3,5–4,8 euro, senus - už 1,5-3 eurus.