Skelbiama, kad sprendimas dėl muitų gali būti priimtas jau ketvirtadienį, tačiau galimos išimtys pasipiktinusiems sąjungininkams. „Potencialiai gali būti taikomos išimtys Meksikai ir Kanadai, remiantis nacionaliniu saugumu. O taip pat ir kitoms šalims“, – trečiadienį Baltuosiuose rūmuose žurnalistams sakė Amerikos prezidento atstovė spaudai Sarah Sanders. Jungtinių Valstijų prezidento Donaldo Trumpo komanda trečiadienį pamėgino sušvelninti kalbas dėl prekybinio karo ir nuraminti finansų rinkas, pažadėdama, kad sprendimas dėl prieštaringai vertinamų importo muitų bus priimtas greitai. Prekybos sekretorius Wilburas Rossas ir iždo sekretorius Stevenas Mnuchinas mėgino nuraminti dėl planuojamų plieno ir aliuminio importo muitų nerimaujančias rinkas ir nurodė, kad šis klausimas vis dar aptariamas. Jie taip pat teigė, kad muitai nepakenks JAV ekonomikos augimui. W. Rossas pareiškė, kad Jungtinės Valstijos nesiekia prekybinio karo, o šalies sprendimas įvesti didelius plieno ir aliuminio importo muitus yra „gerai apgalvotas“. „Mes nesiekiame prekybinio karo, – televizijos kanalui CNBC sakė jis. – Mes palaikysime protingus santykius su mūsų sąjungininkais.“ O S. Mnuchinas pareiškė, kad muitai, dėl kurių dar galutinai nenuspręsta, nepakenks administracijoms prognozuojama 3 proc. BVP augimui. „Esame įsitikinę, kad su tuo susidorosime ir tai nepakenks mūsų augimo prognozėms“, – sakė televizijos kanalui „Fox Business“ sakė iždo sekretorius. Baltųjų rūmų atstovė spaudai sakė, kad sprendimas dėl muitų bus priimtas netrukus. „Mes ketiname pareiškimą šiuo klausimų padaryti šios savaitės pabaigoje“, – sakė ji. Kiek anksčiau trečiadienį Europos Vadovų Tarybos pirmininkas Donaldas Tuskas trečiadienį atsikirto Jungtinių Valstijų prezidentui D. Trumpui, pareikšdamas, kad „prekybos karai yra blogai ir juos lengva pralaimėti“. D. Tuskas taip pat pasiūlė ES vadovams per kovo 22–23 d. d. viršūnių susitikimą Briuselyje surengti skubius debatus prekybos klausimu. Prekybos karas su Jungtinėmis Valstijomis niekam naudos neduos, perspėjo Kinija, pridūrusi, kad yra pasirengusi imtis atsakomųjų priemonių, jeigu Jungtinių Valstijų prezidentas įgyvendins savo planus dėl muitų. „Rinktis prekybos karo kelią akivaizdžiai yra blogas sprendimas, nes galiausiai pakenksite kitiems ir sau, – ketvirtadienį per spaudos konferenciją sakė Kinijos užsienio reikalų ministras Wangas Yi. – Kinija tikrai imsis atitinkamų ir būtinų atsakomųjų priemonių.“ Manoma, kad Jungtinių Valstijų prezidento D. Trumpo administracija ketvirtadienį oficialiai praneš apie įvedamus muitus plieno ir aliuminio importui. Nors Jungtinių Valstijų plieno ir aliuminio importas iš Kinijos sudaro tik nedidelę dalį bendro importo iš antros pagal dydį pasaulio ekonomikos, šie muitai gali būti tik pirmas žingsnis Amerikoje prekybiniame kare su Pekinu. Per ateinančias kelias savaites D. Trumpo administracija ketina paskelbti ataskaitą apie intelektinės nuosavybės vagystes, kurioje, kaip manoma, bus kaltinama Kinija. O vėliau gali būti įvesta daugiau muitų įvairių prekių importui iš Kinijos. Apie būsimus veiksmus D. Trumpas trečiadienį užsiminė socialiniame tinkle „Twitter“, kur parašė, kad JAV paprašė Kinijos parengti planą, kaip sumažinti dvišalės prekybos deficitą vienu milijardu JAV dolerių. Naujausi duomenys rodo, kad pernai JAV prekybos su Kinija deficitas padidėjo iki rekordinio lygio – 375,2 mlrd. JAV dolerių.