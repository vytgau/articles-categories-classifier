Trečiadienio rytą sostinės gatvės buvo sukaustytos plikledžio, daugelyje vietų eismas buvo paralyžiuotas. Stotelėse neatvažiuojančių autobusų laukė pulkai žmonių, įvyko ne vienas eismo įvykis. Vilniečiai turėjo likti namuose DELFI kalbintas vairavimo instruktorius A. Pakėnas buvo griežtas – su susidariusia situacija nebuvo tinkamai susitvarkyta: „Reikėjo skelbti ekstremalią situaciją, miestas turėjo tvarkytis lyg ekstremalių sąlygų metu. O dabar – šimtai ar dešimtys sudaužytų automobilių, pilna nukentėjusiųjų. Tai čia kas? Neekstremali situacija? Reikėjo viską stabdyti. Mes, pavyzdžiui, paskambinome žmonėms, nutraukėme pamokas, ir viskas. O tai, kad gali būti sužeistųjų, žuvusiųjų – niekam ne galvoje.“ Jo teigimu, vilniečiai turėjo likti namuose arba į darbą keliauti pėsčiomis. „Gal kelininkai nėra idealūs, bet visada sakau – vairuotojas yra absoliučiai kaltas. Jei visiškas ledas – nevažiuok. Kaip važiuoti, jeigu tam nėra galimybės. Nevažiuokite, eikite pėsti, skriskite lėktuvais“, – sakė jis. Paklaustas, ar ironizuoja, jis atšovė, kad visiškai ne: „Aš nejuokauju. Na kaip galima važiuoti, jeigu tam nėra galimybių. Daug tokių gyvenimiškų situacijų būna, kai neįmanoma kažką daryti, bet mes vis tiek darome. Pavyzdžiui, sako mums: neplauk, ten gilu, bet mes vis tiek plaukiame ir nuskęstame. Tai kas kaltas tada – ar tai, kad ten gilu, ar tai, kad plaukiame. Pažiūrėkite, dauguma autobusų nevažiavo, nes tiesiog negalėjo ir stovėjo. O kas norėjo važiuoti – atsitrenkė į stulpą, ir kas iš to.“  Pažymėjus, kad nors kai kurie gali pradėti darbą iš namų, daugelis, pavyzdžiui, daktarai, neturi tokios galimybės, jis pritarė. „Aš tai suprantu, todėl ir sakau, kad reikėjo skelbti ekstremalią situaciją, daktarus gal kokiomis greitosiomis išvežioti į darbą, nežinau. Bet miesto tarnybos turėjo reaguoti staigiau, o žmonės – imtis atsakomybės ir nevažiuoti, jeigu yra tokia galimybė“, – sakė jis. A. Pakėnas negailėjo kritikos ir kelininkams: „Žinoma, kad galėjo pabarstyti kelius. Aišku, jie ras priežasčių, kodėl taip įvyko. Gal naktį jie laukė temperatūros pokyčio, o jo nebuvo ir tik paskui tai atsitiko. Bet matome faktus – aplinkkelis buvo apledėjęs, bent pagrindinės gatvės tikrai galėjo būti pabarstytos. Reikia jų paklausti, kodėl plikledis liko pačiam pikui, t. y. 7 –8 valandai, kodėl jie nesusitvarkė šeštą valandą.“ Saugaus eismo ekspertas teigė, kad patarimų tiems, kurie ryžosi išvažiuoti į gatves tokiomis ekstremaliomis sąlygomis, patarimų neturintis. „Jeigu automobilis slysta ant ledo – viskas, jokių patarimų, čia nieko negalima patarti. Vienintelis dalykas – spausti stabdį iki dugno ir laukti. Daugiau nieko nepadarysi“, – nedaugžodžiavo jis. Liko šalti autobusų stotelėse Daug nepatogumų patyrė ir tie, kurie į darbus ar mokslus bandė nusigauti viešuoju transportu. Daugelio autobusų eismas buvo sustabdytas, dėl slidžių kelių, kai kurių trasos buvo pakeistos. „Bandžiau vykti iš Baltupių į centrą. Atėjus į stotelę pamačiau daugybę ten laukiančių žmonių. Į atvykusį man tikusį autobusą nebepavyko įtilpti. Mačiau ilgą vos judančią automobilių eilę Kalvarijų g. centro link. Kito autobuso, matydama vis didėjančią minią autobuso stotelėje, nusprendžiau nebelaukti, nes supratau, kad nespėsiu į darbą, – pasakojo vilnietė Simona. Buvau nevilty, nes turėjau suplanuotų darbų, kur turėjau būtinai būti laiku.“ Galiausia Simona išsikvietė taksi ir vyko Geležinio Vilko gatve, kuri jau buvo pravažiuojama. „Šiandien nuo 8 val. ryto Pašilaičiuose, Gabijos gatvėje nevažiavo nė vienas autobusas. Mūsų gatvėje ir taip važiuoja tik vienas nr. 46. autobusas, ir to žmonės nesulaukė. Teko eiti į tolimas stoteles, ieškot išeities, tiesiog desperatiškai stengtis nusigauti į darbą. Kažkoks absurdas, dėl kažkieno ne iki galo padaryto darbo, nepriimto sprendimo – paralyžiuotas visas miestas“, – piktinosi Kamilė. Kritikos negailėjo ir kita DELFI skaitytoja Brigita: „Ketverius metus gyvenu Saulėtekyje ir į darbą Vilniaus centre visada važiuoju viešuoju transportu. Įprastai Saulėtekyje autobusai pravažiuoja maždaug kas 2–3 minutes ir niekada anksčiau rytais neteko jų ilgai laukti. Šiandien eidama link stotelės nusistebėjau, kad joje laukia neįprastai daug žmonių. Dar keisčiau pasidarė supratus, kad jau 15 minučių neatvažiuoja joks autobusas, o kai tos minutės prailgo iki 25, pamaniau, kad dėl plikledžio bus susidariusi avarija, sustabdžiusi viešojo transporto srautą. Kai jau ruošiausi skambinti taksi, pagaliau tolumoje išvydau autobusą – vienišą, ir dar tokį mažytį. Tilpo ne visi, bet aš buvau greita ir dar spėjau įšokti. Negana to, kad kelionė autobusu kamščiuose buvo ne ką greitesnė už ėjimą pėsčiomis, pusiaukelėje vairuotojas sustojo ir tiesiog atsisakė mus vežti. Žinoma, kad jaučiuosi blogai. Taip tikrai neturėtų būti – kažkas šį rytą tiesiog neatliko savo darbo. Miestiečiai raginami naudotis viešuoju transportu, tačiau negali būti tikri, kad jo sulauks – ar tai nėra absurdiška?“ Meras atsiprašė dėl sumaišties Dėl paralyžiuoto miesto Vilniaus meras Remigijus Šimašius atsiprašė miestiečių. „Atsiprašau vilniečių dėl šiandien patirtų nepatogumų keliaujant į mokslus ar į darbus. Iš tiesų, miesto tarnybos nepakankamai operatyviai reagavo į besikeičiančius orus, nors visi barstytuvai nuo ankstyvo ryto išvažiavo į gatves, o viešojo transporto vėlavimai susidarė jau visiems stovint kamščiuose. Šiandien pat aptarsiu išmoktas pamokas su tarnybų vadovais. Dėkoju policijos pareigūnams, kurie operatyviai reagavo į iškvietimus ir neleido dar labiau kimštis miestui“, – savo feisbuko paskyroje atsiprašė R. Šimašius. „Susisiekimo paslaugos“ pranešė, kad dėl slidžios kelio dangos ir neįprastų spūsčių visame mieste bei eismo įvykių vis dar galimi didesni viešojo transporto vėlavimai. Vilniaus policijos duomenimis, trečiadienį nuo 6 iki 9 val. užregistruota apie 70 avarijų: 10 įskaitinių (nukentėjo žmonės) ir apie 60 techninių (žmonės nenukentėjo). Keletas automobilių apsivertė. Tačiau iš tikrųjų avarijų sostinėje dar daugiau, nes ne apie visas policijai pranešama – vairuotojai užpildo deklaracijas ir pareigūnams neskambina.