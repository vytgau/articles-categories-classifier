2017 metais darbo vizos arba leidimai gyventi darbo pagrindu buvo suteikti apie 34,5 tūkst. užsieniečių, iš jų maždaug 20 tūkst. yra Ukrainos piliečiai, BNS nurodė Migracijos departamentas. Užpernai į Lietuvą dirbti atvyko 18 tūkst. žmonių iš užsienio šalių, maždaug 10 tūkst. jų buvo iš Ukrainos. Anot ekspertų, emigruoti į Lietuvą ukrainiečius skatina didesni atlyginimai ir palengvintos įsidarbinimo sąlygos. Analitikai sako, kad darbo imigracija Lietuvai yra neišvengiama dėl lietuvių emigracijos ir kvalifikuotų darbininkų trūkumo. Tačiau kritikai nerimauja, jog pigesnė darbo jėga iš Ukrainos stabdys lietuvių atlyginimų augimą. Daugiausiai ukrainiečiai Lietuvoje darbinasi tarptautinio krovinių vežimo transporto priemonių vairuotojais, betonuotojais, plytų mūrininkais, apdailininkais, metalinių laivų korpusų surinkėjais, suvirintojais. Verslininkai sako, kad daugiausiai rūpesčių jiems kelia ilgai trunkantis prašymų dėl vizos ar leidimo laikinai gyventi nagrinėjimas. Migracijos departamentas teigia, jog išaugus darbo imigracijai jam neužtenka darbuotojų, kad prašymai būtų nagrinėjami laiku.