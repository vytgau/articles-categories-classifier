Postas atsilaisvino po to, kai po D. Trumpo sprendimo apmuitinti plieno ir aliuminio importą pasitraukė Gary Cohnas. Pasak „New York Times“ šaltinių, anksčiau CNBC televizijoje dirbęs L. Kudlow su D. Trumpu bendravo sekmadienį ir pirmadienį, o artimiausiomis dienomis jis į Baltuosius rūmus turėtų būti pakviestas oficialiam darbo pokalbiui. Iki šiol L. Kudlow prezidentui patarinėjo neformaliai, taip pat ir jo kampanijos metu 2016-aisiais. L. Kudlow viešai kritikavo D. Trumpo siekį pritaikyti importo muitus aliuminiui ir plienui, bet jo požiūris sušvelnėjo po to, kai D. Trumpas užsiminė apie galimybę kai kurioms valstybėms taikyti išimtis, „New York Times“ sakė L. Kudlow kolega Stephenas Moore'as. „Asmeniškai tikiuosi, kad jei Larry gaus darbą, jis sugebės padaryti įtaką bei nukreipti Trumpą į teisingą kelią“, - sakė S. Moore'as.