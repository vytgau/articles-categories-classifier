Biržoje „Nord Pool“ elektros kaina kovą išaugo 50,4 proc. iki 46,8 euro už megavatvalandę. „Energijos tiekimas“ skelbia, kad tai – aukščiausia kaina nuo „NordBalt“ jungties veikimo pradžios. Pasak pranešimo, itin didelė energijos kaina Lietuvos kainų zonoje buvo fiksuojama ir vasario mėnesį – tuomet ji siekė 43,48 euro už MWh. Žema oro temperatūra nesitraukė ir kovą ir kartu su maža vėjo elektrinių generacija Skandinavijoje darė įtaką energijos kainų kilimui. „Vidutinė temperatūra 2018 metų kovo mėnesį buvo penkiais laipsniais žemesnė nei tuo pačiu laikotarpiu praėjusiais metais. Vyraujant žemai temperatūrai regione auga energijos paklausa ir didėja jos kaina. Įtakos elektros kainoms turėjo ir dėl smukusios vėjo elektrinių generacijos Skandinavijoje kritusi pigios elektros pasiūla. Šių metų kovą vėjo elektrinių generacija buvo 14 proc. mažesnė nei tuo pačiu laikotarpiu pernai“, – pranešime teigė laikinoji „Energijos tiekimas“ vadovė Diana Kazakevič. 4-ojoje Švedijos kainų zonoje, kurią su Lietuva jungia „NordBalt“, vidutinė kovo mėnesio energijos kaina siekė 44,96 euro ir buvo didžiausia nuo 2013 metų rugsėjo. Kitų Baltijos šalių kainų zonose taip pat buvo fiksuojamas energijos kainų augimas. Latvijoje kaina augo 50,4 proc. ir siekė 46,09 euro. Estijoje kovą fiksuotas 46 proc. kainos augimas iki 45,32 euro.