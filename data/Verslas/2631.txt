„Tai nesusiję (su nacionaliniu saugumu - ELTA)“, - Žinių radijui trečiadienį teigė V. Pranckietis, kalbėdamas apie Kinijos investicijas. Jo nuomone, Kinijos investicijos Lietuvai yra svarbios ir negalima nekreipti dėmesio į šios šalies augantį susidomėjimą Europa. „Aš manau, kad jų ekonomika yra svarbi ir mes nesiskaityti negalime ir mums Lietuvoje yra svarbios jų investicijos. Kiek tos investicijos turėtų pasiekti, kalbama ir apie išorinį uostą, kam jis turėtų priklausyti, kiek procentų akcijų. Visa tai turėtų spręsti Vyriausybės lygyje“, - teigė Seimo Pirmininkas. V. Pranckietis teigė, kad Lietuvos transporto sektoriui bendradarbiavimas su Kinija būtų patrauklus. Be to, Lietuva galėtų tapti vartais į Europą. „Ne tik investicijos, bet ir jų prekyba, dalyvaujant Lietuvai. Ir finansinės technologijos - mes siektume, kad kinai naudotų jas kaip vartus į Europą per Lietuvą“, - tikino jis. Užsienio reikalų ministras Linas Linkevičius praėjusią savaitę teigė, kad Kinijos investicijas reikėtų vertinti ir nacionalinio saugumo aspektu. Pasak jo, nors Kinijos investicijos yra naudingos, bet negalima prarasti strateginių objektų kontrolės. V. Pranckietis praėjusią savaitę kartu su kitų Baltijos valstybių ir Šiaurės šalių pirmininkais lankėsi Kinijoje, kur aptarė šios šalies inicijuojamą transporto ir tranzito plėtros projektą „Viena juosta, vienas kelias“.