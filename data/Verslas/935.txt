Naujomis 2,32 mln. eurų (be PVM) vertės investicijomis ESO siekia užtikrinti gamtinių dujų tiekimo saugumą ir patikimumą. Bendrovė numato įrengti pažangias (sužiedinimo) skirstymo sistemas – iš viso 15 sužiedinimo dujotiekių Vilniaus, Kauno, Klaipėdos, Panevėžio, Šiaulių miestų bei rajonų savivaldybėse. Įgyvendinant projektą būtų nutiesta apie 27 kilometrai skirstomojo dujotiekio, jį sujungiant su anksčiau nutiesta gamtinių dujų skirstymo sistema. Dujų tinklų optimizavimas turėtų paliesti 15,2 tūkst. vartotojų. ESO tikisi 2018–2020 metų sąraše pateiktoms investicijoms gauti iki 50 proc. Europos Sąjungos paramos. Valstybės valdomas energetikos įmonių holdingas „Lietuvos energija“ valdo 94,98 proc. ESO akcijų, jos kotiruojamos biržos Oficialiajame prekybos sąraše.