Bendrovė skelbė, kad tik pirmenybinio įlaipinimo paslaugą (taip pat ir „Plus“, „Flexi Plus“ ir „Family Plus“ paketus) įsigiję keleiviai galės įsinešti į lėktuvo saloną du rankinio bagažo vienetus. Neįsigiję pirmenybinio įlaipinimo paslaugos keleiviai į lėktuvo saloną galės įsinešti tik vieną nedidelį rankinio bagažo vienetą, o antras (didesnis) bagažo vienetas su ratukais bus perkeliamas prie įlaipinimo vartų į atskirą bagažo skyrių (nemokamai). Primenama, kad keleiviai vis tiek su savimi galės pasiimti 2 bagažo vienetus, tačiau keičiasi vieno iš jų saugojimo ir vežimo tvarka. Toks sprendimas priimamas dėl bendrovės lėktuvų užpildymo ir nepakankamai vietos bagažo spintelėse virš keleivių galvų. „Ryanair“ atstovas Kenny‘is Jacobsas ankčiau sakė, kad tikimasi taip paspartinti keleivių įlaipinimą ir apsaugoti nuo skrydžių vėlavimo. Bendrovė paskelbė, kad šios permainos jai kainuos iki 50 mln. eurų, todėl tikimasi, kad „keleiviai joms pritars ir jomis mėgausis". Be to, bendrovė skelbia, kad naujos registruojamo bagažo taisyklės numato klientams mažesnių mokesčių ir 33 proc. didesnį bagažo svorį. „Ryanair“ nuo 2017 metų rugsėjo sumažino registruoto bagažo kainą nuo 35 iki 25 eurų ir padidino maksimalų jo svorį nuo 15 iki 20 kilogramų. Taip skatinama daugiau keleivių įsigyti registruojamą bagažą ir mažinti rankinio bagažo kiekį.