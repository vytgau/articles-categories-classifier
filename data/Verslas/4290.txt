Pagal jo įregistruotą pasiūlymą Akcizų įstatymo pataisoms, gazoliams būtų taikomas ne 347, o 337 eurų už 1 000 litrų produkto akcizų tarifas. Pagal siūlomą projektą, gazoliams, skirtiems naudoti žemės ūkio veiklos, įskaitant akvakultūros ar verslinės žvejybos vidaus vandenyse veiklą, subjektams žemės ūkio produktų gamybai, būtų taikomas ne 56, o 32 eurų už 1 000 litrų produkto akcizų tarifas, per vienus metus neviršijant Vyriausybės nustatytų gazolių kiekių. Seimo narys R. Žemaitaitis pažymi, kad Lietuvoje akcizo mokesčiai, atsižvelgiant į gyventojų pajamas visose prekių grupėse, išskyrus alaus kategoriją, yra gerokai didesni nei vidutiniškai ES, Lietuvoje akcizinių prekių įperkamumas yra vienas mažiausių ES. „Akcizu apmokestintų dyzelinių degalų įperkamumas Lietuvoje ir taip yra vienas mažiausių ES. Jei akcizo mokestį, taikomą dyzelinui, palygintume su vidutinėmis pajamomis, didesnis akcizas nei Lietuvoje yra tik Bulgarijoje, Rumunijoje ir Vengrijoje. Kadangi degalai yra labai svarbi kasdienio vartojimo prekė, akcizo didinimas ir su juo susijęs kainų kilimas mažins gyventojų perkamąją galią. Žemas dyzelino įperkamumas, be kita ko, rodo, kad nėra jokių pagrįstų priežasčių didinti akcizo mokesčio dydį“, - pažymėjo Seimo narys R. Žemaitaitis. Jo nuomone, akcizo tarifo didinimas neigiamai atsilieptų verslui. „Mes visi puikiai suprantame, kad akcizo kainų kilimas atsilieps šalies verslui - būtent dyzeliniai degalai tradiciškai labiau paplitę verslo sektoriuje - krovinių ir keleivių pervežimo ir pan. srityse“, - sako frakcijos „Tvarka ir teisingumas“ narys R. Žemaitaitis.