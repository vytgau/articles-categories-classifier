Šiuo metu geležinkeliu ar autobusu keliaujančių darbuotojų patirtos išlaidos, kurias padengia darbdavys, laikomos darbuotojo pajamomis natūra ir apmokestinamos kaip ir darbo užmokestis. „Jei įmonė turi savo autobusa ir susirenka darbuotojus, viskas gerai, to autobuso kuro sąnaudos gali būti nurašomos įmonės patirtoms sąnaudoms, tačiau jeigu darbuotojas naudojasi viešuoju transportu, jo patirtos išlaidos įmonei apsiskaito kaip darbuotojo gaunamos pajamos natūra ir darbdavys, padengdamas savo darbuotojų kelionių išlaidas, turi susimokėti visus su darbo santykiais susijusius mokesčius“, - BNS sakė M. Sinkevičius. Anot jo, toks pasiūlymas buvo aptartas ir su finansų ministru Viliumi Šapoka, kuris, pasak ūkio ministro, tam neprieštaravo. „Kaip suprantu, į tai bus atsižvelgta formuojant kitų metų biudžetą ir siūlant mokestinius pakeitimus“, - sakė M. Sinkevičius. Ministro teigimu, pirmą kartą apie tokį poreikį jis išgirdo iš Pabradėje veikiančios „Intersurgical“ vadovo Sigito Žvirblio. „Lankantis įmonėje išgirdau, kad vadovas neranda darbo jėgos Pabradėje ir sau reikalingus žmones atsiveža iš Ignalinos, Molėtų, dar kiti darbuotojai atvažiuoja savo transportu iš Vilniaus. Manau, kad daugeliui įmonių tai yra aktualu, taip pat galvoju, kad net ir pervežimo paslaugų teikėjams tai būtų paskata, jei darbdavys galėtų savo darbuotojų kelionių bilietus įsitraukti į savo sąnaudas“, - svarstė M. Sinkevičius. Dėl kitų 2018 metų biudžeto pakeitimų ministras nedaugžodžiavo. „Galiu pasakyti tiek, kad mano srityje gerų žinių bus. Situacija pagerėjo, palyginti su ankstesne anonsuota“, - paklaustas, koks bus galutinis pasiūlymas dėl pridėtinės vertės mokesčio (PVM) lengvatos viešbučiams, sakė M. Sinkevičius. Vyriausybė rugsėjo viduryje pasiūlė nuo kitų metų įvesti naują 15 proc. lengvatinį PVM tarifą, kuris pakeistų 9 proc. tarifą, šiuo metu taikomą centriniam šildymui bei viešbučiams. Antrasis lengvatinis PVM tarifas turėtų būti 5 proc., kuris būtų taikomas vaistams, keleivių vežimui bei knygoms.