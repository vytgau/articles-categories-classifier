Gruodžio 12 d. bus paskelbti nauji žaidimo nugalėtojai. DELFI primena, kad savaitinių laimėjimų suma – 200 Eur. Kaip informavo Kvitų žaidimo projekto darbo grupės vadovas Rolandas Puncevičius, per savaitę kreipėsi beveik visi laimėtojai: „Po praėjusio savaitinio žaidimo į artimiausius VMI aptarnavimo skyrius dėl prizų kreipėsi 9 laimėtojai. Daugiausia jų – 5 – Vilniaus mieste ir Vilniaus rajono savivaldybėje. 2 laimėjimai atiteko mažeikiškiams, po 1 Šiaulių miesto ir Šiaulių rajono savivaldybės gyventojams. Iš atsiliepusiųjų laimingųjų 7 prekes įsigijo turgavietėse, o 2 laimingi kvitai buvo išduoti atsiskaičius už paslaugas. Tarp laimėtojų yra senjorų, pardavėjų, pedagogų, bedarbių.“ Dėl asmens duomenų apsaugos reikalavimų VMI daugiau detalių apie laimėtojus neatskleidžia. R. Puncevius priminė, kad prizus laimėję gyventojai norėdami juos atsiimti, per 20 darbo dienų turi kreiptis į artimiausią VMI aptarnavimo skyrių. Laimėtojai turės pateikti laimingojo kvito originalą ir asmens tapatybę patvirtinantį dokumentą. Prizas per 14 darbo dienų bus pervestas į laimėtojo nurodytą sąskaitą. Per pirmąją savaitę gyventojai užregistravo per 40 tūkst. kvitų. Šiuo metu užregistruota daugiau nei 101 tūkst. kvitų: 43,2 tūkst. iš turgaviečių ir 58,3 tūkst. už paslaugas. Kartą per mėnesį bus laimimas ir vienas 5 tūkst. Eur dydžio prizas. Pirmas toks žaidimas turėtų įvykti kitų metų sausio 5 d. Žaidimo taisyklėse, be kita ko numatyta: VMI atsako už gyventojų pajamų mokesčio, atsirandančio laimėtojui išmokant apmokestinamosioms pajamoms priskiriamą 5 tūkst. eurų laimėjimą, sumokėjimą. Paprastai tariant, VMI sumokės reikiamą mokesčio sumą, o laimėtojui bus išmokamas visas prizas. Kaip jau skelbta, ne vienerius metus kvitų loteriją žadėjusi rengti VMI praėjusią savaitę paskelbė jos pradžią. Žaidimu siekiama kovoti su nepaskaityta ekonomika, skatinti žmones pirkti tik legaliai. Norintiems dalyvauti tereikia registruoti kasos aparatų kvitus, gautus maitinimo, remonto, kirpimo įstaigose arba turgavietėse už įsigytas prekes bei paslaugas. Pirkti mažiausia 1 Eur kainuojančią prekę turgavietėse arba mažiausia tiek sumokėti už paslaugą (remontą, kirpimą ir pan.). Gautą fiskalinį kvitą reikia registruoti puslapyje kvituzaidimas.vmi.lt. 