Lietuvos Aukščiausiajam Teismui sausio pabaigoje nepriėmus nagrinėti įmonės skundo, bendrovė žada jį tikslinti ir teikti iš naujo. Tai ji gali padaryti iki vasario 17 dienos. „Kasacinio skundo pateikimo terminas dar nėra pasibaigęs, todėl, ištaisius atrankos kolegijos teisėjų nurodytus trūkumus, kasacinis skundas bus perduotas iš naujo“, – BNS teigė „MG valdos“ atstovas spaudai Tadas Vasiliauskas. Įmonė skundė Lietuvos apeliacinio teismo pernai rugsėjį priimtą sprendimą, panaikinusį „MG valdos“ ir valstybės valdomo Lietuvos radijo ir televizijos centro (Telecentro) pasirašyto susitarimo dalį dėl sklype esančių radijo antenų perleidimo. Apie 7,26 hektaro ploto sklypą su statiniais iš Telecentro už daugiau nei 6 mln. eurų „MG valda“ įsigijo 2015 metų rugsėjį. Bendrovė Žvėryno, Karoliniškių ir Viršuliškių sankirtoje esančioje teritorijoje planavo plėtoti gyvenamųjų namų kvartalą. Į teismą dėl šio sandorio kreipėsi prokurorai, Apeliacinis teismas buvo panaikinęs sandorio dalį, kuria perleistos sklype esančios radijo antenos. Telecentro atstovas Valdas Kaminskas BNS teigė, kad po šio teismo sprendimo įmonė „MG valdai“ grąžino apie 250 tūkst. eurų, o sutartis dėl likusių sklype esančių statinių, pasak jo, lieka galioti. „Suvokiame, kad šitas klausimas yra pakibęs, situacija yra kompleksiška, tačiau esame pasirengę vykdyti visus teismų sprendimus“, – BNS sakė V. Kaminskas. Valstybinės žemės sklypą Telecentras nuomojasi iš Nacionalinės žemės tarnybos (NŽT), kuri nepritarė sklypo nuomos teisių perleidimui „MG valdai“. Viešąjį interesą gynusių prokurorų teigimu, 2015 metais pasirašyta sutartimi Telecentras „MG valdai“ perdavė neegzistuojančias radijo antenas, todėl sandoriu siekė neteisėtų tikslų, kad „MG valda“ turėtų teisę ne aukciono būdu išsinuomoti daug didesnę valstybinės žemės sklypo dalį.