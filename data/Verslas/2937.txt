Vidaus reikalų ministras Eimutis Misiūnas teigia, kad supaprastintas vizų išdavimo procesas. „Tokiu būdu Lietuvos darbdaviai galės greičiau ir paprasčiau įdarbinti tuos užsieniečius, kurie reikalingi šalies darbo rinkai“, – pranešime sakė E. Misiūnas. Įmonės, pageidaujančios patekti į sąrašą, turės atitikti bent 4 iš 10 papildomų kriterijų, pavyzdžiui, jų pajamos turės būti ne mažesnės kaip 500 tūkst. eurų per metus, jų veikla licencijuojama, jose dirba daugiau kaip 10 žmonių, joms būtini darbuotojai, kurių profesijų Lietuvoje trūksta. Į „baltąjį“ sąrašą nebus įtraukiamos įmonės, turinčios skolų biudžetui, nesumokėtų baudų, neteikiančios mokesčių deklaracijų, turinčios kitų nusižengimų. Sąrašas bus skelbiamas viešai, o nustačius, kad įmonė neatitinka kriterijų, ji bus išbraukiama. Sprendimą dėl įtraukimo į sąrašą Migracijos departamentas priims per mėnesį, daugiau procedūrų persikels į elektroninę erdvę, tarkime, prašymai išduoti daugkartines vizas. Vyriausybė pernai vasarį pritarė Lietuvoje trūkstamų 27 profesijų sąrašui. Tarp tokių yra programuotojai, informacinių technologijų specialistai, įvairių sričių inžinieriai, technikai. Šių specialybių žmones yra lengviau įdarbinti – jiems paprasčiau išduodami leidimai, o darbdaviams nebeliko prievolės mokėti tris kartus didesnį nei vidutinis darbo užmokestį, pakanka 1,5 karto didesnės algos.