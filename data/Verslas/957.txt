„15,7 tūkst. gyventojų, pateikusių preliminarias pajamų mokesčio deklaracijas, pasipildžiusiomis sąskaitomis gali džiaugtis jau dabar nors permokų grąžinimo terminas baigiasi tik liepos 31 d. Šiemet permokos pradedamos grąžinti nepraėjus nė dviem savaitėms nuo deklaravimo pradžios, VMI jau pervedė daugiau nei 2,5 mln. Eur permokos“, – pranešė inspekcija. Jos specialistai taip pat informavo, kad išmokos išmokėtos atsitiktine tvarka – esą nesvarbu, kada tiksliai gyventojai pateikė deklaracijas. Iš viso preliminarios deklaracijos pateiktos 1,8 mln. šalies gyventojų. Visiškai užpildytos deklaracijos, kurias belieka tik pateikti, šiemet paruoštos 1,3 mln. gyventojų. Praėjusiais metais 318 tūkst. gyventojų deklaravo 128,5 mln. Eur mokėtino gyventojų pajamų mokesčio. VMI 731 tūkst. gyventojų grąžino 95,5 mln. Eur gyventojų pajamų mokesčio permokos. Iš 704 tūkst. gyventojų, kurie privalėjo pateikti deklaracijas, apie 80 proc. tai padarė laiku. VMI dėkoja jiems už tai. Savo pareigas laiku vykdantys gyventojai sutaupo biudžeto lėšas, kasmet skiriamas siųsti laiškams, priminimams bei kitoms administracinėms procedūroms. VMI primena, kad pajamų deklaracijas, kaip ir kasmet, privalo pateikti gyventojai, kurie pernai vykdė individualią veiklą ar gavo pajamų, nuo kurių būtina sumokėti mokesčius, taip pat individualių įmonių, ūkinių bendrijų, mažųjų bendrijų savininkai bei gyventojai, kuriems, buvo pritaikytas per didelis neapmokestinamasis pajamų dydis ir dėl to privalu sumokėti dalį gyventojų pajamų mokesčio arba susigrąžinti šį mokestį. VMI skaičiavimu, dėl NPD taikymo šiais metais pajamas turi deklaruoti apie 253 tūkst. gyventojų. Lengvatomis gali pasinaudoti asmenys, kurie praėjusiais metais mokėjo įmokas už iki 2008 m. gruodžio 31 d. paimtą būsto kreditą, už sumokėtas gyvybės draudimo įmokas, III pakopos pensijų fondų įmokas ar pirmas studijas aukštojoje mokykloje. VMI atkreipė dėmesį, kad šiais metais apsidraudę gyvybės draudimu ar papildomai kaupiantys III pakopos pensijų fonduose 15 proc. gyventojų pajamų mokesčio galės susigrąžinti nuo bendros gyvybės draudimo įmokų ar įmokų į pensijų fondus išlaidų sumos, neviršijančios 2 tūkst. Eur, o dėl tokių įmokų sumokėjimo grąžintina pajamų mokesčio permokos suma bus ne didesnė kaip 300 Eur.