JAV 10-ies metų vyriausybės obligacijų pajamingumas kilo penktą dieną iš eilės ir pasiekė 2,50 proc. pirmą kartą nuo š. m. kovo. Pingant Europos technologijų sektoriaus bendrovių akcijoms „Stoxx Europe 600“ indeksas smuktelėjo 0,68 procento. Šiandien Katalonijoje vyks vietos parlamento rinkimai – separatistinių partijų ir vienybės su Ispanija šalininkų šansai vertinami apylygiai. Azijoje šįryt indeksų kryptys išsiskyrė – 9 val. Lietuvos laiku Honkongo „Hang Seng“ buvo pakilęs 0,50 proc., Kinijos „Shanghai Composite“ 0,34 proc., o Pietų Korėjos KOSPI smuktelėjo 1,72 procento. Japonijos centrinis bankas nusprendė nekeisti pagrindinių pinigų politikos parametrų – bazinė palūkanų norma lieka -0,10 proc., tikslinis 10-ies metų vyriausybės obligacijų pajamingumas – 0 procentų. Žinios apie galimą akcijų įsigijimą paskatino „Tallink Grupp“ akcijų brangimą. Estijos spaudoje cituojami neįvardinti šaltiniai, kurių teigimu, strateginių investuotojų paieška, apie kurią paskelbta dar liepos mėn., artėja į pabaigą. Teigiama, kad galimi investuotojai paaiškės sausio pabaigoje, tarp potencialių pirkėjų įvardijami infrastruktūros investiciniai fondai „Terra Firma“, „Arcus Infrastructure Partners“ ir „First State Investments“. Vakar perkėlimo paslaugas teikiančios bendrovės akcijomis prekiauta aktyviausiai – sudaryti 204 sandoriai už 846,5 tūkst. eurų, kaina pakilo 5,41 proc. iki 1,17 euro. „Grigeo“ paskelbė, kad ateinančiais metais planuojamas pajamų augimas – 12,4 proc. (iki 142,8 mln. eurų), taip pat tikimasi, kad pelnas prieš mokesčius padidės 14,7 proc. (iki 8,6 mln. eurų). Bendrovės akcijos pabrango 0,72 proc. (apyvarta – 20 tūkst. eurų). OMXB indekso vertė vakar padidėjo 0,78 proc. (didžiausias teigiamas vienos dienos pokytis nuo spalio vidurio), bendra apyvarta siekė 1,66 mln. eurų.