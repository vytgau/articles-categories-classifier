DELFI žiniomis, A Barakauskas iš Naujojoje Zelandijoje registruotos įmonės „Starlink Systems“ ir iš Kanadoje registruotos įmonės tokiu pat pavadinimu yra gavęs 6,2 mln. eurų paskolą, kurią investavo į „Preciziką“. A. Barakauskui paskolintas lėšas abi „Starlink Systems“ įmonės galėjo gauti iš Artūro Mickevičiaus, kuris yra anksčiau mobilių telefonų numerių perkėlimą administravusios įmonės „Mano numeris“ savininkas. „Mano numeris“ teisę administruoti numerių perkėlimą buvo gavęs iš Ryšių reguliavimo tarnybos (RRT), kuriai tuomet vadovavo Tomas Barakauskas – dabartinis „Precizikos“ generalinis direktorius ir A. Barakausko sūnus. FNTT atstovė spaudai Rūta Andriuškaitė DELFI patvirtino, kad tarnyboje šiuo metu atliekamas ikiteisminis tyrimas, kuriame, be kitų aplinkybių, tiriamos ir prieš tai minėtų sandorių sudarymo aplinkybės. Jos teigimu, nustatyti šių nusikaltimų požymiai: sukčiavimas, svetimo turto pasisavinimas, iššvaistymas, nusikalstamu būdu įgyto turto legalizavimas, apgaulingas apskaitos tvarkymas ir dokumentų klastojimas. R. Andriuškaitė taip pat nurodė, kad tyrimui vadovauja Generalinės prokuratūros baudžiamojo persekiojimo departamento vyriausiojo prokuroro pavaduotojas Nerijus Marcinkevičius ir tik jis gali iki bylos nagrinėjimo teisme atskleisti daugiau informacijos. Generalinės prokuratūros komunikacijos skyriaus vyriausioji specialistė Rita Stundienė patikslino, kad tyrimas pradėtas 2014 metų spalio 9 dieną ir yra didelės apimties. Tačiau ji negalėjo patikslinti informacijos apie pinigų sumą. „Jūsų paklausime minimas piniginių lėšų dydis yra dar tikslinamas, todėl jis plačiau nekomentuojamas ir nepatvirtinamas“, – atsakė ji. R. Stundienė taip pat patvirtino, kad tyrime figūruoja prieš tai minėtos įmonės. „Tačiau laikantis nekaltumo prezumpcijos ir siekiant nepakenkti tyrimui išsamesnė informacija šiuo metu neteikiama“, – nurodė ji. Pagal Baudžiamąjį kodeksą, tas, kas apgaule savo ar kitų naudai įgijo didelės vertės svetimą turtą ar turtinę teisę arba išvengė didelės vertės turtinės prievolės, arba ją panaikino, arba sukčiavo dalyvaudamas organizuotoje grupėje, baudžiamas laisvės atėmimu iki 8 metų. Tos pačios pavardės T. Barakausko ir A. Mickevičiaus pavardės buvo minimos ir kitame neseniai DELFI publikuotame straipsnyje „Iš valstybės krovėsi po 10 000 eurų per mėnesį, bet to buvo negana“. Tuomet pavyko išsiaiškinti, kad buvęs RRT vadovas ir „Mano numeris“ savininkas kartu Henriku Eimontu turi Jungtinėje Karalystėje registruotą įmonę „Infozillion Limited“. Negana to, pats A. Mickevičius 2014 metais DELFI yra patvirtinęs savo ryšius su Barakauskų šeima. „Tai taip. Su Vaidu Barakausku (T. Barakausko broliu – DELFI) mokėmės kartu universitete. Tai kas čia tokio?“ – kalbėjo A. Mickevičius. Jis taip pat yra vadovavęs A. Barakausko įmonei „Imunolita“. Rengiant šį tekstą su A. Mickevičiumi DELFI susisiekti nepavyko. Nei „Mano numeris“ puslapyje nurodytais, nei jo anksčiau naudotais telefonų numeriais niekas neatsiliepė. Be to agentūrai „Companies House“ pateiktais duomenimis, A. Mickevičius šiuo metu gyvena Londone. Į DELFI skambučius šį kartą nebeatsiliepė ir T. Barakauskas. Tiesa, praėjusio pokalbio metu jis teigė, kad iš savo vadovavimo RRT laikų daug ko neatsimena. „Tikrai nieko jums nepasakysiu. Ryšių reguliavimo tarnyboje nedirbu nuo 2011 metų“, – anksčiau sakė jis ir pridūrė, kad dabar yra privatus asmuo. T. Barakausko tėvas Algimantas 2010 metais iš prezidentės D. Grybauskaitės rankų yra gavęs prizą „Žinių ekonomikos įmonė“, kuriuo „Precizika“ grupės įmonė „Precizika Metrology“ buvo įvertinta už nuolatinę kompleksinę inovatyvią veiklą, žinių kūrimą ir diegimą. Jis į DELFI skambučius irgi neatsiliepė. Operatoriai rado sprendimą Šiandien mobiliojo ryšio operatoriai nebesinaudoja „Mano numeris“ paslaugomis. Kaip skelbta 2014 metais, „Bitė Lietuva“, „Tele2“ ir „Omnitel“ su „Teo LT“ (susijungė į „Telia“) įsteigė viešąją įstaigą „Numerio perkėlimas“, kuri už paskirtą vieną abonentinį numerį ima 0,05 lito (0,01 euro). Palyginimui, nuo 2005 iki 2014 metų numerių perkėlimą administravusi „Mano numeris“ gaudavo po 1 litą (0,29 euro) per metus. Kaip DELFI rašė anksčiau, Registrų centro duomenimis, „Mano numeris“ pajamos 2006–2012 metų laikotarpiu svyravo tarp maždaug 7,4 mln. ir 10,9 mln. litų (2,14 mln. eurų ir 3,16 mln. eurų). Mobiliojo ryšio operatoriai anuomet teigė, kad „Mano numeris“ paslaugų kainos nėra adekvačios. Savo ruožtu įmonės atstovai nurodė, kad paslaugas teikią už tokią kainą, kokia buvo sutarta 2004 metais pasirašant sutartį. RRT duomenimis, vien per 2017 metų pirmąjį pusmetį Lietuvoje į kitą tinklą buvo perkelti 29 212 numerių. Pagal tarnybos nustatytą tvarką, operatoriai numerių perkėlimą privalo užtikrinti savo lėšomis.