Kaip pranešta, I. Rimševičius įtariamas didelio kyšio reikalavimu ir paėmimu. Korupcijos prevencijos biuro (KNAB) vadovas Jekabas Straumė pirmadienį sakė, kad kalbama apie mažiausiai 100 tūkst. eurų kyšį. KNAB tvirtino, kad vasario 15-ąją pradėtas baudžiamasis tyrimas nėra susijęs su jokiomis šiuo metu Latvijoje veikiančiomis kredito institucijomis, įskaitant finansų priežiūros tarnybų taikiklyje atsidūrusius bankus ABLV ir „Norvik“. I. Rimševičius, taip pat dirbantis Europos Centrinio Banko (ECB) politiką formuojančioje taryboje, pareiškė: „Priėmiau sprendimą neatsistatydinti, nes nesu kaltas.“ KNAB dėl šio baudžiamojo proceso buvo sulaikęs I. Rimševičių ir verslininką Marį Martinsoną. Penktadienį Latvijos centrinio banko vadovo namuose ir biure buvo atliktos kratos. M. Martinsonas penktadienį buvo sulaikytas, o sekmadienį – paleistas. I. Rimševičius, kuris buvo sulaikytas šeštadienį vakare, pirmadienio vakarą buvo paleistas iš tardymo izoliatoriaus už 100 tūkst. eurų užstatą. Jam uždrausta eiti savo pareigas. Apie būtinybę I. Rimševičiui atsistatydinti kalbėjo keli politikai, tarp jų – prezidentas Raimondas Vėjuonis. Ši priešprieša galėtų destabilizuoti šalies finansų sistemą, kurioje vienam bankui, ABLV, jau prireikė gelbėjimo paskolos iš centrinio banko. Be to, ECB uždraudė ABLV daryti bet kokius mokėjimus, kai JAV Iždo departamentas apkaltino šį banką pinigų plovimu. I. Rimševičius Latvijos centriniam bankui vadovavo nuo 2001 metų. Antradienį jis spaudos konferencijoje sakė, kad praėjusį penktadienį „ABLV Bank“ kreipėsi į Latvijos banką pagalbos ir paprašė išskirti milijardą eurų likvidumui palaikyti. I. Rimševičius pareiškė, kad Latvijos bankas negali skirti bankui milijardo eurų, ir antroje penktadienio pusėje, kai ABLV sulaukė neigiamo atsakymo, Latvijos centriniame banke prasidėjo kratos. „Aišku, kad daug kam Latvijoje aš pamažu dariausi neparankus. Mane nedviprasmiškai grasino nužudyti, tiksliau – grasino nušauti, ir apie šiuos grasinimus pranešdavau daugeliui įstaigų“, – sakė I. Rimševičius. Grasinimų šaltinio jis nenurodė. Naujienų agentūra AP pirmadienį pranešė, kad „Norvik“ valdybos pirmininkas Grigorijus Guselnikovas tvirtino, jog I. Rimševičius kyšių per tarpininką reikalaudavo nuo 2015 metų. Anot „Norvik“ banko pagrindinio savininko, nemokant kyšių, bankas sulaukdavo spaudimo iš Finansų ir kapitalo rinkos komisijos, kurią I. Rimševičius esą vadino jam asmeniškai lojalia. Antradienį per spaudos konferenciją I. Rimševičius pareiškė, kad „mano pasitraukimas leistų triumfuoti tokiam žmogui kaip Guselnikovas“. Naujienų agentūra AP pirmadienį paskelbė nuotrauką, kurioje I. Rimševičius per 2010 metų kelionę Rusijoje matomas vienos rusų karinių technologijų kompanijos tuomečio vadovo draugijoje. Antradienį I. Rimševičius sakė, kad tikrai 2010 metais vyko žvejoti į Rusijos Kamčiatkos regioną, bet nieko toje nuotraukoje nepažįsta. Jo advokatas sako, kad nuotrauka buvo suklastota, nurodė I. Rimševičius. Neigia R. Kokino, kaip tarpininko, vaidmenį Į korupcijos skandalą įsipainiojęs I. Rimševičius antradienį spaudos konferencijoje melu pavadino teiginius, esą Renaras Kokinas jo vardu reikalavo kyšių iš „Norvik“ banko pagrindinio akcininko Grigorijaus Guselnikovo, kaip kad tai pastarasis tvirtina. Kita vertus, I. Rimševičius patvirtino, jog kelis kartus buvo susitikęs su G. Guselnikovu, o viename tokių susitikimų galėjo dalyvauti ir R. Kokinas. Pasak I. Rimševičiaus, jis su R. Kokinu draugauja jau 25 metus. Palaiko ryšį Latvijos centrinis bankas palaiko kontaktus su Korupcijos prevencijos biuru (KNAB) dėl suvaržymų, įvestų į korupcijos skandalą įsipainiojusiam ir sulaikytam šalies centrinio banko vadovui Ilmarui Rimševičiui. Apie tai naujienų agentūrą BNS informavo Latvijos bankas. „Palaikome ryšį su biuru dėl sprendimų, priimamų šioje byloje, ir to, kaip jei liečia banko vadovą“, – sakė Latvijos centrinio banko atstovas spaudai Janis Silakalnis. Jis pridūrė, kad centrinis bankas negali komentuoti KNAB atliekamo tyrimo. J. Silakalnis pabrėžė, kad Latvijos bankas laikosi visiško netoleravimo politikos korupcijos ir bet kokių kitų neteisėtų veikų atžvilgiu. „Mes teikėme ir toliau teiksime visą įmanomą pagalbą teisėsaugos pareigūnams , kad ši situacija būtų kiek įmanoma greičiau išspręsta“, – sakė banko atstovas spaudai. Pasak jo, Latvijos bankas vykdo savo operacijas įprastu režimu, jo darbas nebuvo paveiktas ir jis toliau teikia visas įprastas paslaugas. „Nesulaukta jokių skundų ir neužfiksuota jokių problemų“, – pažymėjo J. Silakalnis. Pagal įstatymą, Latvijos bankui vadovauja jo taryba ir valdyba. Taryba turi šešis narius, o kai nėra banko vadovo, jo pareigas eina banko pirmininko pavaduotoja Zoja Razmusa.