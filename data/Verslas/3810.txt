Numatyta rekonstruoti 11,53 km ilgio aplinkkelio ruožą nuo 10,53 iki 22,06 km, darbai turi būti baigti iki kitų metų lapkričio pabaigos, pranešė sutartį su „Panevėžio keliais“ pasirašiusi Lietuvos automobilių kelių direkcija (LAKD). Kelias bus rekonstruojamas pagal schemą „2+1“ – kelią sudaro 3 eismo juostos: 2 eismo juostos viena ir 1 eismo juosta kita važiavimo kryptimi (kas keli kilometrai tos pačios krypties juostų skaičius kinta iš vienos į dvi ir atvirkščiai). Aplinkkelyje ketinama rekonstruoti viaduką per kelią A9 Panevėžys–Šiauliai, tunelinį viaduką ir viaduką per geležinkelį, rekonstruoti tiltus per Nevėžio upę ir per Lėvenį; suprojektuoti ir įrengti tunelinius pravažiavimus ir pėsčiųjų-dviračių taką, suprojektuoti ir įrengti greičio valdymo ir įspėjimo sistemas visame Panevėžio aplinkkelio ruože nuo 0 iki 22,06 km (25 vietose numatoma įrengti kelio informacinius ženklus). Numatyta ir kitų darbų. „Panevėžio keliai“ yra laimėję ir Panevėžio aplinkkelio pirmojo ruožo (nuo 0 iki 10,53 km) rekonstrukcijos konkursą. Šių darbų vertė yra daugiau kaip 14 mln. eurų. Rekonstrukcijos darbai aplinkkelyje finansuojami Europos Sąjungos fondų lėšomis.