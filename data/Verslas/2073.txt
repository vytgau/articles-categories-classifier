JAV rinkos toliau lieka pasaulinio akcijų išpardavimo epicentre. Volstrito biržos ketvirtadienį patyrė dar vieną skaudų smūgį - „Dow Jones Industrial Average“ prarado 4,1 proc. vertės, o „S&P 500“ krito 3,7 proc. Analitikai teigia, kad po ketvirtadienio nuosmukių Volstrito akcijos perėjo į korekcijos stadiją. Tiek „Dow“, tiek „S&P 500“, palyginti su sausio 26 d. pasiektais rekordais, prarado daugiau nei 10 proc. Masinį akcijų išpardavimą praėjusios savaitės pabaigoje įplieskė augantis JAV valstybės obligacijų pelningumas bei nerimas dėl aukštesnės infliacijos, kuri gali lemti spartesnį palūkanų normų kėlimą, nei buvo manyta iki šiol. Reaguojant į Volstrito nuosmukį ketvirtadienį, Japonijos akcijų indeksas „Nikkei“ krito 2,9 proc. Per šią savaitę „Nikkei“ prarado 8,6 proc. vertės - tai yra blogiausia savaitė indeksui nuo 2016 m. vasario. Kinijos „Shanghai Composite Index“ (CSI) penktadienį krito net 6 proc., o didžiųjų kompanijų indeksas CSI300 smuko dar daugiau - 6,1 proc. Tuo tarpu MSCI Azijos-Ramiojo vandenyno regiono, išskyrus Japoniją, indeksas krito 2,2 proc., iki dviejų mėnesių minimumo.