Tiesa, yra vienas niuansas – niekas nenori mokėti pusseptinto milijono eurų, kurių prašo bankroto administratorius. Panašu, kad netrukus bus skelbiamos naujos varžytinės ir kaina jau bus mažesnė. Tvora aptverta „Merkurijaus“ teritorija jau ne pirmus metus yra tikras randas ant Laisvės alėjos veido. Darbai čia sustoję ir neaišku, kada jie pajudės. „Merkurijus“ yra bankroto administratoriaus atsakomybėje. Jis jį parduoda. Manau, kad kaina vis mažės, kol galiausiai objektas bus nupirktas. Dabar yra laiko klausimas, kada kaina bus tokia, kad projektą būtų galima vystyti“, – sako Kauno savivaldybės administracijos direktorius Gintaras Petrauskas. Pirmosios varžytinės baigėsi dar praėjusių metų rugpjūčio viduryje, tačiau niekas nenorėjo ant stalo dėti 6,416 mln. eurų – tokia buvo pradinė objekto kaina. Už šią sumą siūloma įsigyti nebaigtą statyti „Merkurijaus“ komercinį pastatą ir apartamentų pastatą su požeminiu parkingu ir 69,34 arų žemės sklypu su visais šioje žemės sklypo dalyje esančiais priklausiniais. Panašu, kad jau netrukus bus paskelbta nauja pradinė kaina. „Pirmosios varžytinės neįvyko. Artimiausiu metu – maždaug kelių savaičių laikotarpyje – bus paskelbtos antrosios varžytinės. Kokia bus kaina, kol kas negaliu atsakyti“, – DELFI teigė bankroto administratorius Kęstutis Sadauskas.  Skambūs planai „Merkurijų“ įsigijo korporacija „Homburg“, kuri per patronuojamąją įmonę specialiai įsteigė ir Vilniuje įregistravo bendrovę „Homburg Merkurijus“ Statybos leidimą Kauno savivaldybė išdavė dar 2009 metų pradžioje, tačiau nugriovus „Merkurijų“ darbai sustojo. Teigiama, kad už „Merkurijų“ buvo sumokėta apie 30 mln. litų, dar iki 10 mln. litų galėjo kainuoti griovimo ir vadinamojo „nulinio ciklo“ darbai. Žemės sklypą įsigijusi visame pasaulyje žinoma Nyderlandų ir Kanados bendrovė „Homburg“ paskelbė, kad čia iškils modernus daugiafunkcis pastatas. Jį projektuoti patikėta žinomam Kauno architektui Algimantui Kančui. Deja, architektas 2016 metų pabaigoje mirė. Planuota, kad antrame ir trečiame statinio aukštuose įsikurs „Hilton“ viešbučių grupei priklausančio ženklo viešbutis. Vėliau pranešta apie planus statyti prabangius butus, tačiau visi planai iki šiol nupiešti tik ant popieriaus.