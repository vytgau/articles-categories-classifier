Laisvų darbo vietų per ketvirtį – gruodžio pabaigoje, palyginti su rugsėjo pabaiga – sumažėjo 5,4 proc., arba 1,1 tūkst., pranešė Statistikos departamentas. Laisvų darbo vietų skaičius 2017-ųjų ketvirtąjį ketvirtį, palyginti su ankstesniu šių metų ketvirčiu, labiausiai – 0,8 tūkst. – sumažėjo prekyboje, pramonėje – 0,4 tūkst., informacijos ir ryšių įmonėse – 0,2 tūkst., o padidėjo viešajame valdyme ir gynyboje, privalomajame socialiniame draudime – 0,4 tūkst., žmonių sveikatos priežiūros ir socialinio darbo įmonėse – 0,1 tūkstančio. Daugiausia laisvų darbo vietų ketvirtąjį ketvirtį buvo pramonėje – 3,9 tūkst. (20,1 proc. visų laisvų darbo vietų), prekyboje – 2,8 tūkst. (14,7 proc.), viešajame valdyme ir gynyboje, privalomajame socialiniame draudime – 2,9 tūkst. (15,1 proc.). 2017-ųjų pabaigoje laisvų darbo vietų lygis šalyje siekė 1,5 proc. – 0,1 punkto mažiau nei rugsėjo pabaigoje ir 0,3 punkto daugiau nei prieš metus. Aukščiausias laisvų darbo vietų lygis buvo finansinėje ir draudimo veikloje bei viešajame valdyme ir gynyboje, privalomajame socialiniame draudime – po 3,5 proc., informacijos ir ryšių įmonėse – 2,6 procento. Žemiausias laisvų darbo vietų lygis buvo švietime – 0,3 proc., nekilnojamojo turto operacijų įmonėse – 0,4 proc., kitoje aptarnavimo veikloje – 0,7 procento.