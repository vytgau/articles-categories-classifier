Pirmadienį Londone dalyvaudamas verslo konferencijoje W. Rossas davė interviu BBC ir sakė, kad „manau, jog žiniasklaida viską išpūtė labiau, nei reikėjo“. Jis pabrėžė, kad “nėra jokio nusižengimo“. „Paradise Papers“ pavadintas tarptautinis žurnalistinis tyrimas, atliktas Vokietijos leidinio „Suddeutsche Zeitung“ gautų duomenų pagrindu, atskleidė, kad JAV prekybos sekretorius turi ryšių su laivybos kompanija, kuri, savo ruožtu, yra susijusi su Rusijos prezidento Vladimiro Putino artima aplinka. Šie W. Roso ryšiai kelia klausimų dėl galimo interesų konflikto ir tai, ar jie gali pakenti Maskvai taikomoms Vašingtono sankcijoms. Milijardieriui investuotojui W. Rossui per sudėtingą ofšorinių investicijų tinklą priklauso 31 proc. akcijų bendrovėje „Navigator Holdings“. Nors vasarį, kai jis pradėjo eiti prekybos sekretoriaus pareigas, jo asmeninė dalis sumažėjo, ji vis tiek yra vertinama 2-10 mln. JAV dolerių, rodo nutekinti dokumentai. „Navigator Holdings“ bendradarbiauja su Rusijos energetikos milžine „Sibur“, kurioje dalis priklauso V. Putino žentui Kirilui Šamalovui bei artimam Rusijos prezidento draugui ir verslo partneriui Genadijui Timčenkai, kuriame taikomos JAV sankcijos. „Pirmiausia, aptariama kompanija – „Sibur“ – yra labai didelė energetikos kompanija, – BBC sakė W. Rossas. – Jos komerciniai santykiai su „Navigator Holdings“ susiję tik tuo, kad ji nuomoja jiems kelis laivus. Nėra jokių valdybų ar akcininkų sąsajų. Neturėjau nieko bendro su derybomis dėl šio sandorio. Iš tiesų kai dėl to buvo deramasi, aš net nepriklausiau „Navigator“ valdybai.“ „Ir svarbiausia, kad kompanijai, kuri yra mūsų klientė, „Sibur“, tuomet nebuvo taikomos sankcijos, jai dabar netaikomos sankcijos ir jai niekada nebuvo taikomos sankcijos“, – pabrėžė JAV prekybos sekretorius.