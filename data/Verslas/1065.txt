„Prekybos karai nėra naudingi niekam ir galėčiau labai trumpą ekskursą padaryti į 2002-uosius, kai dar Busho administracija įvedė tokius ribojimus, tai po 18 mėnesių supratusi, kad tai labai brangiai pačiai kainuoja, jų atsisakė, ir šie 18 mėnesių kainavo virš 30 mlrd. pačioms Jungtinėms Valstijoms, o viena išsaugota plieno pramonėje darbo vieta kainavo 13 darbo vietų praradimą pačioje Amerikoje. Tai pirmiausiai nukentės Jungtinės Valstijos“, – ketvirtadienį Briuselyje sakė D. Grybauskaitė. Anot jos, ES neturėtų veltis į prekybos karus. „Todėl veltis į tokį karą, atsakinėti į tokius iššūkius Europai nevertėtų. Mes turime laikytis principingos pozicijos ir nekenkti nei sau, nei savo partneriams“, – tikino ji. D. Grybauskaitė tikina, kad derantis su JAV, šiai valstybei pirmiausiai reikia priminti, kad prekybos karai jai pačiai nenaudingi. „Pirmiausiai derėtis ir aiškinti, kad tai bus nenaudinga ir kenksminga pačioms Jungtinėms Valstijoms, primenant netolimą 16 metų patirtį“, – teigė ji. Kovo 8 d. JAV prezidentas D. Trumpas pasirašė įsaką dėl importo muitų plieno ir aliuminio pramonės produkcijai įvedimo. Plieno importui įvedamas 25 proc. muitas, aliuminio importui – 10 proc. muitas. Tačiau Kanadai ir Meksikai numatytos išimtys. Kartu D. Trumpas neatmetė galimybės, kad kai kurios šalys, įskaitant Kanadą, Meksiką ir Australiją, bus atleistos nuo minėtų muitų. Naujasis Baltųjų rūmų vadovo nurodymas įsigalioja nuo kovo 23 dienos. Toks D. Trumpo elgesys iššaukė Europos Sąjungos reakciją. Bendrijos prekybos komisarė Cecilia Malmstrom šią savaitę išvyko į JAV susitikti su šios šalies pareigūnais derėtis dėl to, kad ES nebūtų taikomi prekybos muitai. C. Malmstrom yra ne kartą pareiškusi, kad „Europos Sąjunga, kaip artima JAV sąjungininkė, tikisi būti visiškai atleista nuo tokių priemonių“. ES prekybos komisarė taip pat ne kartą paragino Jungtines Valstijas bendradarbiauti sprendžiant pasaulinių perteklinių pajėgumų klausimus. Tačiau EK pirmininkas Jeanas-Claude'as Junckeris kovo pradžioje pareiškė, kad ES gali pritaikyti muitus pirmaujantiems JAV prekės ženklams kaip „Harley-Davidson“, „Bourbon“ ir „Levi's“ džinsams. Prancūzijos ekonomikos ir finansų ministras Bruno Le Maire'as savo ruožtu pareikalavo „besąlygiško“ Europos Sąjungos šalių atleidimo nuo importo muitų plienui bei aliuminiui. Atitinkamą pareiškimą politikas paskelbė antradienį per spaudos konferenciją po Didžiojo dvidešimtuko (G20) šalių finansų ministrų ir centrinių bankų vadovų susitikimo Buenos Airėse.