Ją įsteigė Tomo Balžeko vadovaujama žurnalų leidybos įmonė „Media Bitės“, Astos Jelinskienės bendrovė „Savaitė“ ir Gedvydo Vainausko „Lietuvos rytas“. „Jungdamiesi į bendrą asociaciją mes įsipareigojame tiek skaitytojams, tiek patiems sau atitikti aukštus standartus, kuriuos išlaikydami prisidėsime prie labiau išprususios, žinančios, skaitančios visuomenės“, – pranešime sakė T. Balžekas. Asociacija „Nacionalinė spauda“ planuoja bendradarbiauti ir su kitomis žiniasklaidos priemones vienijančiomis organizacijomis, rašoma pranešime. M. Reinikis BNS teigė, kad spausdintiems leidiniams susiduriant su iššūkiais, jiems svarbu būti vieningiems. „Tai yra, be abejo, tiek PVM lengvatos, tiek Lietuvos pašto tarifai pristatant leidinius į atokesnius Lietuvos kampelius“, – sakė asociacijos vadovas. Pasak jo, pareigūnams svarstant numatyti išimtis užsienietiškiems leidiniams dėl šiemet įsigaliojusio alkoholio reklamos draudimo, asociacija ketina kelti klausimą, ar tai sąžininga. „Kadangi dabar yra svarstomos tam tikros išimtys, mūsų pirmas darbas arba pirmas pasireiškimas ir bus: mes tiesiog turėsime savo bendrą poziciją dėl tų išimčių“, – kalbėjo M. Reinikis. „Jeigu tas išimtis argumentuojama būtinybe išvengti tarptautinės gėdos, gal pirmiausia išvenkime vietinės gėdos?“, – pridūrė jis. „Lietuvos ryto“ vadovas G. Vainauskas šiuo metu yra teisiamas dėl prekybos poveikiu. Visgi M. Reinikis teigė, jog susikūrusi asociacija negali ignoruoti didžiausią laikraštį Lietuvoje leidžiančios bendrovės, be to, kaltinimai šiuo metu yra pareikšti tik G. Vainauskui, o ne „Lietuvos rytui“ kaip juridiniam asmeniui. „Nacionalinė spauda“ artimiausiu metu tikisi sulaukti daugiau narių.