Aišku, konfliktai visada sulaukia daugiau atgarsio, bet šiuo atveju jiems visai ne vieta. Bankai sveikina visus rinkos naujokus ir mato daug erdvės bendradarbiauti. Taip, kalbu apie drąsiai besiveržiančius startuolius ir jaunąsias „FinTech" įmones. Apskritai visa šiuolaikinė rinka juda decentralizavimo keliu – išmanieji telefonai, tobulėjančios technologijos, automatizuoti procesai, spartėjantis internetas, į finansų rinką tiek kaip vartotojai, tiek kaip kūrėjai įsiliejanti taip vadinama tūkstantmečio karta, kuri ypač vertina greitį bei patogumą, ir, natūralu, jaučia vis mažiau poreikio eiti į banką ar juolab stovėti eilėse. Ir šiame kontekste būtų itin naivu galvoti, kad vadinamieji „tradiciniai“ bankai stovi vietoje. Nestovi ir nemiega, o plačiai atmerktomis akimis diegia sprendimus. Patys bankai kuria inovacijų centrus, platformas, kurios pritraukia jaunuosius kūrėjus ir leidžia eksperimentuoti, ieškoti novatoriškų sprendimų. Ir šioje vietoje tiek startuoliai, tiek bankai veikia ta pačia linkme ir turi tą patį reikšmingą tikslą – pasiūlyti pažangias bei patikimas finansines paslaugas. Sėkmingiausia plėtra įmanoma bendradarbiaujant, naudojant abiejų – senbuvių ir naujokų – patirtį bei stipriąsias puses. Ir sinergija čia begalinė. Tai, ko šios dienos moderniam vartotojui reikia, – ne tik patogumas naudotis paslaugomis, bet ir saugumas, kuris kuria pamatą pasitikėjimui. Ir čia gaivus startuolių požiūris į bankinių paslaugų prieinamumą yra tiesiog neįkainojamas. Tik niekada negalima ignoruoti kitos medalio pusės – be saugumo užtikrinimo negali įvykti jokia finansinė transakcija. Šiame kontekste bankų bei naujų rinkos žaidėjų bendradarbiavimas įgauna didžiulę prasmę. Bankų ilgametė patirtis ir nuolatinės investicijos į patikimumo ir duomenų saugumo užtikrinimą bei naujų dalyvių siūlomų sprendimų „mix‘as“ yra tai, kas jau keičia ir toliau keis visą finansų industriją. Aišku, bankai, nepaisant to, kad sparčiai žengia į skaitmeninę erdvę, toliau išliks pasiekiami fiziškai tada, kai reikia ir kam reikia. Pavyzdžiui, paskolai gauti ar kitai konsultacijai. Žmogiški ryšiai nenutrūks. Šiandieniniai bankai – universalūs paslaugų teikėjai, siūlantys visą spektrą paslaugų. Jie jau dabar tapę vadinamuoju „marketplace“ (rinka), galinčia apjungti pirkėją ir pardavėją. Tai pozicija, kurioje norėtų atsidurti daugelis rinkos žaidėjų. Rizikos suvaldymas – svarbesnis nei bet kada anksčiau Konkurencija neišvengiama. Ir nuo to geriau visiems – tiek vartotojams, tiek rinkos dalyviams. Tačiau juo sparčiau finansų pasaulis plečiasi į internetą ir technologijas, tuo labiau didėja rizika. Ne tik didėja. Kinta ir jos formos. Nauji žaidėjai susiduria su esamais pavojais ir kartu atneša kitų, kurie dar nebuvo taip stipriai išreikšti. Tai, visų pirma, informacijos saugumo, įsilaužimo ar duomenų nutekinimo bei internetinio sukčiavimo rizika. Klientai visuomet tikisi, kad jų duomenys yra saugūs, ir bankai privalo tai užtikrinti. Tačiau vien bankų nepakanka. Saugumą turi garantuoti visi rinkos dalyviai. Bet kokia prielaida kokiam nors incidentui susidaryti užkerta pasitikėjimą visu finansų sektoriumi. Rizika nereiškia, kad ji užkardo inovacijas ar kad nereikėtų jos prisiimti. Ji reiškia, kad visiems turi galioti vienodos taisyklės ir jų turi būti paisoma. Tai kiekvieno rinkos dalyvio ir priežiūros institucijų garbės reikalas. Tik tokiu būdu inovacijos gali klestėti. Bankai glaudžiai bendradarbiauja su Europos kibernetinio saugumo agentūromis, nuolat investuoja į saugių produktų kūrimą. Gal dėl to kartais ir yra pavadinami „konservatyvesniais“, nes nori būti tikri, kad inovatyvios technologijos atitinka saugumo standartus prieš tai, kai paleidžiamos į gyvenimą. Reguliavimas šiame kontekste irgi griežtas, todėl bankų bei naujų dalyvių sinergija įgauna dar vieną prasmę – „gaivių“ (bet pagrįstų) gūsių įnešimas į reguliacinę aplinką. Visgi nemažai puikių idėjų gali strigti dėl reguliacinės aplinkos, kuri kartais pernelyg orientuota į praeitį. Ateitis bus skaitmeninė – tai nebekelia abejonių. Modernių sprendimų dar bus daug. Ypač dabar, kai priešaky dar ne viena Europos reguliacinė iniciatyva ir nenutrūkstamai augančios galimybės. Bankai, kartu su kūrybingais naujokais, skatina saugiai ir vis paprasčiau valdyti savo finansus. Ir mums visiems tai patinka, tiesa? Ar visgi norėtume visai ne to? Vertingos idėjos gimsta per pokalbį ir įsiklausymą. Diskutuokime – neabejoju, kartu atrasime geriausius atsakymus.