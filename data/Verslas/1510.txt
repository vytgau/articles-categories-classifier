D. Misiūnas patvirtino, kad „Lietuvos energijos“ antrinės bendrovės „Litgas“ laikinasis vadovas Vytautas Čekanavičius pradės dirbti „Maximos grupėje“, kur bus atsakingas už operacijas tiekimo grandinėje. „Taip, jis nuo pirmadienio pradeda dirbti“, - žurnalistams trečiadienį sakė D. Misiūnas. Jis taip pat pripažino, kad sieks pritraukti ir iš kitos „Lietuvos energijos“ įmonės „NT Valdos“ pasitraukiančią vadovę Ievą Lauraitytę. „Jeigu susitarsime - tai taip“, - teigė D. Misiūnas. Pasak jo, jis siekia dirbti su talentais, kuriuos pažįsta, tačiau neatsisako idėjos pritraukti ir daugiau naujų žmonių, su kuriais nėra dirbęs. „Organizacija, kai ji auga, jai reikia talentų, ir aš pats matau savo misiją atvesti talentų į „Maxima grupę“. Ne tik įgalinti ten esančius talentus, o jų yra, bet ir atvesti naujų žmonių. Aš dirbu su tais žmonėmis, kuriuos pažįstu, ir, aišku, esu linkęs susipažinti su naujais“, - sakė D. Misiūnas.