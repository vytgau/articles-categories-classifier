Įmonė per Vilniaus biržą paskelbė, kad akcininkai tam pritarė penktadienį. Bendrovė už praėjusius metus išmokės 4,5 cento už akciją. Valstybei priklauso 72 proc. įmonės akcijų, tad biudžetui turėtų atitekti apie 12,26 mln. eurų. Į privalomąjį rezervą įmonė pervedė 851,5 tūkst. eurų. „Klaipėdos naftos“ grynasis pelnas pernai, palyginti su 2016 metais, išaugo 23,5 proc. iki 17,03 mln. eurų. Įmonės pardavimo pajamos išaugo 2,5 proc. iki 106,5 mln. eurų, pelnas prieš palūkanas, mokesčius, nusidėvėjimą ir amortizaciją (EBITDA) išaugo 10,2 proc. iki 31,3 mln. eurų. „Klaipėdos nafta“ seniau skelbė, kad jos dividendų politika numato, jog bendrovės valdyba siūlomą dividendų dydį kasmet nustato atsižvelgdama į bendrovės finansinius rodiklius bei strategijos įgyvendinimą. Įgyvendinant bendrovės strategiją, pernai didžioji dalis bendrovės investicijų buvo nukreipta į Klaipėdos naftos terminalo plėtrą - pastatytos naujos talpyklos - bei SGD paskirstymo stoties statybas. Iš viso per 2017-uosius investuota 32,9 mln. eurų. Kitoms strategijoje suplanuotoms investicijoms įmonė teigia turinti sukaupusi pakankamą rezervą. Už 2016 metus įmonė išmokėjo 9,656 mln. eurų, už 2015-uosius - 17,629 mln. eurų.