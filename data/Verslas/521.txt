Platinama apie 720 metrų ilgio gatvės atkarpa, perkeliama ir naujai įrengiama apsisukimo į Žalgirio g. šviesoforinė sankryža. Planuojama taip pat rekonstruoti Ukmergės – Geležinio Vilko gatvių sankryžos šviesoforus, pakloti naujus šaligatvius, nutiesti apie 400 metrų naujų dviračių ir pėsčiųjų takų. „Iki rugsėjo įrengus dvi eismo juostas iki apsisukimo į Žalgirio gatvę padidės transporto pralaidumas, sumažės eismo trikdžių. Pabaigus gatvės rekonstrukciją, Baltupių, Jeruzalės, Visorių, Santariškių ir kitų rajonų gyventojai greičiau pasieks miesto centrą“, – sako Tomas Kamaitis, Vilniaus miesto savivaldybės Miesto ūkio ir transporto departamento Eismo organizavimo skyriaus vedėjas. Pirmojo rekonstrukcijos etapo metu bus atnaujinama ir dviem eismo juostomis platinama Geležinio Vilko g. atkarpa nuo Vilniaus Gedimino technikos universiteto Linkmenų fabriko iki perkeliamo posūkio, perkelta ir naujai įrengiama apsisukimo į Žalgirio g. sankryža, joje įrengti nauji šviesoforai. Rekonstrukcijos metu Geležinio Vilko gatve eismas vyks. Darbus užbaigti suplanuota iki šių metų liepos 16 dienos. „Darbus planuojama vykdyti dviem etapais. Kitų metų pavasarį Geležinio Vilko gatvės rekonstrukcijos darbai bus tęsiami nuo perkeltos sankryžos su Žalgirio gatve iki sankryžos su Ukmergės gatve, įskaitant ir Ukmergės – Geležinio Vilko gatvių sankryžos šviesoforų rekonstrukciją“, – apie Žvėryno rajone vystomus projektus pasakojo gatvės rekonstrukciją finansuojančios bendrovės „M.M.M. projektai“ generalinė direktorė Natalija Monkevičienė. Darbus atliks bendrovė „Fegda“. Šiemet įvairiose sostinės seniūnijose bus sutvarkyta net 80 kilometrų gatvių, beveik 10 km iš jų žvyrkelių, sutvarkyta 350 įvažiavimų į daugiabučių namų kiemus, paklota apie 20 km naujų šaligatvių ir bus suremontuota ir 16 km susidėvėjusių.