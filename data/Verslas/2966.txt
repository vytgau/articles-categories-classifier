Šiais metais kelių žiniasklaidos ir aukštųjų technologijų kompanijų vadovai neteko savo postų dėl seksualinio priekabiavimo atvejų, kurie įvyko prieš daugelį metų. Ir naujas požiūris paliečia vis daugiau sričių. Pirmą kartą kai kurių kompanijų valdybų nariai prakalbo apie tai, jog pareigas einantis vykdomasis direktorius galėtų būti atleistas dėl panašių atvejų praeityje. O vis daugiau įmonių kruopščiau vertina kandidatus. „Reputacijos valdymas tampa vis svarbesne verslo vertinimo dalimi“, – sakė farmacijos kompanijos „Allergan“ vadovas ir „Cisco“ valdybos narys Brentonas Saundersas. Jo teigimu, dabar nereikia gailėti pinigų ir laiko, kad įmonė įsitikintų gera būsimo vadovo reputacija. JAV kompanijos jau seniai reikalauja ne tik būsimų vadovų karjeros duomenų ir rekomendacijų, bet ir psichologinio vertinimo. Tačiau realiai patikrinimas nebūna labai griežtas: paprastai pasitenkinama viešai prieinamų duomenų analize apie bankrotą, eismo įvykius vairuojant išgėrus, skyrybas ir pan. Tačiau vienas savo pavardės nenorėjęs skelbti kompanijos valdybos narys sakė, kad ateityje būsimiems vadovams teks atskleisti gerokai daugiau duomenų apie save ir sutikti su darbo sutartimis, numatančiomis sankcijas už praeities pažeidimus, įskaitant ir seksualinio priekabiavimo atvejus. „Mes galėsime tokius direktorius atleisti ir net reikalauti iš jų kompensacijos“, – sakė jis. Įmonių valdymo specialistas ir bendrovių „HealthSouth Corp.“ ir „Bob Evans Farms Inc“ valdybų narys Charlesas Elsonas taip pat perspektyviu laiko variantą, kai kompanijos tam tikromis papildomomis darbo sutarčių sąlygomis saugos savo reputaciją.