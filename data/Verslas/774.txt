Pekinas pažadėjo atsakyti tuo pačiu po to, kai Jungtinės Valstijos paskelbė sąrašą 50 mlrd. JAV dolerių vertės prekių iš Kinijos, kurioms gali būti taikomi papildomi tarifai, informuoja BBC. 1300 prekių sąrašas, kurį paskelbė JAV Prekybos atstovų biuras (USTR), bus artimiausias 60 dienų peržiūrimas ir svarstomas, prieš priimant galutinį sprendimą, kurioms iš prekių bus taikomas papildomas 25 proc. tarifas. Baltųjų rūmų teigimu, siūlomi papildomi muitai importui iš Kinijos - tai atsakas į nesąžiningas Kinijos praktikas, susijusias su intelektinės nuosavybės teisėmis. Į JAV paskelbtą sąrašą įtrauktos tokios prekės kaip medicinos produkcija, televizoriai, motociklai. Kinija pareiškė, kad ji „griežtai smerkia ir nepritaria“ siūlomiems tarifams. „Tokios vienašališkos ir protekcionistinės priemonės - tai sunkus esminių Pasaulio prekybos organizacijos (PPO) principų ir vertybių pažeidimas“, - savo pareiškime trečiadienį teigia Kinijos ambasada Vašingtone. Kinijos teigimu, JAV veiksmai „netarnauja nei Kinijos, nei JAV interesams, nei dar labiau - pasaulio ekonomikos interesams“. „Kaip sakoma Kinijoje, mandagumas reikalauja atsakyti tuo pačiu, - pridūrė ambasada. Trečiadienį Kinijos oficialus užsienio ministerijos atstovas pareiškė, kad Kinija ketina pateikti skundą PPO dėl stiprėjančių JAV protekcionistinių priemonių. „Mes nedelsdami imsimės priemonių, reaguodami į klaidingus Vašingtono veiksmus ir pateiksime skundą PPO“, - skelbiama oficialiame ministerijos tinklalapyje.