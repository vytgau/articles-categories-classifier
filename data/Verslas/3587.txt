Įžymiojo reklaminio šūkio „Geriau vyrai nesuras“ savininkas pranešė netrukus pateiksiantis vartotojams naujo modelio penkių ašmenų skustuvą „Gillette5“ – su tiek pat ašmenų kaip jau senokai gaminamo „Fusion5“, tik kiek kuklesnių galimybių, bet už panašią kaip ne tiek plačiai žinomų konkurentų produktų kainą. Be to, netrukus rinkoje pasirodys atnaujinta „Fusion“ skustuvo su plonesniais ašmenimis versija, tačiau ši naujiena nebus brangesnė. JAV verslo leidinys, remdamasis ekspertais, rašo, jog kainų didinimo atsisakymas bei orientavimasis į platesnę vartotojų auditoriją turėtų sustiprinti „Gillette“ pozicijas rinkoje. Šis gamintojas ilgą laiką buvo absoliutus rinkos lyderis, tačiau dabar junta stiprų konkurencinį spaudimą iš aktyviai besireklamuojančių naujokų, savo produkciją siūlančių mažesne kaina ir ją pirkėjams pristatančių tiesiai į namus. Rinkos tyrėjo „Nielsen“ vertinimais, „Gillette“ skustuvų pardavimai pastaruoju metu sumažėjo beveik penktadaliu. Anksčiau „Gillette“, kuris nuo 2005-ųjų yra valdomas korporacijos „Procter & Gamble“, naują produktą rinkai pristatydavo kas 7-8 metus, į jį investavęs apie 1 mlrd. JAV dolerių. 1990 metais buvo sukurtas dviejų ašmenų „Gillette Sensor“, 1998-aisiais – trijų ašmenų „Mack3“, o 2005 metais – jau penkis ašmenis turintis „Fusion5“.