Tuo tarpu tarptautinės reitingų agentūros karpo Venesuelos skolinimosi reitingus. Šiuo metu Venesuela siekia restruktūrizuoti savo užsienio skolas, kurios siekia apie 150 mlrd. JAV dolerių, po to, kai šaliai itin pakenkė smukusios naftos kainos bei Jungtinių Valstijų įvestos sankcijos. Išsamesnės informacijos apie susitarimą minėtas šaltinis nepateikė. Apie susitarimą bus viešai paskelbta spaudos konferencijoje, kuri įvyks Venesuelos ambasadoje ir kurioje dalyvaus šalies finansų ministras Simonas Zerpa (Simonas Serpa). Reitingų agentūra „S&P Global Ratings“ pranešė paskelbusi apie Venesuelos valstybinės naftos kompanijos PDVSA „atrankinį nemokumą“ po to, kai ji pradelsė palūkanų mokėjimą už obligacijas. Anksčiau šią savaitę agentūra taip pat paskelbė apie visos Venesuelos „atrankinį nemokumą“, nes šalis nesumokėjo 200 mln. JAV dolerių vertės palūkanų už dvi obligacijų emisijas. Kita reitingų agentūra – „Fitch“ – taip pat sumažino Venesuelos ir PDVSA reitingus dėl pradelstų mokėjimų, tačiau Karakasas tikina mokantis palūkanas. Maskva ir Karakasas jau kelis mėnesius derasi dėl susitarimo restruktūrizuoti beveik 3 mlrd. JAV dolerių 2011 metų Venesuelos skolą, kai šalis pasiskolino, kad finansuotų rusiškų ginklų įsigijimą. RAEX reitingų agentūros vyriausiasis ekonomistas Antonas Tabachas mano, kad visiškai „normalu“, kad Maskva derasi dėl Karakaso skolų restruktūrizavimo. Toks žingsnis, jo teigimu, „leis abiem šalims išsaugoti garbę ir laimėti laiko, nes dabar net teoriškai neįmanoma išspręsti Venesuelos skolų klausimo“, sakė jis AFP. Venesuelos užsienio valiutų atsargos siekia tik 9,7 mlrd. JAV dolerių, o šaliai iki metų pabaigos reikia sumokėto įvairių palūkanų už obligacijas už mažiausiai 1,47 mlrd. JAV dolerių. Dar maždaug 8 mlrd. JAV dolerių šalis turės sumokėti ateinančiais metais. Kitos stambios Venesuelos kreditorės – Kinijos – užsienio reikalų ministerija trečiadienį išreiškė tikėjimą, kad Karakasas sugebės „tinkamai susidoroti“ su skolų krize, ir pridūrė, kad dvišalis finansinis bendradarbiavimas „vyksta normaliai“.