Generalinė prokuratūra pranešė, kad byla, kurioje įtarimai dėl piktnaudžiavimo pareikšti šešiems asmenims, tarp jų – buvusiems IAE vadovams Dariui Janulevičiui ir Osvaldui Čiukšiui bei buvusiam komercijos skyriaus vadovui Laurui Pusliui, perduota Panevėžio apygardos teismui. Teismas taip pat priėmė nagrinėti viešąjį interesą ginančių prokurorų ieškinį, kuriuo prašoma negaliojančių pripažinti IAE organizuotą radioaktyvių varinių vamzdelių aukcioną ir sudarytą pirkimo-pardavimo sutartį. Ieškinio suma – 1,564 mln. eurų. Teisėsaugos pareigūnams įtarimų sukėlė 2014 metais rengtas IAE aukcionas, kuriame įmonė pardavė 2 tūkst. tonų varinių vamzdelių, užterštų radioaktyviomis medžiagomis. Įtariama, kad aukciono laimėtoja – „Sypra“ – buvo žinoma iš anksto. STT teigimu, aukcione dalyvavo tik du dalyviai, kurių viena – Vokietijos įmonė – jį laimėjo, įgydama teisę užterštus vamzdelius įsigyti už pradinę kainą – daugiau nei 1,5 mln. eurų, arba 781,9 euro už toną. Tuo metu švaraus vario tona rinkoje kainavo apie 3,8 tūkst. eurų. Konkurencijos taryba, STT prašymu atlikusi tyrimą, nustatė, kad radioaktyvaus vario metalo laužo pardavimo aukcione dalyvavusios įmonės – Vokietijos „Sypra“ ir pernai bankrutavusi Raseinių rajono bendrovė „Norvesta“ – sudarė kartelį ir joms skyrė atitinkamai 27,1 tūkst. ir 27,5 tūkst. eurų baudas. Taryba išsiaiškino, kad „Norvesta“ ir „Sypra“ tarpusavyje derino veiksmus ir iš anksto nustatė 2014 metų rugpjūtį vykusio aukciono laimėtoją. Ikiteisminį tyrimą šioje byloje atliko Specialiųjų tyrimų tarnybos (STT) Panevėžio valdybos pareigūnai, jiems vadovavo Panevėžio apygardos prokuratūros Organizuotų nusikaltimų ir korupcijos tyrimo skyriaus prokurorė Dalia Markauskienė. Teisėsaugos įtarimų sulaukęs D. Janulevičius sausio pradžioje pasitraukė iš pareigų.