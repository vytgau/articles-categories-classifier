„Esu tikras, kad L. Sabaitienės žinios ir sukaupta patirtis bus labai vertingos Energetikos ministerijai toliau sėkmingai įgyvendinant europinę energetikos darbotvarkę“, – BNS atsiųstame komentare teigė energetikos ministras Žygimantas Vaičiūnas. L. Sabaitienė, kaip ir S. Šatūnas, bus atsakinga už europinių reikalų ir tarptautinio bendradarbiavimo energetikos sektoriuje koordinavimą, kuruos Ignalinos atominės elektrinės (IAE) veiklos nutraukimo, radioaktyvių atliekų, branduolinės saugos stiprinimo klausimus. Ž. Vaičiūnas neigė, kad viceministro pasitraukimas gali būti susijęs su teisėsaugos tyrimu dėl galbūt neskaidraus įmonės turto pardavimo - dėl įtarimų šiame tyrime sausio pradžioje buvo priverstas pasitraukti IAE generalinis direktorius Darius Janulevičius. Generalinė prokuratūra sausio pabaigoje pranešė, kad byla, kurioje įtarimai dėl piktnaudžiavimo pareikšti šešiems asmenims, tarp jų – buvusiems IAE vadovams D. Janulevičiui ir Osvaldui Čiukšiui bei buvusiam komercijos skyriaus vadovui Laurui Pusliui, perduota Panevėžio apygardos teismui. Teismas taip pat priėmė nagrinėti viešąjį interesą ginančių prokurorų ieškinį, kuriuo prašoma negaliojančių pripažinti IAE organizuotą radioaktyvių varinių vamzdelių aukcioną ir sudarytą pirkimo–pardavimo sutartį. Ieškinio suma – 1,564 mln. eurų.