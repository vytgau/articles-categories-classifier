Jis sekmadienį transportavo SGD iš SGD terminalo „Independence“ laivo saugyklos į Klaipėdos antžeminį mažos apimties SGD terminalą. Iš jo šios dujos bus patiektos 4 užsienio bendrovėms, rašoma pranešime spaudai. „Lietuvos energijos“ grupės įmonių LITGAS ir „Lietuvos dujų teikimas“ parduotus 4000 kubinių metrų SGD (atitinka apie 2,3 mln. kub. m. dujų išdujintoje formoje arba 27,5 GWh) pirkėjai gabens autodujovežiais į Druskininkus, Estiją bei Lenkiją. Numatoma, kad dujoms pervežti prireiks apie šimto specialių SGD autodujovežių, kurie jas gabens sausio-kovo mėnesiais. Kaip teigė LITGAS bei „Lietuvos dujų tiekimo“ valdybų pirmininkas Dominykas Tučkus, pasinaudodamos savo žiniomis ir patirtimi SGD tiekimo rinkoje, „Lietuvos energijos“ įmonės imasi tiekimo partnerio vaidmens, akumuliuodamos mažesniųjų rinkos dalyvių, kuriems atskirai būtų sudėtinga užsitikrinti konkurencingas tiekimo sąlygas, poreikius ir pasiūlydama jiems patrauklesnes sąlygas, nei jie galėtų gauti pirkdami SGD atskirai. Tai buvo pirmasis tokios apimties SGD tiekimo sausuma sandoris Lietuvoje ir antrasis apskritai – spalio-lapkričio mėnesiais taip pat LITGAS ir „Lietuvos dujų tiekimas“ patiekė kelis šimtus kubinių metrų SGD Lenkijos DUON kompanijai, kuri jas išgabeno į Lenkiją. Savaitgalį įvykusi SGD perkrova iš „Independence“ į mažos apimties SGD dujovežį bus jau šeštoji Lietuvoje. Visi jie įgyvendinti šiais metais „Lietuvos energijos“ grupės įmonių LITGAS ir „Lietuvos dujų tiekimo“. Iš viso jais bus realizuota apie 44 tūkst. kubinių metrų SGD (25,5 mln. kubinių metrų arba apie 293 GWh), o Klaipėdos uostui ir SGD terminalui atneš apie 385 tūkst. eurų papildomų pajamų.