Gamyklos operatorė „Jamal SGD“ pranešė gavusi valstybinio reguliuotojo leidimą pradėti eksploatuoti pirmąjį iš trijų vienodo pajėgumo kompleksų ir patvirtino, jog pirmoji SGD siunta gruodį bus išsiųsta vienai jos akcininkių – Kinijos valstybinei CNPC. 27 mlrd. JAV dolerių kainuosiančio gamyklos antrasis kompleksas turėtų pradėti veikti ateinančių metų trečiąjį ketvirtį, o trečiasis – 2019-ųjų pirmąjį ketvirtį. 50,1 proc. „Jamal SGD“ akcijų valdo Rusijos bendrovė „Novatek“, po 20 proc. – Prancūzijos „Total“ ir Kinijos CNPC, 9,9 proc. – Kinijos fondas „Silk Road“. Rusija planuoja dar vieną didelio pajėgumo SGD gamyklą šalies šiaurėje – greta Jamalo esančiame Gydano pusiasalyje. Pagal dujų gavybos apimtis Rusijoje tik koncernui „Gazprom“ nusileidžianti „Novatek“ šį mėnesį pareiškė, jog Gydano pusiasalyje esantys gamtinių dujų telkiniai leidžia ten pastatyti dar vieną SGD gamybą, kurios pajėgumas sudarytų 18 mln. tonų SGD per metus. Projektą trim etapais tikimasi įgyvendinti iki 2023 metų. Rusijos prezidentas Vladimiras Putinas, anksčiau komentuodamas SGD gamyklų projektų svarbą, pabrėžė, jog jo šalis taps didžiausia pasaulyje SGD gamintoja.