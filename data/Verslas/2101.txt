„Skirtingai nuo Lietuvos, Latvija šiuo požiūriu elgiasi pragmatiškiau. Situacija gali pasikeisti, aš to neatmetu, mes matome tam tikrus ženklus, kad kai kurios Europos Sąjungos valstybės taip pat būtų suinteresuotos gauti elektros energijos iš Baltarusijos AE“, - sakė ministras. Anot jo, „normalų pragmatišką požiūrį demonstruoja ne tik Baltarusijos kaimynai, bet ir kai kurios toli esančios ES šalys“. „Mes ramiai žiūrime į šiandieninį kontekstą. Mes suprantame, kad Latvija kaip ES narė atsižvelgs į instrukcijas iš Briuselio ir laikysis ten priimtų principų“, - sakė V. Makejus. Jis pridūrė, kad kol kas nevedamos konkrečios derybos dėl elektros energijos pirkimo. Pirmoji Baltarusijoje atominė jėgainė statoma netoli Gardino srities Astravo miesto dalyvaujant specialistams iš Rusijos. Pirmąjį AE reaktorių planuojama paleisti 2019 metais, antrąjį - 2020 metais. 2017 metais įvyko net keturi labai svarbūs tarptautiniai renginiai, kuriuose Lietuva aktyviai kėlė Astravo AE klausimą: Branduolinės saugos konvencijos peržiūros susitikimas, Espo ir Orhuso konvencijų šalių susitikimai ir Tarptautinės atominės energijos agentūros (TATENA) Generalinė Konferencija. Tarptautinėje arenoje Lietuva nuolat reiškia susirūpinimą, kad Baltarusija manipuliuoja tarptautiniais branduolinės saugos instrumentais ir selektyviai taiko saugos standartus vystant Astravo AE projektą. Svarbiausi klausimai Lietuvai - Astravo aikštelės parinkimas AE statybai ir galimas neigiamas poveikis Lietuvos aplinkai ir gyventojams nebuvo nagrinėti nei TATENA SEED misijos, nei ES streso testų metu, todėl Lietuvos pozicija lieka nepakitusi: stabdyti Astravo AE statybas ir pasitelkus tarptautinius ekspertus iš pagrindų peržiūrėti projektą.