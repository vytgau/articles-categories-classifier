VMI atsiriboja nuo šio žaidimo, tačiau primena, kad panašius žaidimus organizuoti niekam nedraudžiama. Atrodo kaip Mokesčių inspekcijos iniciatyva Žaidimo „Čekių loto“ esmė tokia pati, kaip ir VMI žaidimo – reikia užregistruoti pirkimo kvitą ir dalyvauti loterijoje, kurioje kiekvieno mėnesio 15 ir paskutinę dieną gali laimėti vertingą prizą. Nuo televizorių ir planšetinių kompiuterių iki mobiliojo telefono laikiklių bei atšvaitų. Tačiau šią informaciją patariama vertinti labai kritiškai ir gerai pagalvoti prieš pateikiant savo asmens duomenis. Žaidimo organizatorių tinklalapyje rašoma, kad projektas „Čekių Loto“ yra skirtas „be išimties visiems asmenims, paslaugas ar prekes perkantiems Lietuvoje teritorijoje". Pagrindinė idėja yra labai panaši į Mokesčių inspekcijos – motyvuoti žmones reikalauti pirkimo čekių ir taip mažinti šešėlinę ekonomiką. „Visi kartu mažindami šešėlinės ekonomikos apimtis mes suteiksime galimybę gauti didesnius atlyginimus ugniagesiams, gydytojams, policijos pareigūnams, mokytojams ir kitiems mūsų kasdieniniame gyvenime būtiniems žmonėms. Tuo pačiu kursime galimybes turėti malonią ir naudingą aplinką mums patiems – sutvarkyti gatves, jų apšvietimą, įrengti saugias perėjas, atnaujinti viešąsias erdves, steigti ir išlaikyti jaunimo užimtumo centrus, stiprinti socialinę bei teisinę apsaugą“, – rašome tinklapyje. Projektas „Čekių Loto“ kviečia prisijungti kiekvieną pilietį prie iniciatyvos ir skelbia, kad siekia mažinti nelegalią prekybą Lietuvoje ir taip suteikti galimybę didinti atlyginimus, steigti jaunimo centrus, rūpintis viešosiomis erdvėmis ir visu tuo, kam vis trūksta lėšų. „Būtent tam, kad mūsų visuomenė judėtų ta linkme, ir startavo projektas „Čekių Loto“, – tokie tikslai vardijami tituliniame puslapyje. Diskriminuojami neringiškiai Kitame puslapyje apie duomenų apsaugą atsakomybė už pateiktų duomenų teisingumą perkeliama loterijos dalyviui: „Kiekvienas asmuo, registruojantis pirkimo čekį, sutinka, kad registracijos metu pateikti asmens duomenys būtų naudojami su šiuo projektu susijusiais tikslais. Visi asmens duomenys ir informacija, pateikta registracijos ir papildomos komunikacijos metu, apibendrinama, saugoma ir tvarkoma pagal Lietuvos Respublikos asmens duomenų teisinės apsaugos įstatymo ir kitų teisės aktų reikalavimus. Per 5 darbo dienas nuo informacijos apie dovanos priskyrimą išsiuntimo, čekio savininkas, kuris yra nurodytas čekio registracijoje, perduoda išsaugotą pirkimo čekį arba oficialiai patvirtintą jo kopiją projekto organizatoriams, kurie, to pagrindu, informuoja, kaip konkreti dovana pasieks čekio savininką. Dovanos projekto organizatorių sąskaita yra siunčiamos Lietuvos Respublikos teritorijoje (išskyrus Kuršių neriją)“. Dingo dalis informacijos Puslapyje cekiuloto.lt buvo nurodyta, kad žaidimą organizuoja MB „Todėl“, kuri registruota Vilniuje, Bitininkų g. 6B. Pažiūrėjus į žemėlapį, šioje vietoje plyti uždaro daugiabučių gyvenamųjų namų vidinis kiemas. Interneto portale „Rekvizitai.lt“ yra nurodytas MB „Todėl“ telefono numeris, tačiau surinkus jį niekas neatsiliepia, tik automatas paneša, kad „adresatas šiuo metu yra nepasiekiamas“. Tačiau puslapyje cekiuloto.lt buvo sritis, kurioje galima pateikti savo klausimus. Užpildžius anketos punktus ir ją išsiuntus jokio atsakymo nesulaukta. Užtat iš puslapio dingo įmonės rekvizitai ir žaidimo taisyklės. Taip pat tapo nebeįmanoma ir užsiregistruoti. „Rekvizitai.lt“ duomenimis, MB „Todėl“ įregistruota dar 2016 m. balandžio mėnesį, pusantrų metų anksčiau nei kvitų žaidimą pradėjo VMI. Mokesčių inspekcija atsiriboja Pasak VMI kvitų žaidimo projekto vadovo Rolando Puncevičiaus, aprašytasis žaidimas neturi nieko bendra su VMI organizuojamuoju, tačiau rengti panašius žaidimus niekam neuždrausta. „VMI primena, kad nacionalinio kvitų žaidimo oficialus interneto tinklalapis, kur gyventojai kviečiami registruoti už paslaugas ir prekes turgavietėse gautus kasos kvitus, yra kvituzaidimas.vmi.lt. Čia taip pat galima rasti visą su kvitų žaidimu susijusią informaciją: žaidimo taisykles, laimėtojų sąrašus, laimėjimų atsiėmimo tvarką. Taip pat dėl kvitų žaidimo kylančiais klausimais galima konsultuotis su VMI specialistais paskambinus VMI trumpuoju telefonu 1882. Žaidimas „Čekių loterija“ ir interneto svetainė http://cekiuloto.lt/ neturi nieko bendro su mokesčių administratoriaus organizuojamu žaidimu, tačiau rengti kvitų žaidimus įmonėms nėra draudžiama. Tą yra darę ir didieji prekybos centrai, ir kai kurios maitinimo įstaigos“, – DELFI pateiktame atsakyme teigė R. Puncevičius. VMI atkreipia dėmesį, kad gyventojai, norėdami dalyvauti kituose panašiuose kvitų žaidimuose, būtinai pasidomėtų, kas yra šių žaidimų organizatoriai, kokios žaidimų sąlygos ir ar dalyvaudami juose, pastarieji nerizikuoja atskleisti konfidencialią asmens informaciją.