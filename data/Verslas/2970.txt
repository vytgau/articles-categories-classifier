Siekdamos užkirsti kelią naujoms bankų gelbėjimo operacijoms, finansų priežiūros institucijos privertė didelius bankus mažinti riziką ir didinti kapitalą, tokiu būdu apsidraudžiant nuo nuostolių. Tarnybos akylai stebi bankus ir sudarė sąrašą trisdešimties „sistemiškai svarbių“ bankų, kuriuos būtina ypatingai stebėti. Pirmoje šio sąrašo vietoje atsidūrė „JPMorgan Chase“, rodo paskelbti bankų reitingai. Nepaisant to, kad bankai buvo priversti imtis rimtų rizikos mažinimo priemonių, pirmaujantis Amerikos bankas per praėjusį dešimtmetį tapo dar didesnis, rašo „CNN Money“. „JPMorgan Chase“ turtas šiuo metu siekia neįtikėtinus 2,56 trln. JAV dolerių, o tai yra beveik dvigubai daugiau nei 2006 metų pabaigoje, kai JAV antrinės būsto paskolų hipotekos rinkoje ėmė pūstis „burbulas“. „JPMorgan Chase“ iš dalies taip išaugo perimdamas žlugusius „Bear Stearns“ ir „Washington Mutual“ bankus. Procesui talkino valstybės pareigūnai. „Sistemiškai svarbių“ bankų sąraše, kurį paskelbė Finansinio stabilumo valdyba, vienu laipteliu žemiau stovi „Bank of America“ ir „Deutsche Bank“. Pirmojo turtas nuo 2006 metų pabaigos išaugo 56 proc. iki 2,28 trln. JAV dolerių, o antrojo – 21 proc. Banko „Wells Fargo“, kuris per finansų krizę perėmė banką „Wachovia“, turtas siekia 1,93 trln. JAV dolerių ir nuo 2006 metų pabaigos jis šoktelėjo beveik 300 proc. Dideli bankai Kinijoje taip pat auga. Keturi Kinijos sistemiškai svarbūs bankai savo turtą per praėjusius dešimt metų padidino daugiau nei tris kartus, rodo „S&P Global Market Intelligence“ duomenys. Kinijos pramonės ir prekybos banko – didžiausio pasaulyje banko – turtas yra vertinamas 3,76 trln. JAV dolerių. 2006 metų pabaigoje šio banko turtas buvo vertinamas 1,11 trln. JAV dolerių. „Smogus naujai krizei, didžiausi rinkos žaidėjai jau bus gerokai didesni, nei jie buvo per praėjusią krizę“, – konstatuojama „S&P Global Market Intelligence“ ataskaitoje. Žinoma, ne visi bankai padidėjo. Pavyzdžiui, vienas iš problematiškiausių JAV bankų, išgyvenusių paskutinę krizę, yra „Citigroup“. Jo turtas beveik nepakito ir siekia apie 1,9 trln. JAV dolerių. O „Royal Bank of Scotland“, kurio didžioji dalis priklauso Jungtinės Karalystės vyriausybei, nuo 2007 metų susitraukė trimis ketvirtadaliais. Visgi, iš trisdešimties per didelių, kad žlugtų, bankų per praėjusius dešimt metų maždaug trys ketvirtadaliai gerokai padidėjo. Jie laikomi gerokai stipresniais ir nuo krizės laikų padidino savo kapitalą daugiau nei 1,5 trln. JAV dolerių, o tai jiems parūpina „minkštesnę pagalvę“, jeigu ateityje kiltų nauja krizė.