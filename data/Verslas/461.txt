Vakarų Kabulo gyventojo Ali Rezos svetainėje prie sienos stovi didžiulis stovas. Diena iš dienos prie jo pluša tiek pats namų šeimininkas, tiek kiti šeimynykščiai. Jie mitriais judesiais iš spalvotų vilnonių siūlų riša mazgus ir iš jų audžia tankų tinklą, kuris po maždaug mėnesio virs įstabaus grožio kilimu – tarsi iš pasakos. Šis darbas – daugybę metų gerbiamas ir puoselėjamas amatas. Profesionalų austi kilimai puošia tiek paprastų žmonių namus, tiek karališkųjų šeimų ar turtingųjų rūmus. Tipiškas tradicinis Afganistane austas kilimas – raudonos spalvos ir pagamintas iš vietos vilnos. Kilimas labai tankus, daugybė mazgų, tad jis gana tvirtas ir standus – su mašinų austais kilimais iš sintetinių siūlų nėra nė ko lyginti. Deja, pastarieji pigesni, ir daugelyje kultūrų baigia išstumti brangiau kainuojančius, tačiau autentiškus ir ilgaamžius kilimus. Šiuo metu Ali Reza audžia netradicinės spalvos – mėlyną – kilimą, tačiau darbo technika siekia seniausias tradicijas. Vilnoniais siūlais ir kitomis reikalingomis medžiagomis meistrą aprūpina kilimo užsakovas. Ali Reza ir jo pagalbininkai pirmiausia apgalvoja, kaip kilimas turėtų atrodyti, ant popieriaus perkelia sumąstytus raštus, o tada imasi nelengvo darbo – riša ir grūda mazgus į tvirtą audinį. Ali Reza visą savo šeimą – įskaitant it mažiausius jos narius – išmaitina už pinigus, kuriuos uždirba ausdamas kilimus. Vyras sako, kad šio amato išmoko dar būdamas paauglys. Praeitais metais metinis kilimų eksportas sumenko per pusę – pardavėjams darosi vis sunkiau pasiekti pirkėjus užsienyje. Deja, ateities perspektyvos taip pat nedžiugina: dauguma Afganistano gyventojų negali sau leisti pirkti vilnos kilimų, kurių kvadratinis metras gali kainuoti nuo 70 iki 250 dolerių. Tai reiškia, kad didelis vilnonis kilimas kainuoja tiek, kiek per mėnesį neuždirba eilinė šeima.