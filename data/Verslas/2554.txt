Pavyzdžiui, drabužiai kainuoja ne ką brangiau nei Lietuvoje, nors maistas, paslaugos Šveicarijoje kur kas brangesnės. Tačiau kai atlyginimai čia tokie dideli, didelės kainos šveicarams nekliudo gyventi oriai. DELFI lankėsi didžiausiame Šveicarijos mieste – Ciuriche, kur užfiksavo maisto produktų, restoranų patiekalų bei drabužių kainas. Maisto prekės ir alkoholis Užsukus į prekybos tinklo „Coop“ parduotuvę, akys užkliuvo už kur kas brangesnių daržovių ir vaisių kainų. Pavyzdžiui, morkų kilogramas čia kainuoja apie 1,9 euro, 300 g pomidorų – apie 2,4–3 eurus. Ilgavaisio agurko kaina – 1,11 euro, obuolių kilogramą čia nusipirksite už kiek daugiau nei 3 eurus. Pasukus pieno produktų skyriaus link, 1,5 litro pieno čia galima nusipirkti už 2 eurus ar kiek pigiau, 120–150 g sūrio kainuoja apie 4 eurus, už 10 kiaušinių pakuotę sumokėsite 3,15 euro, tačiau jei norėsite ekologiškų jie atsieis dar 2 eurais brangiau. Mėsos gerbėjai 100 g saliamio gali įsigyti už maždaug 4–5 eurus, kilogramą vištienos krūtinėlės – 16 eurų. Už alaus skardinę Šveicarijos parduotuvėje teks pakloti apie 1,7–2 eurus, vyno butelis kainuoja apie 14 eurų, tačiau pigiausia matyta kaina – 9,30 euro. Senamiestyje įsikūrusiuose lauko prekystaliuose kainos taip pat nelepina – 100 g vyšninių pomidorų kainuoja apie 1,3–1,5 euro, 1 kilogramas bulvių – 4,17 euro. Be 20 eurų į restoraną geriau kojos nekelti Vaikštant po senamiestį ir žvalgantis, kur pavalgyti, akis kliūna už lauke įsikūrusių užkandinių. Dailiame mediniame kioskelyje blynus kepanti moteris vieną siūlo maždaug už 6 eurus. Tačiau jei norėsite su priedais, blynelio kaina beveik padvigubėja. Blynelio su kumpiu ir sūriu kaina šokteli iki 9,30 euro, su bananais ir šokoladu dar labiau – toks blynelis atsieis daugiau kaip 10 eurų. Norintiems pasivaišinti po gardaus užkandžio už puodelį espreso kavos teks pakloti beveik 3 eurus. Kitoje, ne tokioje prašmatnioje užkandinėje norintys greit užkąsti gali nusipirkti paprastą dešrainį už 7,25 euro. Mėgstantys azijietišką virtuvę, žaliuoju ar raudonuoju kariu gali pasivaišinti už 13–15 eurų, priklausomai nuo porcijos dydžio. Visame pasaulyje populiariame „McDonald's“ restorane mėsainis „Big Mac“ atsieis apie 10 eurų. Tačiau dar didesnės kainos yra restoranuose. Be 20 eurų čia pavalgyti sudėtinga, todėl piniginę tenka praverti plačiai. Senamiestyje įsikūrusiame „Oggi“ restorane už sriubą tenka pakloti apie 7 eurus, makaronų patiekalai čia kainuoja nuo 17 eurų. Šalia įsikūrusioje itališkoje picerijoje picų kainos siekia 17–26 eurus, tiek kainuoja ir įvairiausių rūšių makaronai su gardžiais užpilais. Dar viename restorane vien už cezario salotas paklosite 14 eurų, jei pasisotinsite maža porcija, o jei mėgstate gerai pavalgyti – sumokėsite19 eurų. Mėsainį su jautiena čia nusipirksite už 25 eurus, antrekoto kepsnį – 45 eurus. Drabužių – kaip Lietuvoje Tačiau nors kainos restoranuose ir maisto prekių parduotuvėse nelepina, visai kitoks vaizdas užsukus į drabužių parduotuves. Nebrangiais drabužiais garsėjančio prekių ženklo „C&A“ parduotuvėje kainos iš tikrųjų nedidelės. Palaidinę už 15 eurų ar marškinėlius už 13 eurų įsigyti čia paprasta, lengvas megztukas atsieis apie 16 eurų. Apskritai, vaikštant po drabužių parduotuves susidaro įspūdis, kad sijoną ar palaidinę čia nesunku nusipirkti už 1–2 picų kainas Šveicarijos restorane. Lietuvių pamėgtose „H&M“, „Zara“ parduotuvėse kainos beveik nesiskiria nuo tų pačių tinklų parduotuvių, įsikūrusių Lietuvoje. Pavyzdžiui, batus „Zaroje“ galima įsigyti už 50–67 eurus, suknelę 42–79 eurus, o tokios kainos, su 7 kartus didesniais šveicarų atlyginimais vietiniams turbūt kelia juoką. Kainos 60 proc. didesnės nei ES vidurkis Banko „Luminor“ vyr. ekonomistas Žygimantas Mauricas, ne vienerius metus gyvenęs Šveicarijoje, pažymėjo, kad šveicarų vidutinis atlyginimas siekia apie 4500 eurų, kai Lietuvoje – apie 650 eurų „į rankas“. Tuo metu kainų lygis Šveicarijoje net 60 proc. viršija Europos Sąjungos kainų vidurkį. „Eurostat“ duomenimis kainos Šveicarijoje išties 60 proc. didesnės nei ES, tačiau reikia suprasti, kad „Eurostat“ lygina vienodą prekių ir paslaugų krepšelį visose šalyse, nors kai ko nelabai galima tolygiai palyginti. Pavyzdžiui, jei italai labai daug išleidžia restoranams, o lietuviai – mažai, tai jau nėra visiškai teisingas palyginimas. Tam, kad būtų nustatyti tikslesni kainų skirtumai reikėtų žiūrėti atskirų prekių ir paslaugų kategorijų kainų palyginimus“, – atkreipia dėmesį. Ekonomistas pažymėjo, kad drabužių kainos nėra didelės dėl kelių priežasčių: „Tai yra prekės, kurias lengva transportuoti, jos nėra greito vartojimo ir jų kainos santykinai visame pasaulyje panašios arba praktiškai vienodos. Gal kiek skiriasi, nes mažą dalį kainos sudaro darbo užmokestis, mokestinė sistema, bet mokesčiai Šveicarijoje yra maži, transporto kaštai ir muitai, jei tokių yra. Aišku, veikia ir paklausos bei pasiūlos niuansai, bet realiai tokios prekės kaip buities, televizoriai, kompiuteriai, automobiliai, dalinai ir drabužiai, jų kainos praktiškai visame pasaulyje daugiau mažiau vienodos. Na, skiriasi, bet nedaug.“ Ž. Mauricas sutinka, kad paslaugos Šveicarijoje yra itin brangios, tačiau tuo per daug nereikėtų stebėtis, nes paslaugų kainos pastaraisiais metais apskritai auga sparčiau nei prekių. „Tačiau restoranai ten išvis nėra labai populiarūs, šveicarai linkę gamintis maistą namuose. Tuo metu parduotuvėse jie mėgsta rinktis vietinių ūkininkų, pardavėjų produktus, sutikdami patys už juos daugiau mokėti. Šveicaras geriau pirks dvigubai brangesnes šalyje užaugintas vynuoges negu ispaniškas. Savo gamintojus jie labai palaiko“, – pažymėjo ekonomistas.