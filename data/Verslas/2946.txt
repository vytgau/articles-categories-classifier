„Kai bus paskelbtas (vadovo konkursas – BNS) ir pamatysiu sąlygas, tada ir priimsiu sprendimą. Šiandien pasakyti negaliu“, – BNS tvirtino nuo gruodžio 29 dienos Miškotvarkos institutui, kuris bus pertvarkytas į Valstybinę miškų urėdiją, laikinai vadovaujantis 38-ių V. Kaubrė. Trejus metus urėdijai vadovavęs buvęs urėdas teigė pritariantis Vyriausybės inicijuotai urėdijų reformai. „Aš matau, kai jau yra priimtas politinis sprendimas, kad yra reikalinga pertvarka. Manau, kad mes iškeltus tikslus turime įgyvendinti. Per trejus vadovavimo (Panevėžio urėdijai – BNS) metus esu gerai susipažinęs su miškų sistema – žinomi kasdieniai darbai ir žinoma, ką reikia keisti. Visa tai padės įgyvendinti keliamus tikslus“, – kalbėjo V. Kaubrė. Aplinkos ministras Kęstutis Navickas V. Kaubrę laikinuoju būsimos Valstybinės miškų urėdijos vadovu paskyrė gruodžio 29 dieną. Jis įmonei vadovaus, kol bus išrinktas naujas vadovas. Valstybinė miškų urėdija bus sukurta, pertvarkius Miškotvarkos institutą, todėl šiuo metu V. Kaubrė laikinai vadovauja institutui. Prieš paskiriant jį į šias pareigas, jis vienai dienai buvo paskirtas instituto Medienos prekybos ir logistikos skyriaus vedėju. Aplinkos viceministras Martynas Norbutas BNS teigė, kad laikinojo būsimos Valstybinės miškų urėdijos vadovo buvo ieškoma sistemos viduje, tačiau kol nauja įmonė dar neįkurta, laikinuoju Miškotvarkos instituto vadovu galėjo būti paskirtas tik jo darbuotojas. „Laikinasis vadovas gali būti skiriamas iš įmonės darbuotojų, o ne kažkoks žmogus iš išorės. Tai laikina pozicija, kol įvyks konkursas ir atrinksime pastovų žmogų. Žiūrėjome iš žmonių, kuriuos turime sistemoje, kurie turi nemažą ir gerą įdirbį, pakankamai gerą istoriją ir sugeba vadovauti. Tai buvo tas žmogus“, – teigė M. Norbutas. |Anot jo, ligšiolinis laikinasis instituto vadovas Alfredas Galaunė neturėjo pakankamai kompetencijos, kad sugebėtų vadovauti pertvarkomai įmonei. V. Kaubrė 2016 metų vasarą dalyvavo, aptariant didelio žiniasklaidos dėmesio sulaukusią medžioklę ir po jos vykusią vakarienę – joje dalyvavo tuometinė žemės ūkio ministrė Virginija Baltraitienė, jos sūnus, tuometinis Maisto ir veterinarijos tarnybos vadovas Jonas Milius, Latvijos žemės ūkio ministras Janis Dūklavas bei Lietuvos verslininkai. Pati ministrė Pats V. Kaubrė tuo metu BNS teigė, kad medžioklę užsakė fizinis asmuo, tačiau daugiau informacijos jis neatskleidė. V. Kaubrė Žemės ūkio universitete įgijo miškininkystės magistro laipsnį. Prieš tapdamas Panevėžio miškų urėdu, jis dvejus metus vadovavo dabar likviduotai popiermedžių eksporto įmonei „Domše Lietuva“, dar anksčiau dirbo vadybininku medienos tiekimo bendrovėje „Stora Enso miškas“. Viceministro teigimu, Valstybinės miškų urėdijos vadovo konkursas bus paskelbtas iki sausio vidurio. Praėjusių metų lapkritį buvo nutrauktas pirmą kartą skelbtas konkursas, nes nė vienas iš kandidatų neatitiko minimalių reikalavimų. Gruodžio pradžioje buvo paskirta nauja Valstybinio miškotvarkos instituto valdyba. Panevėžio rajone įsikursianti Valstybinių miškų urėdija iš pradžių turės 42 regioninius padalinius, kurių skaičius per kitus metus palaipsniui sumažės iki 26. Skaičiuojama, kad užbaigus pertvarką ir sukūrus naują įmonę, kasmet bus sutaupoma po 10 mln. eurų įmonės lėšų ir iki 3 mln. eurų iš valstybės biudžeto.