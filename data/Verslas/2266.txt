Penktadienį prekyboje pasirodžiusiame savaitinio žurnalo numerio viršelyje tėra laikraščio logotipas ir juoda gedulo juostelė – visi vidiniai puslapiai tušti, išskyrus vyriausiojo redaktoriaus Gyčio Norvilo įžanginį žodį. „Tai yra mūsų protesto ženklas, nes Spaudos, radijo ir televizijos rėmimo fondo skirtų pinigų mums neužtenka norint leisti savaitraštį. Gavome 14 tūkst. eurų mažiau, nei pernai, tad tai – smūgis žemiau juostos. Tai yra mūsų desperacinis žingsnis“, – BNS sakė G. Norvilas. Nuo 1946-ųjų einantis leidinys literatūros, dailės, kino, mokslo temomis šiemet iš Spaudos, radijo ir televizijos rėmimo fondo (SRTRF) bei Lietuvos kultūros tarybos gavo 71 tūkst. eurų, pernai finansavimas siekė 79 tūkst., 2016-aisiais – beveik 82 tūkst. eurų. Kultūrinis visuomeninis žurnalas, orientuotas į europinę krikščionišką tradiciją, „Naujasis židinys – aidai“ socialiniame tinkle „Facebook“ paskelbė, kad taip pat solidarizuojasi su protestuojančiaisiais. Šiemet žurnalas iš SRTRF sulaukė 22 tūkst. eurų paramos – pernai jam skirta 32 tūkst. eurų. Žurnalo redaktorius Tomas Vaisieta sako, kad redakcija solidarizuojasi su kolegomis, tačiau neturi galimybių leisti „tuščio“ numerio, kadangi žurnalas leidžiamas tik aštuoniskart per metus. „Mums tai taip pat yra kritinė riba. Jei negausime paramos iš privačių rėmėjų, mums bus taip pat labai sunku išgyventi. Panašu, kad tradiciniai būdai – kalbėjimasis, susitikimai, bandymas atkreipti dėmesį įvairiais lygmenimis, kurie yra daromi daugybę metų, tiesiog neveikia. Ši valdžia atėjo su šūkiu, kad kultūra bus didžiausias prioritetas, bet absoliučiai jokių žingsnių nėra “, – BNS sakė T. Vaisieta. Lietuvos rašytojų sąjungos kultūriniam mėnraščiui „Metai“ šiemet taip pat skirta 7 tūkst. eurų mažiau nei pernai – 55 tūkst. eurų. „Žvelgiant į bendrą situaciją – nieko gero. Šiemet mes dar pratempsime, bet tai yra tarsi kasmetinės „tarakonų lenktynės“, kai vieni gauna mažiau, kiti daugiau, o kodėl – neaišku. Trūksta aiškesnių kriterijų“, – BNS pažymėjo „Metų“ vyriausiasis redaktorius Antanas Šimkus. Spaudos, radijo ir televizijos rėmimo fondo dalininkai – menininkų sąjungos, žurnalistus, teisininkus, leidėjus ir transliuotojus, mokslininkus vienijančios organizacijos, Kultūros ministerija. Lėšas pagal šešias skirtingas programas, įskaitant kultūrinius leidinius, skiria fondo taryba. Kultūrinei spaudai šiemet iš SRTRF paskirstyta 545 tūkst. eurų – 20 tūkst. eurų mažiau, nei pernai. Kultūrinės spaudos atstovai 2016-aisiais jau buvo surengę protesto akciją prie Vyriausybės dėl SRTRF pavėluotai paskelbtų konkursų.