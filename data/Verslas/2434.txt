Prezidentė pabrėžė, kad Lietuva padarė didelę pažangą. Įgyvendintos beveik visos pagrindinės EBPO rekomendacijos, kurios užtikrins didesnį valstybės tarnybos ir verslo skaidrumą, efektyvų valstybinių įmonių valdymą, investicijų apsaugą, inovacijų plėtrą. Tikimasi, kad derybos dėl narystės bus užbaigtos iki šių metų gegužės pabaigos. Prezidentė balandį vyks į Paryžių pristatyti šiai prestižinei organizacijai šalies pažangos. Tikimasi, kad dar šiemet Lietuva bus pakviesta įstoti į EBPO. Pasaulio įtakingųjų klubu neformaliai vadinama Ekonominio bendradarbiavimo ir plėtros organizacija jungia labai išsivysčiusias valstybes, turinčias stiprų ekonominį ir finansinį sektorių, orientuotas į progresyvius mokslinius tyrimus, inovacijas ir pažangias technologijas. Siekdama narystės šioje organizacijoje, Lietuva ratifikavo EBPO kovos su kyšininkavimu konvenciją. D. Grybauskaitės iniciatyva įgyvendinta EBPO rekomendacija, kuri numato adekvačias bausmes už korupcinius nusikaltimus. Taip pat priimtas strateginių įmonių įstatymas ir konstitucinio įstatymo pataisa dėl žemės pardavimo, numatanti teisę EBPO valstybių piliečiams įsigyti žemę, ir dar daugybė rekomendacijų, kurios paskatins sėkmingą ekonomikos raidą, mokslo, inovacijų plėtrą ir jų pritaikymą kasdieniniame gyvenime, padės išvengti sudėtingų finansinių sukrėtimų. Sėkmingai įgyvendinus EBPO rekomendacijas, naudą turėtų pajusti kiekvienas Lietuvos žmogus. Lietuvos vadovės teigimu, narystė EBPO ne tik atneš didelę ekonominę naudą, leis pritraukti užsienio investicijų ir paskatins naujų darbo vietų kūrimą, bet ir padės geriau ginti Lietuvos interesus tarptautinėje erdvėje.