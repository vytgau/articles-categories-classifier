P. Naimskis pridūrė, kad jau priimta dauguma sprendimų dėl lokalizacijos beveik visame dujotiekio ruože. „Rekomendacijos dėl lokalizacijos, sprendimai dėl lokalizacijos daugeliu atvejų jau priimti beveik visame dujotiekio ruože. Leidimo jį tiesti tikimasi 2018 metų gegužę“, - pareiškė P. Naimskis, trečiadienį atsakydamas į parlamentarų klausimus dėl dujotiekio Lenkija-Lietuva tiesimo. P. Naimskis pabrėžė, kad GIPL atitinka politiką sujungti Baltijos šalių - Lietuvos, Latvijos ir Estijos - dujų tiekimo sistemas su Europos Sąjunga. Anksčiau planuota, kad GIPL pradės veikti 2020 metais, tačiau 2016 metais projektas buvo atidėtas, nes Lenkija nusprendė savo teritorijoje pakeisti trasą. Planuojama, kad jungtis bus baigta 2021 metais. Lietuvos dujų operatorė „Amber Grid“ iš Europos Sąjungos jungties statyboms turėtų gauti iki 58 mln. eurų. Projektavimui skiriama 2,5 mln. eurų paramos. Vien Lietuvoje GIPL statybų vertė turėtų siekti apie 140 mln. eurų, o bendra projekto vertė sudarys daugiau nei 550 mln. eurų. Dujotiekis sujungs abiejų šalių - Jauniūnų Lietuvoje ir Holowczyce Lenkijoje kompresorių stotis. Bendras orientacinis numatomo dujotiekio ilgis - iki 534 km, iš kurių iki 357 km bus nutiesta Lenkijos teritorijoje, o apie 177 km - Lietuvos teritorijoje.