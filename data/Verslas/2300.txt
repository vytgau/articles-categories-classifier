Siūlymui dar turės pritarti Kauno miesto savivaldybės taryba, o realūs darbai greičiausiai prasidėtų ne anksčiau nei po dvejų metų. „Šis tiltas yra labai seniai suplanuotas, tai sakome, kad kadangi tas rajonas pradėjo vystytis, atsiranda poreikis tuos kažkada padarytus miesto planus įgyvendinti“, – BNS sakė savivaldybės administracijos direktorius Gintaras Petrauskas. Tiltas būtų statomas šalia Petro Vileišio tilto. Pėstiesiems ir transportui skitas tiltas dabar yra vienintelė jungtis tarp miesto centro ir Vilijampolės. Galimas finansavimas ir jo būdas šiam projektui kol kas nėra numatytas, nes nepaskelbus architektūrinio konkurso, nėra žinoma, kiek jis galėtų kainuoti. Šiuo metu baigiamos rengti architektūrinės sąlygos, kuriomis remiantis prasidės projektavimo darbai. Vilijampolės pusėje tiltas būtų statomas teritorijoje, priklausančioje bendrovei „Brastos valda“. Su ja planuojama pasirašyti sutartį dėl teritorijos naudojimo servituto teise. Dar vieną tiltą Kaune ruošiamasi statyti ties Nemuno ir Neries upių santaka. Šis tiltas turėtų padėti sumažinti transporto srautus per miesto centrą ir palengvinti susisiekimą tarp dviejų Nemuno krantų ties Marvele ir Vilijampolės, Šilainių mikrorajonais.