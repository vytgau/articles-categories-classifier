10 svarų (11,2 eurų) dienos mokestis, dar vadinamas tiesiog T mokesčiu, bus taikomas dyzeliniams ir benzininiams automobiliams, registruotiems iki 2006 metų ir neatitinkantiems vadinamosios „Euro 4“ direktyvos, priimtos 2005 metais siekiant reguliuoti transporto priemonių emisijas, skelbia „Reuters“. Susimokėjus dienos mokestį, jis galios nuo 7 valandos ryto iki 18 valandos vakaro – kaip ir šiuo metu galiojantis vadinamasis spūsčių mokestis, siekiantis 11,5 svaro (12,92 eurų). Tai reiškia, kad kai kuriems vairuotojams kelionė į Londono centrą kainuos net 21,5 svaro (24,15 eurų). „Kaip Londono meras, esu pasiryžęs imtis skubių veiksmų, galinčių padėti valant Londono orą. Privalome skubiai spręsti visai šaliai gėdą darančią oro taršos krizę, kuri kiekvienais metais pražudo tūkstančius žmonių“, – teigiama S. Khano išplatintame pareiškime. „Šiandien labai svarbi diena. Šiandien mes pristatome vadinamąjį T mokestį, kuris paskatins vairuotojus atsisakyti senų ir aplinką teršiančių transporto priemonių“, – akcentuoja meras. Neseniai Didžiosios Britanijos Aukščiausiasis teismas nusprendė, kad šalies valdžios dedamos pastangos kovoje su oro tarša neatitinka Europos Sąjungos taisyklių dėl azoto dioksido lubų. Šis naujas Londono žingsnis – dalis 875 mln. svarų (983 mln. eurų) kainuojančios Didžiosios Britanijos sostinės vadovo iniciatyvos, skirtos kovai su oro tarša. 2019 metais norima Londone pristatyti „Ultra Low Emission Zone“ zoną. Kiekvienais metais nuo oro taršos sukeltų ligų ankstyva mirtis pražudo beveik 9500 Londono gyventojų.