Profsąjungų inicijuotas streikas labiausiai paveiks keliausiančius į ar iš pagrindinio sostinės Varšuvos Frederiko Šopeno oro uosto. Čia galimi šimtų skrydžių sutrikdymai, nuo kurių labiausiai nukentės Baltijos šalių gyventojai, į Lenkijos sostinę vyksiantys iš Rygos, Talino ir Vilniaus. Be to, centriniu Lenkijos oro uostu vyksta nemažai jungiamųjų skrydžių, kuriais keliaujantys taip pat turėtų jausti konflikto pasekmes. Kadangi šis streikas iš anksto suplanuotas ir suderintas su „LOT Polish Airlines“, pagal ES įstatymus bendrovė neprivalės nukentėjusiems keleiviams atlyginti už patirtą stresą ar sujauktus planus. Nepaisant to, kaip pabrėžia skrydžių kompensavimo specialistai, keleiviams vis tiek reiktų žinoti savo teises. „Net jei piniginė kompensacija dėl gegužės 1-osios sutrikdymų nepriklausys, priklausys visas paketas būtinųjų dalykų. Kiekvienam laukiančiam skrydžio daugiau nei 2 val. – maistas, vanduo, taip pat skambutis bei prieiga prie interneto. Tiems, kurių skrydis buvo atidėtas kitai dienai, oro linijos privalo parūpinti apgyvendinimą“, - pasakoja skrydžių kompensavimo bendrovės „Skycop“ vadovas Marius Stonkus. Ekspertas pabrėžia, kad teorinė galimybė gauti piniginę kompensaciją egzistuoja, tačiau tik tokiu atveju, jei darbuotojų nesutarimai su oro linijomis užsitęs ir bus atšaukti ar atidėti tolimesnių dienų skrydžiai. Tuomet įsigalios prieš keletą savaičių Europoje priimtas naujas įstatymas, įpareigojantis bendroves keleiviams sumokėti, jei streikas nebuvo planuotas. „Šiuo metu suderinti tik gegužės pirmosios veiksmai. Jei darbuotojai nuspręs nedirbti dar kelias dienas, tai jau bus laikoma spontanišku, iš anksto nesuplanuotu streiku ir įpareigos Lenkijos oro linijas išmokėti iki 600 eurų siekiančias kompensacijas“, - aiškina M. Stonkus. „Toks nusivylusių darbuotojų smūgis bendrovei kainuotų milijonus.“ Skrydžių atšaukimai, vėlavimai ir kiti kelionės sutrikdymai bei piniginės kompensacijos už juos numatytos Europos Komisijos reglamente nr. 261, priimtame dar 2004 metais. Įstatymas numato nuo 250 iki 600 eurų siekiančias pinigines kompensacijas keleiviams kurių skrydis buvo atidėtas daugiau nei 3 val., atšauktas likus mažiau nei 14 dienų iki skrydžio bei tiems, kuriuos atsisakyta įleisti į skrydį dėl pernelyg didelio parduotų bilietų skaičiaus.