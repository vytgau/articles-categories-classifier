Kainų augimą toliau palaiko Naftą eksportuojančių šalių organizacijos (OPEC) gavybos apribojimo paktas bei pasaulinių rinkų pakilimas, skatinantis investicijas į naftos žaliavą. „Brent“ rūšies naftos ateities sandorių kaina pašoko 0,5 proc., iki 69,15 dolerio už barelį. „Brent“ nafta vėlai antradienį buvo pasiekusi 69,29 dolerio ribą - aukščiausią nuo itin trumpo kainų šoktelėjimo 2015 m. gegužę. Ilgesniu laikotarpiu naftos kaina tokio lygio nebuvo nuo 2014 m. gruodžio. JAV „West Texas Intermediate“ (WTI) nafta kilo 0,8 proc., iki 63,44 dolerio už barelį. Prieš tai ankstyvojoje trečiadienio prekyboje WTI nafta buvo pasiekusi 63,53 dolerio už barelį - taip pat daugiausiai nuo 2014-ųjų pabaigos. Rinkai palaikymo pastaruoju metu taip pat teigia mažėjančios JAV naftos atsargos. Amerikos degalų institutas (API) skelbia, kad praėjusią savaitę šalies naftos atsargos krito 11,2 mln. barelių. Tačiau tuo pat metu kai kurie analitikai pastebi, kad rinka galimai atsidūrė perkaitimo rizikos zonoje. JAV naftos gavyba šį mėnesį turėtų peržengti 10 mln. barelių per parą, o Azijoje naftos perdirbėjai kenčia nuo išaugusių kainų bei perteklinių degalų atsargų, kas mažina įmonių pelno maržas. Naftos kainos Azijoje yra didesnės, nei likusiame pasaulyje. „Thomson Reuters“ duomenimis, vidutinė naftos žaliavos kaina Azijoje siekia 70,62 dolerio už barelį.