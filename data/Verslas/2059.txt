„Tai tikrai nėra pigus produktas, kuriuo būtų galima ten kažkam „prisitvoti“. Jeigu gamini kokybišką produktą, susimoki visus mokesčius, tai tikrai nebus kažkoks dalykas, kuris galėtų būti plačiai prieinamas svaiginimuisi. Aš, asmeniškai, šitame didelės problemos nematyčiau, bet nuoseklume ir tame požiūryje, problemų mačiau anksčiau, matau ir dabar. (...) Nei reklama žurnale manęs nepaskatintų tapti alkoholike, nei ūkininkų gaminama naminė degtinė - taip pat, nes jeigu tai tikras produktas, kontroliuojamas ir visi mokesčiai yra mokami, tai, pasikartosiu, pakankamai brangus malonumas. Todėl akivaizdu, kad ne čia yra to didelio alkoholizmo, kaip jį mato, tarkim, „valstiečiai“ šaknys ir problemos, tačiau bėda, kad nuoseklumo tikrai yra didelis stygius“, - komentuodama „tvarkiečių“ iniciatyvą Eltai sakė Seimo Tėvynės sąjungos-Lietuvos krikščionių demokratų (TS-LKD) frakcijos narė, parlamentinio Audito komiteto pirmininkė I. Šimonytė. Jos nuomone, šitas projektas turbūt yra įregistruotas kaip tam tikras „trolinimas“, galbūt atsižvelgiant į „valstiečių“ lyderio Ramūno Karbauskio viešus pasisakymus. „Spėju, kad kolegos iš Tvarkos ir teisingumo nusprendė truputėlį pasišaipyti ir pasižiūrėti kaip toli ta diskusija gali pasistūmėti“, - mano I. Šimonytė. Kaip ELTA jau skelbė, Seimo narys Remigijus Žemaitaitis ir Seimo frakcijos Tvarka ir teisingumas seniūnas Vytautas Kamblevičius įregistravo Alkoholio kontrolės įstatymo pataisas, kuriomis siekiama įteisinti naminės degtinės ir kitų tradicinių gėrimų, kurių tūrinė etilo alkoholio koncentracija ne didesnė kaip 65 tūrio procentai, gamybą bei vartojimą. Gamybos, laikymo ir vartojimo teisę siūloma suteikti ūkininkams, kurių ūkis yra įregistruotas Ūkininkų ūkių registre Ūkininkų ūkių registro nuostatų nustatyta tvarka, kurie teikia kaimo turizmo reikalavimus atitinkančias paslaugas ir kurie Žemės ūkio ministerijos nustatyta tvarka yra sertifikuoti kaip tradiciniai amatininkai. 