Šių metų pradžioje užbaigus pirmojo Laisvės alėjos etapo rekonstrukcijos darbus, Kauno miesto savivaldybė paskelbė konkursą, kurio nugalėtojas sutvarkys likusią alėjos dalį nuo A. Mickevičiaus iki Vilniaus gatvės. Viešųjų pirkimų konkurse buvo numatyta, jog maksimali šių darbų kaina negali viršyti 16,4 mln. eurų. „Svarbiausia, jog visos konkurse dalyvaujančios kompanijos tilpo į mūsų pasiūlytą kainą. Tai nuteikia labai optimistiškai. Per artimiausias kelias savaites nuodugniai išanalizuosime gautus pasiūlymus. Jei nenutiks nieko netikėto, gruodžio mėnesį su konkurso nugalėtoju pasirašysime sutartį“, – teigė Kauno savivaldybės administracijos direktorius Gintaras Petrauskas. Visų konkurso dalyvių pasiūlymai bus vertinami pagal du kriterijus – kainą ir suteikiamo papildomo garantinio termino trukmę. „Už suteiktą papildomą garantinį laiką įmonėms bus skiriami papildomi balai. Norime, kad svarbiausią miesto alėją rekonstruotų patikimas rangovas ir kad atliktiems darbams būtų suteikiama maksimali įmanoma garantija“, – pabrėžė G. Petrauskas. Pirmasis Laisvės alėjos rekonstrukcijos etapas po maždaug dviejų metų užbaigtas šią vasarą. Nuo Nepriklausomybės aikštės iki A. Mickevičiaus gatvės paklota nauja granito danga, atnaujintos požeminės komunikacijos, pastatyti nauji suoliukai, vaikų žaidimo aikštelės, įrengtas naujas apšvietimas. Skaitykite daugiau čia.