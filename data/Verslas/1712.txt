Venesuelos valdžia atidarė specialų mokymų centrą, kur šalies žmonės galės gauti reikiamų žinių apie kriptovaliutas. Vos prieš kelias dienas Venesuela pristatė savą virtualios valiutos versiją – petro. Karakase esančioje „Granja Laboratorio Petro School“ Venesuelos gyventojai gali išmokti, kaip įsigyti, parduoti ir kasti kriptovaliutas, gauna ir naudingos informacijos, padedančios geriau perprasti, kaip veikia kriptoekonomikos procesai. Venesuelos prezidentas Nicolas Maduro viliasi, kad petro suteiks galimybių šiai OPEC valstybei narei išvengti Jungtinių Valstijų sankcijų ir atlaikyti bolivaro krizę: šalies valiutos vertė smunka į rekordines žemumas, šalį kankina hiperinfliacija, o ekonomika atsidūrusi prie žlugimo slenksčio. Kriptovaliutos ekspertai Venesuelos pristatytą savą kriptovaliutą vertina skeptiškai – šalis nuolat sulaukia kritikos dėl netinkamai tvarkomų šalies finansų ir savos valiutos nustekenimo.