I. Rimševičiui uždrausta atlikti savo pareigas, todėl posėdyje Latvijai atstovavo jo pavaduotoja Zoja Razmusa, sakė Latvijos centrinio banko atstovas Janis Silakalnis. ECB nekomentuoja, ar tarybos posėdžio metu buvo kalbėta apie Latvijos situaciją ir šalies centrinio banko vadovo padėtį. Kaip pranešta antradienį, Latvijos korupcijos prevencijos biuras (KNAB) uždraudė Latvijos centrinio banko vadovui I. Rimševičiui, įtariamam korupcija, išvykti iš šalies ir vadovauti centriniam bankui. Tarp I. Rimševičiui taikomų apribojimų nebėra suėmimo, nes jis buvo paleistas už užstatą. Tačiau jam uždrausta užimti tam tikras pareigas, bendrauti su tam tikrais asmenimis ir išvykti iš šalies, BNS sakė KNAB atstovė Laura Dusa. „Remiantis procesą prižiūrinčios institucijos sprendimu, Latvijos centrinio banko pareigūnui draudžiama užsiimti tam tikra veikla, susijusia su Latvijos centrinio banko sprendimų priėmimo, kontrolės ir priežiūros funkcijomis, įskaitant eiti centrinio banko vadovo pareigas“, – sakė L. Dusa. Latvijos centrinio banko vadovas antradienį spaudos konferencijoje sakė iš savo posto nesitrauksiąs, neigė kaltę ir tvirtino sulaukęs grasinimų jį nužudyti. „Priėmiau sprendimą neatsistatydinti, nes nesu kaltas“, – sakė I. Rimševičius. Jis įtariamas didelio kyšio reikalavimu ir paėmimu. KNAB vadovas Jekabas Straumė pirmadienį sakė, kad kalbama apie mažiausiai 100 tūkst. eurų kyšį. KNAB tvirtino, kad vasario 15-ąją pradėtas baudžiamasis tyrimas nėra susijęs su jokiomis šiuo metu Latvijoje veikiančiomis kredito institucijomis, įskaitant finansų priežiūros tarnybų taikiklyje atsidūrusius bankus ABLV ir „Norvik banka“. „Norvik banka“ daugumos akcininkas ir valdybos pirmininkas Grigorijus Guselnikovas teigė, kad I. Rimševičiui artimi asmenys prašė jo per banką plauti pinigų iš Rusijos. Jis teigė, kad I. Rimševičius reguliariai reikalavo kyšių per savo tarpininką nuo 2015 metų ir grasino bankui įvesti griežtesnius reikalavimus, jeigu šis nemokės. Anot G. Guselnikovo, jam buvo pasakyta, kad Latvijoje yra tokios „žaidimo taisyklės“. Pasaulio banko arbitražui pateiktame banko „Norvik banka“ skunde teigiama, kad „aukštas Latvijos pareigūnas“, kuris konkrečiai neįvardijamas, ne kartą reikalavo kyšių ir ėmėsi prieš banką atsakomųjų priemonių, kai jo savininkai atsisakė mokėti. „Tas aukšto rango pareigūnas, minimas mūsų arbitražui prašyme, yra I. Rimševičius“, – interviu JAV naujienų agentūrai AP sakė „Norvik“ banko vadovas Oliveris Bramwellas. Šeštadienio vakarą sulaikytas Latvijos centrinio banko vadovas pirmadienio vakarą buvo paleistas į laisvę. Už I. Rimševičiaus paleidimą buvo nustatytas 100 tūkst. eurų užstatas. Šia sumą į valstybės iždą sumokėjo vienas šio pareigūno „geras draugas“, sakė I. Rimševičiaus advokatas Saulvedis Varpinis.