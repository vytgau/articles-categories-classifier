Savitarnos kasų idėja 1984 metais gimė amerikiečiui Davidui R. Humble'ui, laukiant parduotuvės eilėje. Prieš jį stovėjęs vyras neapsikentė darbuotojo lėtumo ir ėmė pats skenuoti prekes, todėl D. R. Humble'as susimąstė: kodėl pirkėjams neleidžiama apsitarnauti patiems? Po kelerių metų pirmosios savitarnos kasos atsirado parduotuvėse JAV, o šiandien jų visame pasaulyje yra šimtai tūkstančių. Lietuvoje prekybos centruose pirmosios savitarnos kasos atsirado „Iki" prekybos tinkle, o „Maxima“ savitarnos kasas įdiegė 2009-aisiais. Spalio pabaigoje prekybos tinklas „Norfa" Švenčionėliuose atidarė parduotuvę, kurioje yra tik savitarnos kasos. Lojalių „Maximos“ klientų apklausa parodė, kad dabar beveik kas antras pirkėjas savitarnos kasoms teikia prioritetą ir jose atsiskaito už pirkinius bent 3 kartus iš 4-ių. Dar 29 proc. pirkėjų jomis taip pat naudojasi, tik rečiau, rašoma pranešime spaudai. Tyrimo duomenimis, 9 iš 10-ies savitarnos kasomis besinaudojančių klientų yra jomis patenkinti. Pagrindinės priežastys, skatinančios pirkėjus rinktis šias kasas, yra greitesnis apsipirkimas (70 proc. apklaustųjų), patogumas perkant mažiau prekių (66 proc.) ir mažesnės eilės (50 proc.). Ir nors daliai pirkėjų savitarnos kasos atrodo naujovė, du trečdaliai tyrimo dalyvių nurodė, kad jomis naudojasi jau ilgiau nei metus. Absoliuti dauguma (94 proc.) apklausos dalyvių, kurie naudojasi savitarnos kasomis, atvykę į parduotuvę su artimaisiais rekomenduotų jiems rinktis būtent šias kasas. Paklausus, ką reikėtų patobulinti, paaiškėjo, kad 38 proc. klientų yra viskuo patenkinti, 12 proc. pageidauja didesnio savitarnos kasų skaičiaus, o 8 proc. apklaustųjų nuomone reikėtų supaprastinti prekių paiešką. Pastebėta, kad pirkėjų įpročiai yra panašūs: tiek savitarnos, tiek įprastose kasose vidutinis nuperkamų prekių skaičius yra panašus. Tad teiginys, kad savitarnos kasose pirkėjai atsiskaito tik turėdami mažiau prekių, būtų klaidingas. Pastebima, kad savitarnos kasas labiau pamėgę pirkėjai, kurie aktyviau naudojasi bankų mokėjimo kortelėmis. Įprastose kasose kortelėmis atsiskaito mažiau nei kas ketvirtas, o savitarnoje - jau kas antras pirkėjas. Tai taip pat taupo jų laiką: atsiskaitymas kortele užtrunka bent keliomis sekundėmis trumpiau nei grynaisiais. „Maxima“ skelbia, kad nors savitarnos kasos parduotuvėse pakeičia dalį įprastų kasų, pastarųjų visiškai atsisakyti neketinama. Tokius duomenis parodė spalio 19-lapkričio 3 dienomis „Maximos“ atlikta lojalių pirkėjų apklausą internetu apie jų naudojimosi savitarnos kasomis įpročius. Apklausoje dalyvavo 1053 respondentai iš įvairių Lietuvos miestų.