Konkurencijos taryba spalio 31 dieną nutarė kreiptis į Vilniaus apygardos administracinį teismą ir apriboti teisę vadovauti įmonėms bendrovės „Baltic Transport Service“ vadovui Vitalijui Mukovozui, bendrovės „Convertus“ vadovui Andrejui Falevičiui ir bendrovės „Gedarta“ vadovui Gediminui Ivanauskui. Tai – jau antras kartas, kai Konkurencijos taryba pasinaudojo įstatyme numatyta galimybe kreiptis į teismą, kad šis įvertintų pažeidimą padariusios įmonės vadovo atsakomybę. Pirmą kartą į teismą kreiptasi dėl buvusio bendrovės „Žagarės inžinerija“ vadovo Daumanto Kraujalio, šios bylos nagrinėjimas dar nėra baigtas. Taryba nustatė, kad minėtų įmonių vadovai tiesiogiai prisidėjo prie pusę metų trukusio kartelinio susitarimo, dalyvaujant „Baltic Transport Service“ organizuotame autoserviso Juodelių kaime įkūrimo darbų konkurse. Projektas buvo įgyvendintas Lietuvos kaimo plėtros 2007-2013 metų programos lėšomis. Nustatyta, kad konkurso nugalėtojas – bendrovė „Convertus“ – buvo iš anksto žinomas, o kiti dalyviai tik imitavo konkurenciją. Konkurencijos taryba už draudžiamą susitarimą 2014 metų lapkritį bendrovei „Convertus“ skyrė 7,24 tūkst. eurų baudą, „Gedartai“ – 6 tūkst. eurų, tačiau „Baltic Transport Service“ bauda nebuvo skirta, nes 2011-2012 metais įmonė negavo pajamų. Dar dviems bendrovėms – „Ugna“ ir „Aestus“ – skirtos atitinkamai 2,3 tūkst. eurų ir 347 eurų baudos. Lietuvos vyriausiasis administracinis teismas (LVAT) šių metų rugpjūčio pradžioje galutinai nutarė, kad kartelyje dalyvavusios bendrovės nubaustos pagrįstai.