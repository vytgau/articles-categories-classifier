Meteorologai perspėjo, kad žvarbūs orai pietinėje ir centrinėje Anglijoje bei kai kuriose Velso dalyse laikysis iki antradienio. Kaip pranešė oro linijos „British Airways“, kai kuriose Britanijos ir šiaurinės Europos dalyse dėl plikledžio sutriko artimųjų skrydžių grafikas pirmadienį. Oro linijos buvo priverstos atšaukti mažiausiai 49 išvykimus ir tiek pat atvykimų Londono Hitrou oro uoste. Hitrou oro uosto administracija pranešė, kad dėl prasto matomumo keletas skrydžių buvo atšaukta jau anksčiau. Lėktuvų eismas buvo sutrikęs taip pat Londono Gatviko ir Londono Sičio oro uostuose. Mančesterio oro uoste keletą valandų nekilo ir nesileido lėktuvai, kadangi vienas iš pakilimo ir nusileidimo takų buvo uždarytas dėl rūko, o kitame buvo vykdomi priežiūros darbai.