Nepriekaištinga jų išvaizda – raudona skrybėlaitė, raudonai dažytos lūpos, maloni šypsena ir net tobulai paryškintos akys – visa tai byloja klientams, kad jie – patikimose rankose. Vienos pirmosios klasės skrydžių stiuardesės teigimu, norint įsidarbinti, reikia pereiti griežtą atranką, o vėliau – laikytis griežtų taisyklių: dažytis tik tam tikros spalvos akių šešėliu ir tinkamai susisukti plaukus į kuodelį, rašo businessinsider.com. Dubajuje gyvenanti britė Joanna Collins, kuriai pavyko įsidarbinti aviakompanijoje „Emirates“ ir įkopti karjeros laiptais iki pirmosios klasės stiuardesės, pasakojo žurnalui „Town & Country“, kad norint pasiekti pirmąją klasę, reikia daug ruoštis ir mokytis. Galbūt nustebsite sužinoję, kad pirmąja klase skrendančius keleivius aptarnaujančios stiuardesės privalo turėti nemažai žinių apie vynus ir šampaną. J. Collins teigimu, to sužinoma kurse apie vynus. „Kai neši „Dom Perignon“ ar „Bordeaux“, turi išmanyti, ko pili, – pasakojo ji leidiniui. – Reikia žinoti skirtumus tarp senojo ir naujojo pasaulio vynų, taip pat šampano, viskio ir kitų alkoholinių gėrimų. Ekonominėje klasėje tėra vienas patiekalas. Pirmojoje klasėje vakarienė rafinuota, taigi yra užkandžiai, pagrindinis patiekalas ir desertas, jie patiekiami skirtingu laiku, o klientai gali valgyti, kada panorėję“, – pasakojo stiuardesė. – Mes mokomės etiketo apie stalo įrankius ir įvairias lėkštes kiekvienam patiekalui.“ J. Collins teigimu, stiuardesės privalo paisyti protokolo, kuris nustato, kas estetiniu požiūriu leistina. „Emirates“ nori išsaugoti vienodumą, – pasakojo ji. – Nagai gali būti natūralios spalvos, šviesiai rožiniai arba su prancūzišku manikiūru. Turime ir įvairių raudono nagų lako atspalvių, kuriuos parenka Įvaizdžio ir priežiūros skyrius.“ Privalomi raudoni lūpų dažai su lūpų pieštuku, na ir akivaizdu, kad tarp stiuardesių populiarus vienas lūpdažis: „Mums patinka „Mac“ „Russian Red“, nes jis ilgai išlieka“, – teigė J. Collins. Ji pridūrė, kad rekomenduojamas skystas akių kontūro pieštukas, o akių šešėliai gali būti juodi ar rudi. Šukuosenos irgi apibrėžtos protokolo. „Galima susisukti prancūzišką kuodelį arba susisukti įprastą kuodelį su raudona gumele. Gumelė nėra būtina. Įprastai susisuku kuodelį su plaukų kempinėle. Prieš kiekvieną skrydį turime trumpą komandos susirinkimą, jame peržvelgiame skrisiančius keleivius, taip pat ir ypatingos svarbos asmenis. Mums pateikiamos jų pavardės, o planšetiniuose kompiuteriuose – informacija apie juos.“ Skrydžio metu stiuardesės rašo į planšetinius kompiuterius, ką mėgsta ar ko nemėgsta ypatingos svarbos asmenys, specifinius poreikius dėl valgių, kelionės tikslą. „Oro uoste ir laipinant keleivius į lėktuvą avime aukštakulnius, o lėktuvui pakilus galime persiauti raudonus lygiapadžius batelius. Kai kurios merginos nepersiauna, bet aš negalėčiau išbūti visą 16 val. skrydį su aukštakulniais. Pakilus <...> nusivelkame švarkelius ir apsivelkame liemenes“, – pasakojo J. Collins. Ji pridūrė, kad vyresniąją stiuardesę galima atskirti iš drabužių: „Standartinė mūsų uniforma – sijonas, balti marškiniai ir švarkelis, kepuraitė ir šalis. Visos stiuardesės rengiasi vienodai, išskyrus vyresniąją, jos drabužiai rudi.“ Anksčiau skelbta, kaip atrodo prabangus „Emirates“ skrydis. 