„Vėjo jėga šiuo atveju leis atmosferos taršą per metus sumažinti 900 tonų“, - teigiama „Viking Line“ pranešime. „Viking Grace“, 2013-aisiais Baltijos jūroje tapęs pirmuoju suskystintomis gamtinėmis dujomis varomu keleiviniu keltu, buvo patobulintas rotorine bure - 24 metrų aukščio ir 4 metrų skersmens cilindru, kuris vėjo jėgos sukamas suteikia laivui papildomos eigos galios. Laivo patobulinimui pasinaudota vadinamuoju Magnuso efektu, kai besisukantį cilindrą iš dviejų pusių spaudžiantis vėjas kelis kartus padidina savo jėgą. Rotorinės burės valdymo sistema ją automatiškai išjungia, vėjo krypčiai pasikeitus į nepalankią ar jam tapus per stipriu. Ekspertų vertinimais, rotorinė burė leidžia per metus sutaupyti iki penktadalio laivo kuro. „Viking Grace“ rotorinę burę sukūrė Suomijos bendrovė „Norsepower“. Jos projektas 2016-aisiais Amsterdame vykusioje tarptautinėje laivybos technologijų parodoje buvo įvertintas „Metų inovacijos“ prizu. Šį suomių inžinierių darbą itin palankiai įvertino Europos Sąjungos institucijos, projektui skyrusios finansavimą pagal tyrimų ir inovacijų programą „ES horizontai 2020“. Septynis kruizinius keltus, kurie Baltijos jūroje kursuoja 4-5 maršrutais, turinti „Viking Line“ planuoja rotorinę burę iki 2020 metų sumontuoti dar viename laive.