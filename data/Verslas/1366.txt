Nuosavas kapitalas per šį laikotarpį sumenko 0,5 proc. iki 355 mln. eurų. Paskolų portfelis susitraukė 5,6 proc. iki 942 mln. eurų, pritrauktų indėlių sumažėjo 38,4 proc. iki 1,651 mlrd. eurų. JAV iždo departamentas vasario viduryje ABLV bankui paskelbė sankcijas, jį apkaltinęs pinigų plovimu ir kitokiomis neteisėtomis finansinės operacijomis. Šis Latvijos komercinis bankas, kuris buvo trečias pagal dydį šalyje, neteko galimybės vykdyti atsiskaitymus JAV doleriais. Latvijos bankų priežiūros institucija, veikdama Europos centrinio banko (ECB) nurodymu, nuo vasario 19-osios sustabdė visus ABLV banko mokėjimus, o ECB vasario 24-ąją paskelbė, jog ABLV bankas Latvijoje ir jo antrinis bankas Liuksemburge „ABLV Bank Luxembourg“ turi būti likviduoti pagal šių šalių įstatymus, nes jų gelbėjimas neatitinka visuomenės interesų. Vasario 27-ąją ABLV paskelbė neeilinio akcininkų susirinkimo sprendimą pradėti banko likvidavimo procesą, o kovo 5-ąja bankas Finansų ir kapitalo rinkos komisijai pateikė savanoriško likvidavimosi plano projektą. Praėjusią savaitę Liuksemburgo komercinis teismas leido ABLV parduoti antrinį banką Liuksemburge. 1993-aisiais veiklą pradėjusio ABLV pagrindiniai akcininkai yra Olegas Filis, Ernestas ir Nika Berniai, tiesiogiai ir netiesiogiai valdantys 87,03 proc. akcijų.