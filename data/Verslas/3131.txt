Vienam gyventojui tenkančio BVP realios apimties indeksas yra kiekvienos šalies ekonominės veiklos ir gerovės, palyginti su ES vidurkiu, rodiklis. Iš 28 ES valstybių narių žemiausias realios apimties indeksas 2016 m. buvo Bulgarijoje ir Rumunijoje, kuriose vienam gyventojui tenkantis BVP sudarė atitinkamai 49 ir 58 proc. ES vidurkio, aukščiausias - Liuksemburge ir Airijoje, kuriose vienam gyventojui tenkantis BVP sudarė atitinkamai 258 ir 183 proc. 2016 m. Lietuvoje kainų lygio indeksas BVP lygmeniu sudarė 61,3 proc. ES vidurkio. Lenkijoje, Latvijoje ir Estijoje kainų lygio indeksas sudarė atitinkamai 55,7, 67,5 ir 73,3 proc. ES vidurkio. Mažiausias kainų lygio indeksas iš visų 28 ES valstybių narių buvo Bulgarijoje - 47,7 proc. ES vidurkio, didžiausias - Danijoje - 134,3 proc. 2016 m. PGS apskaičiuotos realios faktinio individualaus vartojimo išlaidos (FIV), tenkančios vienam Lietuvos gyventojui, sudarė 17 100 PGS, tai yra 85 proc. ES vidurkio, 10 ES valstybių narių šis rodiklis viršijo ES vidurkį, 18 ES valstybių narių, įskaitant ir Lietuvą, - buvo žemiau ES vidurkio. 2016 m. Lietuvoje kainų lygio indeksas FIV lygmeniu sudarė 58,3 proc. ES vidurkio. Lenkijoje, Latvijoje ir Estijoje jis taip pat buvo žemesnis už ES vidurkį ir sudarė atitinkamai 50,7, 66,6 ir 71,4 proc. Didžiausias kainų lygio indeksas ES buvo Danijoje - 140,6 proc. ES vidurkio, mažiausias - Bulgarijoje - 43,3 proc. Šiems rodikliams apskaičiuoti buvo panaudoti perkamosios galios paritetai. 2016 m. Lietuvoje reikėjo 0,613419 EUR, kad būtų galima įsigyti tą patį prekių ir paslaugų kiekį, kurį galima buvo įsigyti už vieną PGS.