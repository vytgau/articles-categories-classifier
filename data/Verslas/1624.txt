„Per artimiausius dvejus ar trejus metus mes saugosime bent jau penkis naujus lėktuvus Baltijos šalyse. Sprendimas, kurį aš turiu priimti, yra kur laikyti lėktuvus, visose trijose valstybėse rinkos turi panašias savybes. Kaina turėtų nulemti, kur lėktuvai keliaus. Jei (kainos – BNS) kilimo tendencija Lietuvoje išliks, tai yra problema“, – spaudos konferencijoje kalbėjo aviakompanijos komercijos direktorius Davidas O'Brienas. Anot jo, augantys Vilniaus oro uosto mokesčiai mažina jo konkurencingumą regione. „Mano nuomone, tai yra žingsnis link nekonkurencingumo. Aš neapsimetinėsiu, kad Vilniaus, Rygos ar Talino kainos yra beprotiškai didesnės, palyginti su Hitrou ar Gatviku. Svarbu yra išlaikyti konkurencingumą“, – teigė D. O'Brienas. Šiuo metu „Ryanair“ lėktuvų bazes turi Vilniuje ir Kaune, kur laiko po du lėktuvus. Rygoje ir Taline bendrovė lėktuvų nelaiko. Be to, įmonė Kaune turi priežiūros ir techninio aptarnavimo centrą. D. O'Brienas teigė, jog kol kas nėra planų jį plėsti. Vilniaus oro uosto mokesčiai aviakompanijoms didės nuo balandžio, o pagrindinė šio sprendimo priežastis – augančios oro vartų sąnaudos. „Ryanair“ konkurentės Vengrijos pigių skrydžių bendrovės „Wizz Air“ vadovas Jozsefas Varadis sausio pabaigoje sakė, jog svarsto galimybę šiemet mažinti skrydžių skaičių iš ir į Lietuvą dėl augančių pagrindinių šalies oro vartų mokesčių.