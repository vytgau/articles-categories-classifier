Šias aplinkybes aiškinsis Vyriausioji tarnybinės etikos komisija (VTEK), savivaldybė teigia, kad klaida bus kaip įmanoma greičiau ištaisyta. Į VTEK kreipėsi opozicinės Seimo Tėvynės sąjungos–Lietuvos krikščionių demokratų sąjungos frakcijos narė Radvilė Morkūnaitė-Mikulėnienė, ji prašo nustatyti, ar valdybų nariai nepažeidė įstatymų nedeklaruodami interesų, bei atkreipia dėmesį, kad informacija apie dalies savivaldybės įmonių valdybas nėra vieša. Pasak politikės, klausimas dėl Kauno savivaldybės valdybos narių iškilo, žiniasklaidai paskelbus apie galimus jų ryšius su Kauno mero Visvaldo Matijošaičio verslu ir aplinka. „Žiniasklaida atskleidė, kad Kaunui vadovaujat V. Matijošaičiui, šių įmonių valdymas yra patikėtas asmenims, kurie susiję su jo verslu, su jo politiniu judėjimu arba valdančiąja koalicija. Nuo visuomenės negali būti slepiami tokie ryšiai. Tuo metu absoliuti dauguma šių įmonių valdybos narių, panašu, nėra visai deklaravę savo privačių interesų“, – teigiama Seimo narės pranešime. Savivaldybės BNS pateiktais duomenimis apie savivaldybės įmonių valdybas, trijose iš jų dirba bendrovės „Vičiūnai“ direktorius Petras Ganiprauskas. Ši bendrovė priklauso „Vičiūnų grupei“, jos savininkas yra V. Matijošaitis. Valdybose esama ir daugiau su V. Matijoščio verslu ar visuomeniniu judėjimu susijusių asmenų. Pats Kauno meras teigia, kad nariai į valdybas atrinkti tik vertinant jų kompetenciją. „Dirbti valdybose pakvietėme patirtį versle turinčius aukšto lygio specialistus vertindami tik jų žinias ir kompetenciją. Valdybas sudarėme tuo principu, kad kiekvienoje jų būtų po vieną teisininką, po vieną ekonomistą ir po vieną su konkrečios įmonės veikla susijusį specialistą. Visi jie žino, kas yra įmonių valdymas ir jų veiklos optimizavimas“, – BNS atstovo spaudai atsiųstame komentare teigia V. Matijošaitis. Dauguma valdybų narių interesų nedeklaravo VTEK atstovė Eglė Ivanauskaitė BNS penktadienį sakė, kad komisija Seimo narės nurodytas aplinkybes aiškinsis artimiausiame posėdyje. Ji patvirtino, kad valdybos narių deklaracijos turėtų būti viešai prieinamos. Pasak Kauno savivaldybės administracijos direktoriaus Gintaro Petrausko, valdybų nariams pavesta kuo skubiau parengti savo interesų deklaracijas. „Užklausus visų įmonių valdybų narių paaiškėjo, kad deklaracijas yra pateikusi mažuma jų. Praktiškai visi teisinosi neturėję informacijos apie nuo šių metų pradžios įsigaliojusią įstatymo pataisą, pagal kurią atsirado nauja prievolė šias deklaracijas teikti ir savivaldybės įmonių valdybų nariams. Įstatymų privaloma laikytis visiems, todėl valdybų narius įpareigojome, kaip įmanoma greičiau ištaisyti šią klaidą“, – BNS savivaldybės atsiųstame komentare teigia G. Petrauskas. Šiuo metu viešai skelbiamos tik dviejų savivaldybės įmonių valdybų sudėtys: „Kauno energijos“ ir „Kauno vandenų“. Savivaldybė žada, kad paviešinti bus ir kitų valdybų nariai. Viešai prieinamų deklaracijų paieškoje VTEK puslapyje galima rasti „Kauno energijos“ valdybos pirmininko verslininko Ramūno Paškevičiaus deklaraciją, jis darbą valdyboje deklaravo sekmadienį. Apie dalyvavimą viešai nenurodomo juridinio asmens kolegialaus valdymo organo veikloje pranešė ir Giedrius Bielskus, šią deklaraciją teikęs kaip Kazlų Rūdos savivaldybės tarybos narys. Šiuo metu jis vadovauja Kauno socialdemokratams bei S. Dariaus ir S. Girėno sporto centrui. „Kauno vandenų“ valdyboje savo darbą praėjusį šeštadienį deklaravo teisininkas Konstantinas Pesenka, anksčiau apie jį yra deklaravęs V. Matijošaičio sūnaus Šarūno įmonėje „Kauno saulėtekis“ dirbantis Gediminas Ganatauskas. Iš viso šios įmonės valdybą sudaro penki nariai. Kad priklauso „Kauno autobusų“ valdybai yra deklaravę viešosios įstaigos „Nacionalinis žiedas“ vadovas Arūnas Samochinas, finansininkas Audrius Lukoševičius ir benrovės „Vičiūnai“ direktorius P. Ganiprauskas. Jis taip pat yra deklaravęs savo darbą „Kauno aikštelė“ valdyboje. „Kauno aikštelė“ valdyboje savo veiklą yra deklaravęs ir jai pirmininkaujantis teisininkas Rosvydas Marcinkevičius, 2015 metais dalyvavęs rinkimuose su „Vieningu Kaunu“ bei Lietuvos techninio sporto centro vadovas Virginijus Visockis – taigi, visi valdybos nariai. Iš „Kauno švaros“ valdyboje dirbančių penkių narių savo darbą valdyboje deklaruoja Aplinkos inžinerijos instituto mokslininkė Jolita Kruopienė ir Kauno regiono atliekų tvarkymo centro darbuotoje Ingrida Valavičienė. Darbo šioje valdyboje deklaracijoje nenurodė jai pirmininkaujantis P. Ganiprauskas. Savo darbą Laboratorinių bandymų centro valdyboje yra nurodęs tik vienas iš trijų jos narių – KTU chemikas Vytautas Juodgalvis. Valdybose – mero visuomeninio judėjimo ir šeimos įmonių atstovai Ankstesnėje Kauno savivaldybės tarybos kadencijoje opozicijoje dirbęs V. Matijošaitis tuomet kritikavo valdančiųjų konservatorių sprendimus į savivaldybės įmones deleguoti partijai lojalius asmenis. „Savivaldybės įmonėms vadovauja tie, kurie neturi supratimo apie verslą, nes kaip žinia, partijos skiria įmonių valdybos narius ne pagal kompetenciją, o pagal lojalumą. Panašu, kad tokia dešimtmečius besitęsianti praktika miesto vadovus tenkina ir toliau. Šios politizuotos vadybos rezultatai visiems žinomi ir viešai aptarti, tai: kyšininkavimo skandalai, neskaidrūs viešieji pirkimai ir be realaus ekonominio pagrindo brangstančios komunalinės paslaugos kauniečiams“, – 2014 metais „Vieningo Kauno“ pranešime spaudai teigė V. Matijošaitis. Šiuo metu savivaldybės įmonių valdybose – „Vieningo Kauno“ koalicijos partnerių socialdemokratų Kauno skyriaus pirmininkas G. Bielskus, taip pat „Vieningo Kauno“ narės Editos Plūkienės vyras, verslininkas Mindaugas Plūkas, „Vieningo Kauno“ nariai advokatas Ramūnas Širvys ir taip pat advokatu dirbantis Konstantinas Pesenka, V. Matijošaičio visuomeninių patarėjų pareigas einantis verslininkas Antanas Etneris ir Aida Radauskaitė, ji taip pat yra ėjusi pareigas „Vičiūnų grupės“ įmonėse. Be minėto „Vičiūnų“ direktoriaus P. Ganiprausko ir G. Ganatausko, dirbančio Š. Matijošaičio bendrovėje „Kauno saulėtekis“, savivaldybės bendrovių valdyboje taip pat dirba „Vičiūnų grupės“ finansų vadovas Nerijus Mordas. „Matant, kiek skandalų valdant konservatoriams purtė Kauno savivaldybės įmones, daugeliui kauniečių buvo akivaizdu, kad tiek pačios įmonės, tiek jų valdybos turėdavo atidirbti jas delegavusioms partijoms. Tokių dalykų nei aš, nei mano komanda netoleravome ir netoleruosime. Todėl įmonių valdyme įvedėme daug pakeitimų“, – BNS paklaustas, kaip ši situacija dera su ankstesne kritika, teigė V. Matijošaitis. Reikalavimas valstybės bei savivaldybių įmonių valdybų nariams deklaruoti interesus įsigaliojo nuo šių metų pradžios. VTEK šiuo metu atlieka tyrimus dėl keturių Valstybinių miškų urėdijos valdybos narių elgesio, kai atlikusi pirminį patikrinimą, VTEK aptiko, kad jie nėra pateikę deklaracijų.