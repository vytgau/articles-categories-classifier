Hidrometeorologijos tarnybos duomenimis, naktį daugiausia vakariniuose rajonuose numatomi nedideli krituliai, vietomis galima silpna lijundra. Kadangi šals, gali susidaryti plikledis. Kai kur tvyros rūkas. Oro temperatūra svyruos nuo 1 iki 6 laipsnių šalčio, o pajūryje – nuo 0 iki 2 laipsnių šilumos. Pirmadienio vakarą Lietuvoje valstybinės reikšmės kelių dangos buvo drėgnos, tik rytinėje šalies dalyje ir Telšių apskrityje mažesnio eismo intensyvumo rajoniniuose keliuose buvo privažinėto sniego, provėžų. Vakariniuose Lietuvos rajonuose eismo sąlygas sunkino rūkas, matomumas vietomis buvo sumažėjęs iki 200 metrų. Klaipėdos apskrityje silpnai snigo, Alytaus apskrityje krito šlapdriba. Šilutės rajone tebėra užlietas kelias į Rusnę, čia vandens gylis siekia 17 centimetrų. Lengvųjų transporto priemonių eismas draudžiamas, automobilius ir žmones kelia specialusis transportas.