Pagrindinius kelius paženklins iki rudens Kelininkai į Utenos regioną išvyksta jau šią savaitę ir darbus pradės nuo magistralinių kelių. „Tai didelis įvykis Utenos regiono vairuotojams, nes praėjusiais metais keliai čia nebuvo paženklinti visiškai. Pirmiausia ženklinsime svarbiausius kelius, kur eismas intensyviausias ir, esant nusitrynusioms linijoms, kyla didžiausias eismo įvykių pavojus. Nuo liepos vidurio pradėsime ženklinti visus kitus krašto ir rajoninius kelius“, – teigė eismo saugumo bendrovės „Biseris“ generalinis direktorius Tomas Ignatavičius. Šiemet 85 tūkst. kv. m linijų ir rodyklių bus paženklinta dažais, o daugiau nei 10 tūkst. kv. m – polimerinėmis medžiagomis. Polimerinės medžiagos naudojamos tose vietose, kur eismas yra intensyvesnis. „Biseris“ Utenos regiono kelius ženklina laimėjęs dar praėjusių metų vasarą Lietuvos automobilių kelių direkcijos skelbtą konkursą, tačiau dirbti negalėjo dėl užsitęsusių viešųjų pirkimų procedūrų. Keliai taps saugesni Horizontalusis kelių ženklinimas – vidurio, kelkraščių ar kelio juostų linijos, rodyklės – Lietuvoje atnaujinamos kasmet, nes dėl aplinkos poveikio dalis linijų nusidėvi. Šviesą atspindinčios linijos itin svarbios tamsiuoju paros metu, kai, paprastai, įvyksta daugiausia eismo įvykių, bei lyjant. „Kelių ženklinimas Utenos regione yra labai nusidėvėjęs, o tai bet kada gali tapti skaudžios avarijos priežastimi. Darbų imamės iš karto, tad jau greitai Utenos regiono keliai taps saugesni ir draugiškesni vairuotojams“, – komentavo T. Ignatavičius. Ženklinimą stabdė ginčai Nors kelių horizontalusis ženklinimas yra labai svarbus eismo saugumui, 2016 m. dėl užsitęsusių pirkimo procedūrų Utenos regione keliai buvo ženklinami vėlyvą rudenį ir konkursą laimėjusi įmonė spėjo atlikti tik apie 50 proc. reikalingų darbų. 2017 m. šiame regione horizontalusis kelių ženklinimas nebuvo atnaujintas visiškai. Sutartys su konkurso laimėtojais nebuvo sudaromos dėl pralaimėjusios įmonės skundų, kuriuos galiausiai teismas atmetė. Skundo nagrinėjimas teisme ir lėmė, kad vairuotojams ilgą laiką teko važinėti keliais su pavojingai nusidėvėjusiomis linijomis. Kadangi sutartis šiais metais pasirašyta pavasarį, iki pavojingiausių rudens ir žemos mėnesių Utenos regiono keliai jau bus paženklinti.