„Augant šalies ūkiui, vidaus vartojimui, toliau didėja energijos paklausa – šių metų 9 mėnesių rezultatai leidžia numatyti, kad 2017 metų elektros vartojimas Lietuvoje bus didžiausias nuo 1992 metų. Įvertinus tai, tiek pramonėje, tiek ir buityje elektra kasmet naudojama vis taupiau, faktinis augimas yra dar didesnis“, - pranešime spaudai sakė „Litgrid“ generalinis direktorius Daivis Virbickas. Galutinis elektros suvartojimas per devynis mėnesius siekė 7,918 mlrd. kilovatvalandžių (kWh) - 3,1 proc. daugiau nei 2016-ųjų sausį-rugsėjį (7,682 mlrd. kWh). Pramonė suvartojo 4,4 proc. daugiau - 3,111 mlrd. kWh, paslaugų sektorius - 2,4 proc. daugiau (2,46 mlrd. kWh), gyventojai - 2 proc. daugiau (2,083 mlrd. kWh), žemės ūkis - 2,3 proc. (193 mln. kWh), transportas - 1,4 proc. (72 mln. kWh). „Šiemet labiausiai auga gamybos sektoriaus elektros poreikiai. Didžiausias augimo potencialas vis dar išlieka transporto sektoriuje, ypač geležinkelių veikloje“, – teigė D. Virbickas. Šiemet 70 proc. Lietuvoje suvartotos elektros buvo importuota: 37 proc. – iš Latvijos, Estijos ir Suomijos, 29 proc. – per „NordBalt“ jungtį iš Švedijos, 5 proc. – per „LitPol Link“ jungtį iš Lenkijos, o likusi dalis – iš trečiųjų šalių. „Ekonomika auga, o elektros perdavimo sistemos infrastruktūra yra išnaudojama vis intensyviau. Investicijos į tinklą teikia naudą vartotojams - „NordBalt“ ir „LitPol Link“ didmeninę elektros kainą sumažino 13 proc. Skandinaviška elektra vis dar yra pigiausia regione.“, – tvirtino D. Virbickas. Bendra Lietuvos elektrinių gamyba šiemet nepakito ir sudarė 2,74 mlrd. kWh: iš atsinaujinančių energijos išteklių ji augo 26,9 proc. iki 1,688 mlrd. kWh (61,6 proc. visos gamybos), vėjo elektrinėse - 31,6 proc. iki 908 mln. kWh, hidroelektrinėse - 24,4 proc. iki 392 mln. kWh, kitose atsinaujinančios energijos jėgainėse - 19,4 proc. iki 388 mln. kWh. „Tendencija, kai daugiau gaminama elektrinėse, naudojančiose atsinaujinančius išteklius, išliks ir toliau. Plėtojant bet kokią energetiką, priklausančią nuo oro svyravimų, reikia spręsti ir sistemos balanso klausimus - užsitikrinti lanksčios ir tvarios gamybos rezervus“, – sakė D. Virbickas. Elektros gamyba šiluminėse elektrinėse šiemet sumenko 34,9 proc. iki 625 mln. kWh (22,8 proc. vietos gamybos), hidroakumuliacinėse elektrinėse - 5,7 proc. iki 427 mln. kWh (15,6 proc.). 2016 metais elektros vartojimas Lietuvoje siekė 10,47 mlrd. kWh (4,5 proc. daugiau nei 2015-aisiais) ir taip pat buvo didžiausias nuo 1992 metų.