„Pirmojo ketvirčio rezultatai yra tikrai geri, mūsų strategija veikia. Šitas ketvirtis pažymėtas nemaža konkurencine kova, yra agresyvus „Telia Lietuvos“ elgesys, siūlant „Telia One“ (namų interneto, mobiliojo ryšio ir televizijos paslaugų rinkinys – BNS) su nuolaidomis, yra viena iš pagrindinių temų. „Tele2“ sėkmingai su tuo kovoja, siūlydama mobilųjį internetą“, – pirmadienį spaudos konferencijoje sakė Petras Masiulis. Anot jo, artimiausiais ketvirčiais konkurencinė kova, kurioje taip pat dalyvauja ir trečiasis mobiliojo ryšio operatorius „Bitė Lietuva“, aštrėti neturėtų. „Tele2“ pirmąjį ketvirtį Lietuvoje gavo 53,44 mln. eurų pajamų – 16 proc. daugiau nei pernai sausį-kovą, kai jos buvo 46,09 mln. eurų. Bendrovės pelnas prieš palūkanas, mokesčius, nusidėvėjimą ir amortizaciją (EBITDA) per metus išaugo 15 proc. iki 17,75 mln. eurų. „Didžiąją dalį pajamų augimo lėmė ir didėjantis duomenų vartojimas“, – pirmadienį spaudos konferencijoje sakė „Tele2“ finansų direktorius Aidas Tamošiūnas. Jo teigimu, įmonės EBITDA marža per metus sumenko 0,3 punkto iki 33,6 procento. „Tele2“ investicijos per metus sumažėjo ketvirtadaliu iki 2,1 mln. eurų, tačiau, pasak A. Tamošiūno, šiemet jos turėtų augti. „Tikėtina, kad investicijos ateinančiais ketvirčiais bus didesnės dėl sezoniškumo, nes paprastai pirmąjį ketvirtį jos būna mažesnės“, – kalbėjo „Tele2“ finansų vadovas. Kovo pabaigoje „Tele2“ mobiliojo ryšio abonentų skaičius Lietuvoje siekė 1,808 mln. – 41 tūkst. daugiau nei prieš metus. Lietuvos bendrovę valdo to paties pavadinimo Švedijos bendrovė.