„Dow Jones“ indeksas dienos bėgyje buvo nukritęs 1600 punktų – tai vienas didžiausių vienos prekybos sesijos metu įvykusių nuosmukių indekso istorijoje. Europoje kritimas buvo nuosaikesnis – „STOXX 600“ -1,56 proc., tuo tarpu Azijos rinkos kraujavo dar labiau – „Nikkei 225“ pokytis -4,73 proc., nors prekybos sesijos metu indeksas buvo pakritęs kiek virš 7 procentų. Europos rinkose šiandien taip pat tikimasi iki 4 proc. sieksiančio kritimo. Akcijų rinkoms nusidažius raudona spalva, stabtelėjo saugiomis vadinamų vyriausybių obligacijų palūkanų normų kilimas. Siekdami sumažinti riziką portfeliuose, investuotojai suskubo mažinti akcijų ir didinti obligacijų dalį. Tai yra pagrindinė priežastis, kodėl JAV 10 metų trukmės obligacijų pajamingumas per parą smuko nuo 2,86 proc. iki 2,71 proc. ( 9 val. Lietuvos laiku). To paties termino Vokietijos obligacijų pajamingumas šiandien turėtų sumenkti iki maždaug 0,70 procento. Jei korekcija akcijų rinkose užsitęstų, saugiomis vadinamų obligacijų pajamingumai turėtų mažėti ir toliau. Panika ir prekyboje kriptovaliutų rinkoje. Pastarosiomis dienomis krito praktiškai visų populiariausių kriptovaliutų kainos. „Bitcoin“ kaina vakar koregavosi apie 16 proc., šįryt krenta dar apie 14 procentų. Baltijos šalių biržose dominavo korekcinės nuotaikos (OMXV -1,56 proc., OMXT -0,57 proc., OMXR -0,19 procento). Visų bendrovių akcijų kainos, kurių prekybos apyvarta viršijo bent 10 tūkst. eurų, koregavosi. Didžiausią apyvartą (266,2 tūkst. eurų) pasiekė prekyba „Tallink Grupp“ akcijomis – jų kaina smuktelėjo 0,4 proc., iki 1,24 euro už akciją. Bendrovė paskelbė, kad sausio mėn. 5,5 proc. daugiau keleivių, 20,5 proc. daugiau krovinių ir 8,4 proc. daugiau automobilių, palyginti su 2017 m. sausiu. Daugiausiai sandorių (101) vakar sudaryta Šiaulių banko akcijomis, kaina sumažėjo 1,95 proc., iki 0,604 euro už akciją. „Grigeo“ pranešus apie nutrauktą ketinimų protokolą dėl 100 proc. UAB „Grigeo Baltwood“ akcijų pardavimo, bendrovės akcijų kaina nukrito 2,76 procento.