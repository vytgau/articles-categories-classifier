„Tie, kas žinojo realybę, kas toje srityje dirbo, žinojo, kad „MG Valda“ yra R. Vingilis. Jis ten visada buvo variklis ir verslo generatorius. Tai dabar žmogus perimą kontrolę toje bendrovėje, kurią jis kontroliavo kaip vadovas ir idėjinis lyderis, o dabar perima ir akcijų kontrolę“, – BNS sakė investicinės bankininkystės įmonės „Summa Advisers“ vadovaujantis partneris Žygintas Mačėnas. „Šiuo atveju R. Vingilis susikoncentruoja į tą verslą, kurį jis vysto, o D. Mockus toliau koncentruojasi į tai, ką jis darė – investicinę veiklą. Negali pasakyti, kad D. Mockus koncentruojasi į tą ar kitą sritį, nes jis yra investavęs į dešimtis bendrovių“, – pridūrė jis. Lietuvos verslo konfederacijos (LVK) Mokesčių komisijos pirmininkas Marius Dubnikovas taip pat mano, kad sandoris rodo abiejų pusių susitelkimą į savo veiklos sritis. „Gali būti, kad R. Vingilis mato daugiau naudos iš NT verslo vystymo, o D. Mockus – alkoholio gamybos ir prekybos srityje. Sandorio dalyviai mato savo naudų maksimizavimą skirtingais keliais ir, ko gero, jų preferencijos sutapo“, – BNS sakė M. Dubnikovas. Jo manymu, teigiama sandorio pusė yra tai, kad apie jį buvo pranešta. „Džiugu, kad tokie sandoriai vyksta civilizuotai, normaliai pranešus rinkai, be jokių konfliktų ar dėl jų dalinamas turtas. Sandoriai vyksta, racionaliai diskutuojant ir nekeliant rinkoje purslų“, – kalbėjo M. Dubnikovas. Ž. Mačėno teigimu, įdomu tai, kad įvyko Lietuvoje neįprastas akcijų mainų sandoris. „Lietuvoje atsiskaitymas akcijomis už akcijas nėra toks dažnas. Panašu, kad tai yra gerąja prasme klasikinis pavyzdys, kai ne kažkas kažką nuperka už pinigus, o tiesiog įvyksta akcijų apsikeitimas“, – kalbėjo „Summa Advisers“ vadovaujantis partneris. „MG Baltic“ viceprezidentas R. Vingilis tapo vieninteliu „MG Valdos“ akcininku, o D. Mockus – pagrindinis alkoholio gamybos ir prekybos grupės „MG Baltic Trade“ akcininkas. Antradienį pranešta, kad 66,67 proc. „MG Valdos“ akcijų įsigijo R. Vingilio šeimos valdoma „Extera Baltic“, iki tol valdžiusi trečdalį akcijų, o mainais už šias akcijas ji koncernui „MG Baltic“ perleido 25,06 proc. „MG Baltic Trade“ akcijų. Baigus sandorį, „MG Baltic“ valdys 83,31 proc. įmonės akcijų. Sandorio vertė neatskleidžiama šalių sutarimu, jį užbaigti planuojama 2018 metų pradžioje.