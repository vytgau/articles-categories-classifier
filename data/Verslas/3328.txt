Frankfurte veikiantis bankas paliko galioti pagrindinę refinansavimo normą ties 0 proc., ribinio skolinimosi galimybės normą ties 0,25 proc., o indėlių palūkanų norma toliau bus neigiama ir sieks -0,4 proc. Kaip ir buvo tikėtasi, paskutinį kartą šiemet posėdžiaujantis ECB pinigų politikos komitetas paskelbė nedarantis jokių pakitimų turto pirkimo programoje po to, kai spalį buvo sutarta kiekybinio skatinimo apimtis mažinti nuo kitų metų pradžios. „Valdančioji taryba patvirtina, kad nuo 2018 m. planuojama mėnesinė turto pirkimo programos apimtis iki 2018 m. rugsėjo sieks 30 mlrd. eurų, arba, jei prireiks, ir po šios datos“, - teigiama banko pranešime. Valstybių bei korporacijų obligacijų pirkimas, kartu su itin žemomis palūkanų normomis bei pigiomis paskolomis, yra skirtos pumpuoti pinigus į finansinę euro zonos sistemą bei realiąją ekonomiką - verslus ir namų ūkius. Nepaisant to, infliacija euro zonoje toliau lieka žema, tad ECB prezidentas Mario Draghi yra užsiminęs apie galimybę dar kartą didinti per mėnesį įsigyjamų obligacijų apimtis.