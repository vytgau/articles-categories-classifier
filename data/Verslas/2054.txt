Prezidentūra šeštadienį informavo, kad susitikime su „Samsung“ viceprezidentu Won-kyong Kimu ir padalinio Baltijos šalims vadovu Byung Hee Choi aptartos investicijų galimybės Lietuvoje kuriant mokslinių tyrimų ir inžinerijos centrus, gamybos padalinius. D. Grybauskaitė po susitikimo žurnalistams sakė, kad aptartos ir kompanijos iniciatyvos skatinti vaikų skaitmeninius įgūdžius Lietuvoje, kiti verslo socialinės atsakomybės projektai. „Labai džiaugiuosi, kad „Samsung“ ketina keisti profilį, vis daugiau investuos ne tik į technologijas, bet taip pat ir į mūsų nevyriausybines organizacijas, mūsų švietimą, į mokyklas – ruošiama programa, kur bus investuojama į mažų vaikų apmokymą. Labai džiaugiuosi, kad kompanija galvoja apie socialinį savo įvaizdį, socialinę veiklą šalyse, kur ji veikia“, – žurnalistams sakė D. Grybauskaitė. Po šią savaitę vykusio susitikimo su šalies prezidentu Moon Jae-Inu ji teigia išgirdusi, jog Pietų Korėją domina investicijos į Baltijos šalis, dėl išvystytų skaitmeninių, komunikacijos ir finansinių technologijų sričių, kvalifikuotos darbo jėgos, palankių sąlygų verslui. „Turime sąlygas priimti tokias investicijas ir jose kartu dalyvauti“, – sakė D. Grybauskaitė. Pasaulio banko vertinimu, Lietuva užima 16 vietą pasaulyje pagal sudarytas palankias sąlygas verslui. „Samsung“ yra antra didžiausia technologijų įmonė pasaulyje, turinti daugiau nei 300 tūkstančių darbuotojų 79 pasaulio šalyse, taip pat yra įkūrusi 34 mokslinių tyrimų centrus, į kuriuos vien 2016 metais investuota 13 mlrd. Jungtinių Valstijų dolerių.