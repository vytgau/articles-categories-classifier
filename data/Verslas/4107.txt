Generalinės prokuratūros Viešojo intereso gynimo skyriaus prokuroras Vytenis Kasparavičius BNS teigė, kad NŽT ir A. Avulio netiesiogiai valdoma bendrovė „Promola“ pasiekė kompromisą, todėl bent jau kol kas jokių teisinių priemonių prokurorai imtis neketina. „Tos derybos įvyko, surastas kompromisinis sprendimas, tačiau dar vyksta galutinės derinimo procedūros. Kol nėra galutinio sprendimo, kažko daugiau komentuoti negaliu. (...) Kol kas jokių veiksmų imtis neketiname“, – sakė V. Kasparavičius. Jei susitarimas būtų netenkinęs viešąjį interesą ginančių prokurorų, jie galėtų kreiptis į teismą dėl sutarties nutraukimo bei statybų stabdymo. A. Avulis sako, kad derybos su NŽT baigtos, bet neatskleidžia susitarimo detalių. „Derybos baigtos, dabar procedūriškai reikia daug derinimo ir kai tik bus, tada pranešime. Mes esam įsitikinę, kad nesame padarę jokio pažeidimo, o yra tik skirtingas teisės aktų traktavimas. Taigi, sprendimas turi būti susitarimas, nes jeigu būtų viena šalis laimėtoja, kita keltų bylą. Visi supranta, kad bylinėjimasis nereikalingas. Dabar vyks derinimo procedūros“, – pirmadienį spaudos konferencijoje teigė A. Avulis. BNS kol kas negavo NŽT komentaro. Prokurorų nurodymu NŽT vasarį informavo „Hanner“ apie ketinimą nutraukti sklypo nuomos sutartį. Prokurorų teigimu, sklypai buvo išnuomoti ne aukcione, todėl ši žemė gali būti naudojama tik pagal įteisintą jos paskirtį – stadiono veiklai. Gegužę „Hanner“ pakeitė detalųjį planą, kuriame, priešingai nei ankstesniame, jau buvo numatyta vieta sporto objektui, nors jo statyti neketinama. A. Avulis tuomet teigė tikįs, kad miesto valdžia pakeis bendrąjį planą, kuriame nebebus numatyta stadiono statyba. Naujas Vilniaus bendrasis planas dar rengiamas. Vilniaus miesto taryba balandį priėmė rezoliuciją, kurioje nurodoma, kad keičiant miesto bendrąjį planą, bus atsisakyta čia numatyto prioritetinio sporto ir pramogų objekto – nacionalinio „Žalgirio“ futbolo stadiono su daugiafunkciu kultūros ir pramogų centru. Bendrajame plane šiame sklype ketinama numatyti plėtrą, atsisakant bet kokių privalomų reikalavimų ten numatyti futbolo stadioną.