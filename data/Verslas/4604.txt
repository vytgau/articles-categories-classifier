Pasak „Swedbank“ Lietuvoje vadovės Dovilės Grigienės, trijų šių metų ketvirčių „Swedbank“ Lietuvoje finansiniai rezultatai atspindi bendrą šalies ekonomikos aplinką ir tendencijas. „Namų ūkių vartojimas šalyje toliau augo, ir tai galima sieti su žemiausiu nedarbo lygiu per devynerius metus bei augusiu darbo užmokesčiu. Fiksavome gyventojų finansavimo apimčių augimą, ypač būsto paskolų. Tai rodo gerus gyventojų lūkesčius prisiimant ilgalaikius finansinius įsipareigojimus. Kita vertus, šalia augusio skolinimosi toliau didėjo gyventojų ir verslo įmonių indėlių apimtys, rodančios augantį atsparumą galimiems išoriniams netikėtumams“, - sako banko vadovė. Trečiojo metų ketvirčio duomenimis, „Swedbank“ Lietuvoje skolinimo apimčių augimas siekė 4 proc. (183 mln. eurų), lyginant su tuo pačiu laikotarpiu pernai. Skolinimo apimčių didėjimui didžiausios įtakos turėjo augęs gyventojų paskolų portfelis. Bendrą paskolų portfelį 2017 m. trečiojo ketvirčio pabaigoje sudarė 4,8 mlrd. eurų. Bendra indėlių suma „Swedbank“ Lietuvoje padidėjo 6 proc. (354 mln. eurų) lyginant su tuo pačiu laikotarpiu 2016 metais. 2017 m. trečiojo ketvirčio pabaigoje bendras indėlių portfelis siekė 6,1 mlrd. eurų. Paskolų ir indėlių santykis siekė 78 proc., palyginimui - prieš metus jis sudarė 80 proc. „Swedbank“ Lietuvoje kreditų kokybė išliko stabili. Nuostolio požymių turinčių paskolų portfelis toliau traukėsi. Bendra tokių paskolų suma 2017 m. trečiojo ketvirčio pabaigoje sudarė 76 mln. eurų. Tai yra 12 proc. mažiau nei tuo pačiu laikotarpiu 2016 m., kai ši suma siekė 87 mln. eurų. Bendrosios „Swedbank“ Lietuvoje pajamos per 2017 m. devynis mėnesius siekė 161 mln. eurų. Lyginant su tuo pačiu laikotarpiu 2016 m., pajamos išaugo 13 proc. Trečiojo metų ketvirčio duomenimis, augo banko grynosios palūkanų pajamos ir grynosios komisinių pajamos. Jos siekė, atitinkamai, 88 mln. eurų ir 61 mln. eurų. „Swedbank“ Lietuvoje išlaidos išaugo 7 proc., arba 4 mln. eurų, lyginant su tuo pačiu laikotarpiu pernai, ir bendra išlaidų suma sudarė 66 mln. eurų. Išlaidų/pajamų santykis siekė 41 proc. (43 proc. tuo pačiu laikotarpiu 2016 m.). Už 2017 m. devynis mėnesius „Swedbank“ Lietuvoje į šalies biudžetą sumokėjo apie 29 mln. eurų įvairių mokesčių. Trečio ketvirčio duomenimis, aktyvių „Swedbank“ mobiliosios bankininkystės naudotojų skaičius išaugo dvigubai ir viršijo 250 tūkst., palyginus su tuo pačiu laikotarpiu prieš metus. Bendras visų mokėjimo pavedimų mobiliąja programėle skaičius išaugo 128 proc., palyginti su tuo pačiu laikotarpiu 2016 m. Vis daugiau klientų prie elektroninės bankininkystės jungiasi naudodamiesi nemokama el. parašo programėle „Smart-ID“, kuri buvo pristatyta 2017 m. pradžioje. Šiuo įrankiu trečiojo ketvirčio pabaigoje naudojosi 100 tūkst. „Swedbank“ klientų Lietuvoje.