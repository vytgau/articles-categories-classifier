Toks VMI skambutis nustebino ir vilnieti Saulių, kuris praėjusiais metais vykdė individualią veiklą ir kol kas nepateikė savo deklaracijos. „Sveiki, skambina tokia ir tokia (vardo neįsidėmėjau) specialistė iš VMI. Norėjau priminti, kad dar nedeklaravote pajamų. Ar jau deklaravot? Ne? Tai tiesiog primenu, kad tai spėtumėte padaryti iki gegužės“, – netikėtą pokalbį telefonu prisiminė DELFI skaitytojas. Anot jo, sprendžiant iš telefono numerio kodo, buvo skambinta iš Anykščių VMI skyriaus. Esą, matyt, dėl to, kad jis ten deklaravęs savo gyvenamąją vietą. „Padėkojau ir viskas, bet buvo kiek keista, ypač turint galvoje, kad kartais VMI įspėja dėl galimų sukčių skambučių. Galbūt čia duotas nurodymas skambinti tokiems, kaip aš?“ – svarstė vyriškis. VMI atstovai patvirtino, kad kiekvienais metais prieš deklaracijų pateikimo terminą, klientų aptarnavimo specialistai skambina tiems mokesčių mokėtojams, kurie yra palikę savo kontaktus ir dar neužpildę deklaracijų. Dažniausia skambinama vykdantiems individualią veiklą ir įsigijusiems verslo liudijimus. Esą kol kas tik kiek daugiau nei pusė jų pateikė privalomas deklaracijas. Tačiau, kaip pabrėžė VMI specialistai, jie niekada neprašo telefonu pasakyti banko sąskaitų numerių ar kitų asmens duomenų.