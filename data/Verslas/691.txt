„Konstatuota, kad vis tik yra pasiektas progresas, kad darbai jau vyksta pagal planą, kuris buvo sudarytas kartu su komisija, branduolinė sauga yra užtikrinama, šiuo metu jau yra pasiekta negrįžtama eksploatavimo nutraukimo stadija“, – po susitikimo sakė G. Kirkilas. Pasak jo, Lietuvos indėlis šiuo metu yra apie 14 proc., ateityje jį reikėtų didinti iki 20 proc., bet svarbiausia, kad būsimoje finansinėje perspektyvoje Lietuva gaus ES finansavimą. „Mes pirmą kartą uždarome RBMK reaktorių pasaulyje, todėl mums reikalingi ne tik pinigai, bet ir technologinė parama“, – pabrėžė G. Kirkilas. EP biudžeto kontrolės komitetas penktadienį kiek vėliau praneš, kaip Lietuvai sekasi įsisavinti Bendrijos paramą. Finansų ministerijos duomenimis, šiemet pinigų panaudojimas paspartėjo dukart, nors pernai ministerija buvo įspėjusi, kad parama įsisavinama per lėtai, todėl yra grėsmė prarasti dalį pinigų.