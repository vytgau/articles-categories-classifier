Dar 2013 m. lapkritį priimtoje Europos Sąjungos septintojoje aplinkosaugos veiksmų programoje buvo išreikšta vizija, kad 2050 m. europiečiai gyvens atsižvelgdami į planetos ekologines ribas. Šioje veiksmų programoje yra išskirti devyni pagrindiniai tikslai, gamtos apsauga ir efektyvesnis išteklių naudojimas – sritys, kurios tampa vis svarbesnės ir jaunimui, rašoma pranešime spaudai. Šiandiena į ekologiją atsigręžia ir Junior Achievement mokinių startuoliai. Pastebima tendencija, jog gamtos tausojimas tampa ne tik socialinė atsakomybė, bet ir pačiu verslo modeliu, kurį jaunuoliai dar mokyklos suole sėkmingai integruoja į savo kuriamų organizacijų veiklą. Kauno Kovo 11-osios gimnazijos mokiniai įkūrė startuolį „Tegu-Degu“, kurio tikslas yra mažinti elektros sąnaudas ir skatinti bendraamžius atsigręžti į ekologiją. „Tegu-Degu“ verslo produktas – puošnios girliandos, kuriose įmontuotos net 4 kartus mažiau energijos eikvojančios LED lemputės. Girliandas galima jungti prie alternatyvių elektros šaltinių, tokių kaip išorinė ar saulės baterija, o jų jungiamieji laidai yra pagaminti iš perdirbtų medžiagų – nenaudojamų elektros kabelių. Jaunuoliai, kuriantys inovatyvų produktą, kuris maksimaliai tausotų aplinką, įpakavimui pasirinko nebenaudojamas telefonų dėžutes, taip panaudodami jas dar kartą. Kita 11-tokų idėja sukurta atsižvelgiant į Europos Sąjungos direktyvą, kad buitinių maisto atliekų negalima išmesti tiesiogiai į sąvartyną. Kauno Lietuvos sveikatos mokslų universiteto gimnazistai įsteigė startuolį „Strecus“, kuris kuria kompaktiškas kompostų dėžes, pritaikytas mažoms patalpoms. „Paprastai komposto dėžės užima labai daug vietos ir yra nepritaikytos butuose gyvenantiems žmonėms. Įžvelgę tokią problemą mes konstruojame dėžes, kurios maisto atliekas paverčia kompostu, kurį galima naudoti naminiams augalams. Tokiose trąšose yra daugiau fosforo ir naudingų mikroelementų nei pirktinėse, todėl vienu šūviu nušauname ne vieną „zuikį“ – tausojame aplinką perdirbdami atliekas, suteikiame ekologišką kompostą naminiams augalams“, – savo komandos idėją komentuoja Junior Achievement programos mokinių startuolio prezidentė Evita Rimkevičiūtė. Perdirbimo dėžės veikia 3 pagrindiniais principais: bakterijos, šildymas ir smulkinimas. Dėžių gamybai bus naudojama taip pat antrinė žaliava – panaudoti blanketai, kurie yra naudojami kaip virtuvės prietaisas. Šiuo metu idėja yra dar testuojama ir gaminamas prototipas. Jauna verslininkė Evita pažymi, jog požiūris į gamtosaugą priklauso nuo šeimoje diegiamų vertybių. „Dažnai gaudavome pastabų iš tėvų, kad nesuvalgome viso maisto, jį tenka išmesti, o tai yra švaistymas. Todėl juokaujame, kad sukūrėme sau pasiteisinimą“, – šypsosi startuolio prezidentė. Užsienio jaunimas taip pat nelieka abejingas gamtos tausojimui. Švedų mokinių bendrovė „Cocosmile UF“ kuria dantų balinimo pudrą, kuri yra pagaminta iš anglimi paversto kokosų kevalo. Ši balinimo priemonė yra absoliučiai veganiška, draugiška aplinkai ir be jokių pridėtinių sintetinių priemaišų. Italijoje veikianti mokinių įmonė „Koba“ atsižvelgdama į didžiulį visuomenės vartojimą sukūrė daugiafunkcį prietaisą „Glap“, kuris į vieną sujungė 3 dažnai buityje naudojamus prietaisus: daugiafunkcį įkroviklį, modernų šviestuvą ir skirtingomis melodijomis budinantį žadintuvą. Visos šios ir dar 41 mokinių startuolių komanda, veikianti pagal „Junior Achievement“ startuolių programą, savo verslo idėjas pristatys ir produkciją parduos didžiausiame jaunimo verslumo skatinimo renginyje Lietuvoje, kuris vyks šių metų kovo 22 dieną PLC „Mega“, Kaune, nuo 11 iki 16 valandos.