Kai kurie esami ir buvę konduktoriai sako, kad pasikeitus tvarkai jų pajamos smuko keliais šimtais eurų per mėnesį, o paskatos dirbti sąžiningai sumažėjo. „Lietuvos geležinkeliai“ atremia, kad senoji sistema buvo neefektyvi ir nesąžininga, nes priedai galėjo labai skirtis, priklausomai nuo to, koks maršrutas tenka darbuotojui. Išėjo 22 žmonės Konduktorių atlyginimas daugelį metų susidėdavo iš pagrindinės algos ir priedo. Pastarąjį sudarydavo penktadalis sumos, surinktos už konduktoriaus parduotus bilietas. Gegužės pradžioje bendrovės generalinis direktorius Mantas Bartuška panaikino šį priedą. „Lietuvos geležinkelių“ atstovė Novilė Aleksejevaitė BNS sakė, kad senoi tvarka nebuvo sąžininga ir efektyvi, nes konduktorius-kontrolierius neturi įtakos keleivių skaičiui traukinyje – tai priklauso nuo maršruto, sezono, paros laiko, reklamos. „Todėl vieni darbuotojai gaudavo geresnes sąlygas nei kiti, dirbantys tokį patį darbą. Pavyzdžiui, rytinių traukinių užimtumas yra didesnis nei naktinių. Tokia skatinimo priemonė yra neefektyvi, nes darbuotojo veiksmai neturi įtakos rezultatui bei priedo prie atlyginimo dydžiui“, – BNS sakė ji. N. Aleksejevaitės teigimu, vidutinis konduktorių atlyginimas šiuo metu yra 836 eurai, dalies jų atlyginimai per šiuos metus sumažėjo nuo 2 iki 11 proc., dalies – padidėjo iki 12 proc, tokie pokyčiai įvyko „dėl keičiamos darbuotojų motyvacinės sistemos, priedų mokėjimo tvarkos bei vykdyto darbuotojų žinių vertinimo“. Pasak įmonės atstovės, 76 proc. konduktorių kontrolierių Vilniaus regione pakelti atlyginimai. „Nuo šių metų balandžio savo noru Vilniaus regione išėjo 22 konduktoriai - kontrolieriai, o naujų darbuotojų priimta 20“, – sakė ji. Priedų neliko Tačiau kai kurie BNS kalbinti esami ir buvę konduktoriai tikina, kad nurėžus priedus gaunamos pajamos sumažėjo ketvirtadaliu ar penktadaliu. Birželį iš darbo elektrinių traukinių depe išėjęs 27 metų vyras BNS sakė, kad vasarą priedas kartais sudarydavo iki 300 eurų, žiemą – trečdaliu mažiau. „Liko alga be šitų pinigų, neliko ką daryti ir reikėjo išeiti, ir keliolika mūsų išėjo. Vis tiek darbas naktimis, šventėmis, savaitgaliais“, – teigė jis. Vyras prašė, kad nebūtų atskleista jo tapatybė, kad netrukdytų tolesnei karjerai. Tą patį mėnesį darbą palikusi konduktorė kontrolierė Renata Ambrazevičienė BNS sakė, kad už parduotus bilietus gaudavo maždaug 150 eurų priedą per mėnesį. „Kai važiavome gerais maršrutais, buvo galima užsidirbti, tai buvo stimulas stengtis, būti sąžiningam, nedėti į kišenę ir neapgaudinėti darbdavio. Nors ir pasitaikydavo tarp kolegų nesąžiningų konduktorių, kurie gadino bendrą įvaizdį“, – sakė moteris. Dar vienas konduktoriumi kontrolieriumi Vilniuje dabar dirbantis vyras, kalbėjęs su anonimiškumo sąlyga, teigė netekęs maždaug 200 eurų, vėliau alga jam pakelta apie 50 eurų. „Lietuvos geležinkelių“ atstovė, paklausta apie tokius teiginius, patvirtino, kad tokių atvejų galėjo būti, bet pabrėžė, jog dalis kitų negaudavo tokių priedų. „Individualių atvejų, kai priedas prie atlyginimo konduktoriams sudarė 200 eurų ar daugiau, galėjo būti. Jei konduktorius važiuodavo ilgu maršrutu, kur bilietų kainos yra aukštesnės, kur keleivių kiekis didesnis, pavyzdžiui, rytiniai traukiniai, jis galėdavo gauti gerokai didesnį priedą, nei tie konduktoriai, kurie dirbdavo kituose maršrutuose“, – sakė N. Aleksejevaitė. Kai kurie BNS pašnekovai atkreipė dėmesį, kad prie naujosios valdžios kai kuriuose maršrutuose konduktorių neliko išvis, pavyzdžiui, jų nebėra maršrute iš Vilniaus į Naująją Vilnią. „Lietuvos geležinkelių“ atstovė to nepaneigė, bet informavo, kad šiame maršrute vidutiniškai važiuoja vienas keleivis. Konduktorių - kontrolierių darbą Lietuvoje prižiūri šeši revizoriai. Keleivių vežimas nuostolingas „Lietuvos geležinkeliams“ kitąmet iš valstybės biudžeto numatyta skirti beveik 36 mln. eurų keleivių vežimo nuostoliams kompensuoti. Keleivių vežimas nuostolingas ir kitose Europos šalyse. Ilgametį „Lietuvos geležinkelių“ generalinį direktorių Stasį Dailydką pernai gruodį pakeitė M. Bartuška, pakeisti ir direktoriaus pavaduotojai. Naujoje vadovybė svarbiausiu prioritetu įvardijo didesnį skaidrumą ir efektyvumą, o buvusius vadovus apskundė prokuratūrai, prašydami ištirti įtarimus, jog daug pirkimų galėjo vykti neskaidriai. „Lietuvos geležinkeliai“ siekė atnaujinti įmonės įvaizdį, šiam tikslui sukurta reklamos kampanija su šūkiu „Lietuvos geležinkeliai“ – ne valstybė valstybėje, o valstybės dalis“. Už reklamos kampaniją ir traukinių apklijavimą stilizuotais Vyčiais valstybės valdoma bendrovė sumokėjo per 45 tūkst. eurų. „Lietuvos geležinkeliai“ praeitą savaitę paskelbė, kad per pirmus tris šių metų ketvirčius uždirbo 3,7 mln. eurų grynojo pelno. Per pirmus devynis šių metų mėnesius „Lietuvos geležinkeliai“ gavo 319 mln. eurų pajamų, arba 6,6 proc. daugiau nei praėjusiais metais tuo pačiu laikotarpiu. Per šį laikotarpį „Lietuvos geležinkelių“ traukiniais jų keliavo 1,6 proc. daugiau arba 2,74 mln. keleivių.