VMI pažymi, kad gyventojas turi pateikti ne šeimos, o individualią NTM deklaraciją, nes neapmokestinamoji vertė (220 tūkst. eurų) taikoma kiekvienam individualiai. Tas pat pasakytina ir apie sutuoktinius, valdančius nekilnojamąjį turtą bendrąja jungtine nuosavybės teise. „Pastebime, kad kasmet vis daugiau gyventojų atsakingai atlieka pareigas ir nelaukia paskutinės mokesčio deklaravimo ir sumokėjimo dienos. Šiuo metu deklaracijas jau pateikė beveik 300 gyventojų, kurie deklaravo apie 131 tūkst. eurų. Palyginti su 2016 m., tuo pačiu laikotarpiu pateiktų deklaracijų kiek daugiau nei 200“, - sako VMI Mokestinių prievolių departamento direktorė Stasė Aliukonytė - Šnirienė. VMI atkreipia dėmesį, kad NTM apmokestinami tokie gyventojams nuosavybės teise priklausantys arba įsigyjami gyvenamosios, sodų, garažų, fermų, šiltnamių, ūkio, pagalbinio ūkio, mokslo, religinės, poilsio paskirties statiniai ar patalpos, žuvininkystės statiniai ir inžineriniai statiniai, kurių vertė viršija 220 tūkst. eurų (išskyrus atvejus, kai šis turtas naudojamas pajamoms iš žemės ūkio veiklos gauti (uždirbti), teikiant laidojimo paslaugas, švietimo darbui, kaip kūrybinės dirbtuvės.