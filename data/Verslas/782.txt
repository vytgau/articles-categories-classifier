EP Biudžeto kontrolės komiteto nariai trečiadienį lankysis Panevėžio komunalinių atliekų rūšiavimo centre. Ketvirtadienį jei vyks į Visaginą, kur apžiūrės uždaromą Ignalinos AE, o penktadienį surengs spaudos konferenciją bei susitiks su Seimo nariais, Finansų ir Energetikos ministerijų bei Centrinės projektų valdymo agentūros atstovais. EP Informacijos biuro Lietuvoje atstovas spaudai Robertas Pogorelis BNS sakė, kad vizitas gali turėti įtakos, priimant sprendimus dėl Ignalinos AE uždarymo finansavimo ateityje. „Jie apsižiūrės ir nuo jų priklausys tolesni sprendimai, kiek bus skirta lėšų ateityje“, – sakė R. Pogorelis. Delegacijai vadovauja Vokietijos politikė Ingeborga Grassle, joje bus ir socialdemokratas Zigmantas Balčytis bei buvęs Ignalinos meras „valstietis“ Bronis Ropė. Šiuo metu Europos Sąjungos (ES) institucijos pradeda diskusijas dėl naujo 2021–2027 metų biudžeto. Lietuvos vyriausybė siekia jame gauti finansavimą elektrinės eksploatavimo nutraukimo projektams. Lietuva uždaryti Ignalinos AE įsipareigojo stodama į ES. Jėgainė elektros energijos gamybą visiškai nutraukė 2009-ųjų pabaigoje. Eksploatavimo nutraukimo darbai gali trukti dar kelis dešimtmečius. Projektas pastaruoju metu dėmesio centre buvo dėl teisėsaugos įtarimų elektrinės vadovams neskaidriu turto pardavimo aukcionu ir politikų svarstymų iš uždarymo projektų pašalinti Rusijos atominės energetikos milžinės „Rosatom“ valdomą bendrovę „Nukem“.