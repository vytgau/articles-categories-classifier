Pasak „Lietuvos energijos“ valdybos nario Vidmanto Saliečio, energijos skirstymo ir tiekimo veiklų išskaidymu siekiama skaidrumo, veiklų išgryninimo ir nuoseklaus Europos Sąjungos III energetikos paketo reikalavimų įgyvendinimo. „Skaidrindami skirstymo veiklą, galime ją dar geriau prižiūrėti, didinti jos efektyvumą, išgryninti veiklai skiriamus kaštus ir per tai mažinti energijos skirstymo kainą. Tai savaime turės įtakos galutinio tarifo mažėjimui. Tuo tarpu tiekimo veikloje, suvienydami turimą klientų aptarnavimo patirtį ir suvokimą, kaip vykdyti tiekimo veiklą, gausime sinergiją, leisiančią taupyti kaštus, siūlyti naujas paslaugas ir svarbiausia išlaikyti stabilias energijos kainas mūsų klientams“, - sako V. Salietis. Šis ateityje planuojamas pokytis bus naudingas klientams, nes išgryninus skirstymo infrastruktūros operatoriaus veiklas ir vienoje bendrovėje sukoncentravus energijos tiekimo veiklas, bus sukurtos sąlygos nuolat mažinti veiklos kaštus ir tiekti energiją už mažesnę kainą. Kita svarbi nauda klientams - tai patogumas, nes tiek dėl elektros, tiek dėl dujų tiekimo reikės bendrauti tik su viena įmone. Kaip ir įprasta, atskyrus skirstymo ir tiekimo veiklas, klientai ir toliau naudosis bendra savitarnos svetaine manogile.lt. ESO toliau vykdys pagrindinę savo veiklą - skirstys elektrą ir dujas bei prižiūrės skirstomuosius tinklus, rūpinsis tinklų gedimų šalinimu ir naujų klientų prijungimu. Tuo tarpu elektros ir dujų tiekimą klientams užtikrins tiekimo įmonė. Lietuvos gyventojams gamtines dujas tiekianti įmonė „Lietuvos dujų tiekimas“, kurioje planuojama konsoliduoti energijos tiekimo veiklas gyventojams, turi sukaupusi klientų aptarnavimo patirtį, nes kasdien dirba su daugiau kaip puse milijono gamtinių dujų vartotojų. Įmonė yra įsidiegusi visus reikalingus procesus, turi ekspertines žinias ir kompetencijas, darbuotojų komandą, įmokų surinkimo kanalus, todėl planuojamas visuomeninio elektros tiekimo veiklos perleidimas esamai grupės įmonei bus įgyvendintas mažiausiomis sąnaudomis. Tiksli visuomeninio elektros energijos tiekimo veiklos perleidimo „Lietuvos dujų tiekimui“ data priklausys nuo teisės aktų pakeitimų, kurie šiuo metu yra derinami ir Energetikos ministerijos yra planuojami pateikti Vyriausybei balandžio mėnesį.