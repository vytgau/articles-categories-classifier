Lėktuvas su 200 keleivių ir 16 įgulos narių iš Perto pakilo šeštadienį, 18.49 val. vietos laiku. Australijos nacionalinės vežėjos „Qantas Airways“ skrydis nr. QF9 truko kiek daugiau nei 17 valandų. Iš viso įveiktas 14 tūkst. 498 kilometrų atstumas. Oro linijos istorinį skrydį įvykdė su patobulintu ir našesniu „Boeing 787-9 Dreamliner“ orlaiviu. Kad tokio ilgo skrydžio keleiviams kelionė būtų lengvesnė, lėktuve pagerinta oro kokybė ir sumažintas triukšmas salone. „Qantas Airways“ ateityje savo keleiviams planuoja pasiūlyti daugiau itin ilgo nuotolio skrydžių. Pasak oro linijų vadovo Alano Joyce'o, pirmieji „Qantas“ skrydžiai tarp Australijos ir Jungtinės Karalystės - praminti „kengūros keliu“ - vykdavo keturias dienas su net septyniais sustojimais.