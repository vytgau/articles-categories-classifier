Marius Kučinskis priminė, jog I. Rimševičiui, sulaikytam šeštadienį vakare ir už užstatą po dviejų parą paleistam, laikinai uždrausta eiti šalies centrinio banko vadovo pareigas. „Kardomosios priemonės pakanka, nors ir kitų priemonių nėra, tam, kad, galbūt, nebūtų trukdoma tyrimo eigai“, – sakė vyriausybės vadovas. Finansų ministrė Dana Reizniecė-Ozola savo ruoštu pareiškė, jog I. Rimševičiaus siekiai save apsaugoti yra suprantami, tačiau jis privalo pasitraukti iš užimamų pareigų, kad dar labiau nepakenktų Latvijos finansų sistemos reputacijai. Pagal Latvijos banko įstatymą, jam vadovauja taryba ir valdyba. Taryba turi šešis narius, o kai nėra banko vadovo, jo pareigas eina banko pirmininko pavaduotoja Zoja Razmusa. I. Rimševičius antradienį spaudos konferencijoje sakė iš savo posto nesitrauksiąs, neigė kaltę ir tvirtino sulaukęs grasinimų jį nužudyti. I. Rimševičius, taip pat dirbantis Europos centrinio banko politiką formuojančioje taryboje, pareiškė: „Priėmiau sprendimą neatsistatydinti, nes nesu kaltas.“ I. Rimševičius įtariamas didelio kyšio reikalavimu ir paėmimu. Korupcijos prevencijos biuro (KNAB) vadovas Jekabas Straumė pirmadienį sakė, kad kalbama apie mažiausiai 100 tūkst. eurų kyšį. KNAB tvirtino, kad vasario 15-ąją pradėtas baudžiamasis tyrimas nėra susijęs su jokiomis šiuo metu Latvijoje veikiančiomis kredito institucijomis, įskaitant finansų priežiūros tarnybų taikiklyje atsidūrusius bankus ABLV ir „Norvik“. I. Rimševičius Latvijos centrinio banko vadovu tapo 2001 metais.