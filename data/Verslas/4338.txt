„Brent“ rūšies naftos ateities sandorių kaina šoktelėjo 18 centų, iki 60,79 dolerio už barelį, o sesijos metu buvo pasiekusi ir 61,15 dolerio ribą. Nuo birželį pasiekto žemiausio taško šiemet „Brent“ nafta kilo jau apie 38 proc. JAV „West Texas Intermediate“ nafta brango 3 centais bei siekė 54,57 dolerio už barelį. Palyginti su birželiu, JAV naftos kaina išaugo maždaug 30 proc. OPEC susitiks lapkričio pabaigoje bei aptars galimybę pratęsti naftos gavybos apribojimo programą, pagal kurią kartelis bei kai kurios kitos šalys gavybą riboja 1,8 mln. barelių per dieną. Rusija ketvirtadienį teigė, kad susitarimas gali būti pratęstas, bet pažymėjo, jog sprendimai šiuo klausimu dar nėra priimti. Be to, rinkai palaikymo suteikia ir auganti pasaulinė paklausa - ypač ryškus augimas pastebimas Kinijoje, kuri pralenkė JAV bei tapo daugiausiai naftos žaliavos importuojančia šalimi pasaulyje. Prekybininkai taip pat atidžiai stebi Venesuelos bei šalies valstybinės naftos kompanijos PDVSA finansinę situaciją. Valdžia bei PDVSA šiuo metu turi apie 1,6 mlrd. dolerių nesumokėtų skolos aptarnavimo mokesčių bei atidėtų palūkanų mokėjimų.