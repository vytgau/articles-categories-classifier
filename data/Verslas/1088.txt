Jau šį sekmadienį, kovo 25 d., Lietuvoje įvedamas vasaros laikas. Dėl šios priežasties koreguojami tarptautinių traukinių tvarkaraščiai, todėl nežymiai keičiami ir vietinio susisiekimo traukinių grafikai. Traukinių išvykimo/atvykimo laikai naująjame tvarkaraštyje skiriasi vos keliomis minutėmis, tačiau atidžiai savo laiką planuojantys keleiviai su grafikų pakeitimais kviečiami susipažinti iš anksto. Nuo sekmadienio įsigaliosiančius traukinių tvarkaraščius jau dabar galima rasti interneto svetainėje www.traukiniobilietas.lt, geležinkelio stotyse arba pasiteirauti keleivių informacijos telefonu 8 700 55111. Vasaros sezonui sparčiai besiruošiantys „Lietuvos geležinkeliai“ nuo šio penktadienio pristato ir kitą naujieną – nuo šiol populiariausiu maršrutu Vilnius-Klaipėda savaitgaliais pradeda kursuoti didesnio sąstato klasikinių vagonų traukiniai, vienu reisu galintys pervežti per 400 keleivių – t.y. beveik dvigubai daugiau nei iki šiol. Atnaujintų vagonų traukiniai kursuos tik savaitgaliais, iš Vilniaus geležinkelio stoties jie išvyks penktadieniais 17.45 val., iš Klaipėdos geležinkelio stoties – sekmadieniais 17.55 val.