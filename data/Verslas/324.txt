Po 2017 metų lapkritį paskelbto pranešimo apie princo Harry ir Meghan Markle sužadėtuves praėjus vos kelioms valandoms, interneto parduotuvė Jewlr.com sukūrė „Kunigaikštienės“ sužadėtuvių žiedo kopiją. Dėl susižavėjimo baltu paltuku, kurį M. Markle vilkėjo po sužadėtuvių, „užlūžo“ jo kūrėjų, kanadiečių kompanijos „Line“, interneto svetainė. Praėjus septyneriems metams po praėjusių didelį ažiotažą kėlusių karališkųjų vestuvių – princo Williamo ir Catherine Middleton – Britanija vėl rengiasi tokiam nacionalinės reikšmės įvykiui. Skubiai buvo išleista oficiali porceliano indų kolekcija vestuvėms paminėti – panaudojant 250 metų senumo metodus ir šiuolaikines kainas. Vienas kavos puodelis iš šios kolekcijos kainuoja 25 svarus (29 eurus), vienos lėkštės kaina – 49 svarai (56 eurai), o sausainių „vamzdelio“ – 5,95 svaro (6,8 euro). Kolekciją sukūrė britų labdaros institucija „Royal Collection Trust“, prižiūrinti karališkojo meno kolekciją ir įvairių rūmų turinį. Neįprasti atmintini daiktai Tačiau karališkąsias vestuves menantys daiktai toli gražu neapsiriboja oficialiais suvenyrais. Vindzore, kur gegužės 19 dieną susituoks karališkoji pora, veikianti alaus darykla šia proga pagamino specialaus alaus „Harry & Meghan's Windsor Knot“, kuriame derinami britiški ir amerikietiški apyniai, panaudoti karališkajame ūkyje prie Vidzoro pilies išauginti miežiai ir šampano mielės. Tuo tarpu „Crown Jewels Heritage Condoms“ rinkai pasiūlė po keturis supakuotų prezervatyvų. Ši „princui tinkama“ naujovė pardavinėjama suvenyrinėje dėžutėje su karališkosios poros atvaizdu. Dėžutės kaina – 10 svarų (11,5 euro). Atidarius dėžutę pasigirsta Britanijos ir Amerikos himnai, skelbiama interneto reklamoje. Tikimasi, kad entuziastai daug pinigų išleis ne tik suvenyrams, specialiems žurnalams ir mados prekėms, bet ir maistui bei gėrimams, nes aludėms buvo leista karališkųjų vestuvių savaitgalį dirbti ilgiau. Bendrą postūmį ekonomikai rinkos tyrimų firma „Centre for Retail Research“ vertina 120 mln. svarų (139 mln. eurų). Karališkosios vestuvės šiais metais į JK gali pritraukti daugiau kaip 1 mlrd. svarų, įskaitant 300 mln. svarų (344,4 mln. eurų) turizmo srityje, nurodo konsultacijų firma „Brand Finance“. „Meghan efektas“ 2011 metų balandį, kai tuokėsi princas Williamas ir Kate, į JK taip pat plūdo užsienio lankytojai – jų skaičius, palyginti su ankstesniais metais, buvo 350 tūkst. didesnis. Susilpnėjęs svaras ir „neįtikimas žiniasklaidos susidomėjimas“ būsimomis karališkosiomis vestuvėmis kitą mėnesį dar labiau padidins turistų skaičių, prognozuoja „Brand Finance“. Policija planuoja, kad Vindzore, esančiame maždaug 30 km į vakarus nuo Londono, vestuvių dieną bus daugiau kaip 100 tūkst. žmonių. Vietos gyventojai pasirengę šiai atsitiktinei sėkmei ir iš turistų bei užsienio televizijų už apgyvendinimą prašo kosminių sumų. Iki vestuvių likus kelioms savaitėms, viename „karališkosioms vestuvėms idealiame“ name miestelio centre prašoma 3,5 tūkst. svarų (4 tūkst. eurų) už naktį. Butą už „50 sekundžių pėsčiomis nuo pilies“ nakčiai galima išsinuomoti už 2,1 tūkst. svarų (2,4 tūkst. eurų). Tačiau finansinė nauda turi dar labiau išaugti vestuvių dieną, pirmiausia dėl „Meghan efekto“ – gerbėjų, kreipiančių ypatingą dėmesį į jos mados pasirinkimus. „Dabar, kai ji tampa karališkosios šeimos nare, tas poveikis prekės ženklams tikriausiai dar labiau didės“, – nurodo „Brand Finance“ ir prognozuoja, kad Meghan nuo šiol dažniau rinksis Jungtinės Karalystės dizainerius. „Galima tikėtis, kad padedant jos sąsajoms su „Monarchijos prekės ženklu“, ji taps įtakinga britų prekės ženklų ambasadore, ypač savo gimtosiose Jungtinėse Valstijose“, – sako „Brand Finance“.