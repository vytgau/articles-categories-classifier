Pieno supirkimo kainos Lietuvoje augo trečią mėnesį iš eilės - per šių metų rugsėjį vidutinės natūralaus pieno supirkimo kainos padidėjo 10,2 proc., iki 315 eurų už toną. Pasak Lietuvos pienininkų asociacijos „Pieno centras“ direktoriaus Egidijaus Simonio, spalio mėnesį Europos biržoje pagrindinių pieno produktų didmeninės kainos pradėjo mažėti - jeigu ši tendencija tęsis ir kitais mėnesiais, atitinkamai turėtų keistis ir superkamos žaliavos kainos. Pasak jo, keičiantis pieno produktų kainoms, pieno žaliavos kainos į pokyčius reaguoja vieno dviejų mėnesių pavėlavimu, todėl pieno supirkimo kainos gali stabilizuotis ir pradėti mažėti lapkritį arba gruodį. Pusę Lietuvos pieno supirkimo rinkos valdantiems stambiems pieno ūkiams, parduodantiems daugiau kaip 40 tonų pieno per mėnesį, šalies pieno perdirbimo įmonės rugsėjį už natūralų pieną mokėjo vidutiniškai 380,6 euro už toną. Per mėnesį žaliavinio pieno kaina stambiesiems ūkiams padidėjo 10,1 proc. Kaina, mokama stambiems Lietuvos pieno ūkiams, viršijo žalio pieno kainų vidurkį Europos Sąjungoje. Bendrijoje, kurioje dideli pieno ūkiai patiekia apie 95 proc. viso žaliavinio pieno, išankstiniais duomenimis, rugsėjį mokėta vidutinė kaina už natūralų pieną siekė 358 eurus už toną, arba 1,5 proc. daugiau nei prieš mėnesį. Per metus vidutinės pieno supirkimo kainos Bendrijoje išaugo daugiau kaip 30 proc. Europos ūkininkai, reaguodami į išaugusią paklausą, žalio pieno gamybą pradėjo didinti antroje šių metų pusėje - prognozuojama, kad 2017 metais pieno gamyba Bendrijoje bus 0,7 proc. didesnė nei 2016 metais. „Didėjanti pieno gamyba Europos ūkiuose lemia didėjančią pieno produktų pasiūlą rinkoje, o tai yra svarbus kainų augimą sulaikantis veiksnys“, - sakė E. Simonis.