„Brent“ rūšies naftos ateities sandorių kaina ketvirtadienį pasiekė 69,88 dolerio už barelį - aukščiausią lygį nuo 2014 m. gruodžio. JAV „West Texas Intermediate“ nafta taip pat yra brangiausia nuo 2014-ųjų pabaigos ir ketvirtadienį kainuoja 64,77 dolerio už barelį. Rinka sulaukė palaikymo iš kritusių JAV atsargų bei netikėtai sumažėjusios gavybos. JAV Energetikos informacijos administracija (EIA) paskelbė, kad praėjusią savaitę šalies atsargos krito beveik 5 mln., iki 419 mln. barelių. Tuo tarpu JAV naftos gavyba tuo pat laikotarpiu krito 290 tūkst. barelių per parą. Manoma, kad toks nuosmukis yra trumpalaikis - jį lėmė Šiaurės Ameriką kaustantys šalčiai. Ilgesniu laikotarpiu rinką toliau palaiko Naftą eksportuojančių šalių organizacijos (OPEC) gavybos apribojimo paktas. Jungtinių Arabų Emyratų naftos ministras bei dabartinis OPEC prezidentas Suhailas al-Mazrouei ketvirtadienį teigė besitikintis, kad šiemet rinka pasieks balansą. Nepaisant to, jis patikino, kad OPEC yra įsipareigojęs gavybos apribojimo programą vykdyti iki pat šių metų pabaigos.