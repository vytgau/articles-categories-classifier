Oficialaus vizito JAE tikslas - stiprinti ekonominį bendradarbiavimą, atverti naujas rinkas mūsų verslui ir sustiprinti šalies prekybines pozicijas pasaulyje. Kartu su Prezidente viešinčios Lietuvos įmonės tikisi užmegzti naudingų partnerysčių ir prasiskinti eksporto kelią į vieną turtingiausių pasaulio valstybių. Vizito metu „Versli Lietuva“ ir Jungtinių Arabų Emyratų prekybos ir pramonės rūmų federacija, vienijanti visus šalies verslo prekybos rūmus, pasirašys bendradarbiavimo memorandumą, kuriuo įsipareigos keistis informacija apie galimybes verslui, skatinti dvišalės prekybos augimą, mažinti kliūtis ekonominiam bendradarbiavimui. Su partneriais iš JAE taip pat bus aptariami įėjimo į rinką iššūkiai Lietuvos kompanijoms, tokie kaip prekių sertifikavimas, licencijos, leidimai, sertifikatai, prekių ženklų įtvirtinimas, vietinio padalinio išlaikymo kaštai. „Versli Lietuva“ generalinė direktorė Daina Kleponė teigia, kad jau daugiau kaip penkerius metus Lietuvos įmonių eksportas į JAE kasmet auga vidutiniškai po 33 procentus. „Savo kelią į šią rinką išnaudoja javų, mineralinio kuro ir baldų gamintojai. JAE yra labai moderni, pažangi šalis, todėl užsienio bendrovės smarkiai konkuruoja dėl savo eksporto dalies į šią rinką. Pranašumą reikia įrodyti prieš sparčiai augančias Azijos bendroves ir tradiciškai kokybiškas prekes ir paslaugas tiekiančias Europos, Jungtinių Valstijų įmones“, - teigia D. Kleponė. Verslo vizito metu Lietuvos delegacija lankosi parodoje „Gulfood Manufacturing“, o trečiadienį, lapkričio 1 d., vyks Lietuvos ir JAE verslo forumas, kuriame bus pristatomos bendradarbiavimo galimybės, vyks verslo susitikimai. 2016 m. į JAE eksportuota lietuviškos kilmės prekių už 66,4 mln. eurų, 7,5 karto daugiau nei 2010 metais. Didžiausią eksporto dalį, beveik 43 proc., sudarė kviečiai, 18 proc. - baldai, čiužiniai ir patalynės reikmenys, 14 proc. - mineralinis kuras ir mineralinė alyva.