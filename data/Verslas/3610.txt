Uždarajai akcinei bendrovei poilsio namai „Baltija“ valstybei priklausantis 100 proc. akcijų paketas viešo aukciono būdu 2018 metų sausio 18 dieną bus parduodamas už pradinę 5 700 371 euro kainą. Palangoje esantį bendrovės nekilnojamąjį turtą sudaro trys poilsio ir reabilitacijos kompleksai, taip pat ūkinės paskirties statiniai. Pelningai dirbančios uždarosios akcinės bendrovės „Kauno Petrašiūnų darbo rinkos mokymo centras“ kontrolinio akcijų paketo (54,18 proc.) pradinė pardavimo kaina yra 641 tūkst. eurų. Bendrovei nuosavybės teise priklauso profesinio centro mokymo pastatas, mokomosios dirbtuvės ir 0,0473 ha žemės sklypas Kaune, R. Kalantos gatvėje. Įmonės privatizavimo aukcionas vyks šių metų gruodžio 15 dieną. Siekiant geriausiomis sąlygomis parduoti uždarosios akcinės bendrovės „Geoterma“ akcijas, dėl bendro akcijų pardavimo sudaryta Turto banko sutartis su bendrove „Lietuvos energijos gamyba“, valdančia 23,44 proc. įmonės akcijų. Tikimasi, kad akcijų privatizavimas sudarys galimybę atnaujinti „Geotermos“ veiklą ir jos plėtrai suteiks naują postūmį. „Geotermos“ 100 proc. akcijų paketas bus parduodamas už 1 eurą. Tačiau, pasak Turto banko pranešimo, viešo aukciono laimėtojas iki kitų metų rugsėjo 1 dienos Finansų ministerijai privalės grąžinti bendrovės skolą. Taip pat jis turės užtikrinti, kad įmonėje būtų tęsiami Europos Sąjungos finansuojami projektai inžinerijos mokslinių tyrimų srityje ir ne trumpiau nei penkerius metus po privatizavimo mokslininkams būtų sudarytos sąlygos atlikti tyrimus pagal finansuojamus projektus ir programas geotermijos srityje. Šio įmonės privatizavimo aukcionas vyks 2018 metų sausio 31 dieną.