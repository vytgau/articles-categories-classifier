Pasak Jennifer McKeown, „Capital Economics“ vyriausiosios Europos ekonomistės, šis atvejis parodo kontrolės Europos bankų sistemoje stoką. „Nerimą kelia tai, kad Latvijos centrinis bankas dėl vienos ar kitos priežasties galėjo tai praleisti, – pareiškė ji. – Manau, tai paskatins iš naujo įvertinti, kaip vykdoma priežiūra.“ Prahos tarptautinių santykių instituto vyresniojo mokslo darbuotojo Marko Galeotti (Marko Galeočio) teigimu, nors Europos valstybės ir institucijos gali norėti sugriežtinti taisykles, jos greičiausiai norės, kad šis skandalas būtų greitai išspręstas. Jos nenori pernelyg griežtai bausti Latvijos, kai šalis bando „išvalyti“ savo finansų sektorių, o kitose šalyse bankininkystės sektorius taip pat nėra tvarkomas tobulai, pareiškė jis. Pranešimai apie pinigų plovimą pasaulyje, kaip antai nutekėję dokumentai apie vadinamąją „Laundromat“ – stambiausią pinigų plovimo operaciją Rytų Europoje, – parodė, kiek šių pinigų perėjo per bankus Londone ir Frankfurte. Kokia bebūtų Latvijos tyrimo esmė, tai, kad siekiama skaidrumo, yra sveikintina, pažymėjo ekspertas. „Tai pažangos ženklas“, – pareiškė M. Galeotti.