Buvusiam Skuodo rajono savivaldybės Mosėdžio seniūnui Augenijui Zabitčiui, Klaipėdos teritorinės darbo biržos Skuodo skyriaus buvusiai vedėjai Irenai Monikai Urbonienei ir buvusiai šio skyriaus vyresniajai specialistei Birutei Dargenienei skirta 3 metų laisvės atėmimo bausmė, jos vykdymą atidedant trejiems metams. Taip pat visiems skirtos vienodos baudžiamojo poveikio priemonės – sumokėti daugiau nei 700 eurų įmoką į Nukentėjusių nuo nusikaltimų asmenų fondą, pranešė šią bylą tyrusi Specialiųjų tyrimų tarnyba (STT). Nuteistiesiems atimta teisė ketveriems metams būti išrinktam ar paskirtam į valstybės ir savivaldybių institucijų ir įstaigų, įmonių ar nevalstybinių organizacijų renkamas ar skiriamas pareigas. Iš visų nuteistųjų priteista solidariai atlyginti Skuodo rajono savivaldybei padarytą žalą – daugiau nei 2 700 eurų. STT Klaipėdos valdybos pareigūnai, atlikę ikiteisminį tyrimą, nustatė, kad buvęs Skuodo rajono savivaldybės Mosėdžio seniūnas įkalbėjo tuometę Klaipėdos teritorinės darbo biržos Skuodo skyriaus vedėją ir šio skyriaus vyresniąją specialistę veikti organizuotoje grupėje ir fiktyviai įdarbinti asmenis. Pagal jų susitarimą vyresnioji specialistė iš asmenų, registruotų Darbo biržoje, atrinko galinčius, tačiau nenorinčius dirbti viešųjų darbų asmenis ir įkalbėjo juos dalyvauti nusikalstamoje veikloje, pažadėdama, kad taip jie įgis teisę į privalomąjį sveikatos draudimą ir į nedarbo socialinio draudimo išmokas. Taip pat buvo susitarta, kad dalį ar visus už viešuosius darbus gautus pinigus jie turėsią atiduoti grupės nariams, o Klaipėdos teritorinės darbo biržos Skuodo skyriaus vedėja už atlygį nekontroliuos savo pavaldinės ir taip sudarys sąlygas nusikalstamai veikti. Buvęs Mosėdžio seniūnas iš anksto žinodamas, kad parinktieji asmenys viešųjų darbų nedirbs, pasirašydavo sutartis dėl viešųjų darbų atlikimo, netikrus darbo laiko apskaitos žiniaraščius ir perduodavo juos už finansinę apskaitą atsakingam Skuodo rajono savivaldybės administracijos padaliniui, kuris pervesdavo darbo užmokestį faktiškai nedirbusiems asmenims. Taip nuteistieji užvaldė Skuodo rajono savivaldybės lėšas – 2 755 eurus. Klaipėdos apygardos teismas pirmadienį paskelbtame nuosprendyje konstatavo, kad visi nuteistieji savo veiksmais ne tik padarė didelę turtinę ir neturtinę žalą Skuodo rajono savivaldybės administracijai ir neturtinę žalą juridiniams asmeniui – Klaipėdos teritorinei darbo biržai, bet ir iškraipė valstybės tarnautojo funkcijų esmę, sumenkino pasitikėjimą vietos savivaldos ir valstybės institucijomis. Nuosprendis per 20 dienų gali būti skundžiamas Lietuvos apeliaciniam teismui.