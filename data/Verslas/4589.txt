Vilniuje, Kaune ir Klaipėdoje dirbančio prekybos startuolio vadovas Tomas Kibildis siūlo 3 savo Idėjas Lietuvai. 1. Laiką investuoti į prasmingus darbus „Tyrimai rodo, kad laiko skyrimas prasmingai veiklai yra viena svarbiausių žmogaus laimę kuriančių sudedamųjų dalių. Pavyzdžiui, Danijoje, kuri jau daugelį metų yra laikoma viena laimingiausių pasaulio šalių, daugiau kaip 90 proc. gyventojų priklauso kuriam nors klubui ar asociacijai – nuo maudynių šaltame vandenyje iki riedutininkų – ir daugiau kaip 40 proc. užsiima savanoriška veikla pilietinėse organizacijose. Skaičiuojama, kad šalyje yra daugiau nei 80 000 hobio ir laisvalaikio organizacijų. Mokslininkų teigimu, būtent įdomaus darbo ir praturtinančio laisvalaikio pusiausvyra danams leidžia suvokti laiką kaip tėkmę ir jaustis laimingiems, – sako jis. – Laiko mes visi turime arba galime jo sutaupyti naudodamiesi technologijomis, tad investuokime jį prasmingai ir tapsime laimingesni.“ Pasak „Barboros“ vadovo, pirmasis tikslas, kuriam turbūt kiekvienas norėtume skirti daugiau laiko, yra šeima. „Manau, nuo šeimos prasideda viskas – kuo daugiau laiko galėsime skirti laisvalaikiui su artimaisiais, tuo geriau jausis žmogus, tvirtesni bus šeiminiai, bendruomeniniai ryšiai. Kuo daugiau skirsime laiko vaikams, tuo geriau jiems seksis mokytis. Tad prasmingai investuodami laisvalaikį šeimoje padėsime spręsti ir valstybės problemas, tokias kaip emigracija ar situacija švietimo sistemoje“, – mano T. Kibildis. Kitas sutaupyto laiko investavimo žingsnis, pasak T. Kibildžio, galėtų būti laiko skyrimas savanoriškai veiklai, dalyvavimui visuomeninėse organizacijose. 2. Sukurti platformą, kur galima rasti, kam sutaupytas laikas galėtų būti reikalingiausias „Daugelis mūsų tikrai norėtų sutaupytą laiką skirti savanoriškai veiklai ar pilietinėms iniciatyvoms, tačiau bėda, kad norėdamas tai padaryti turi arba iš anksto tiksliai žinoti, kokios organizacijos ieškai, arba sugaišti daug laiko tos prasmingos veiklos paieškoms. Vieninga platforma leistų žmogui pamatyti visą poreikį ir įvertinti, kur jis norėtų prasmingai investuoti laiką“, – mano T. Kibildis. Jis sako, kad įmonės darbuotojai dalyvauja savanoriškoje veikloje, o ir kasdieniame darbe matantis, kad padaryti geri darbai žmonėms leidžia pasijusti geriau. „Mūsų paslaugomis neretai naudojasi į užsienį išvykę lietuviai, užsakantys maistą ir kasdienius produktus savo tėvams, kuriems neretai jau yra per sunku nueiti į parduotuvę ir parsinešti produktus namo. Tad „Barboros“ kurjeriai ne tik padaro tai, bet ir pasikalba su žmonėmis, kurie labai daug laiko leidžia vieni, tarp keturių buto sienų. Pastebėjau, kad dėl to geriau jaučiasi ne tik klientai, bet ir mūsų darbuotojai“, – pasakoja T. Kibildis. Šiuolaikinės technologijos ne tik palengvina žmonių gyvenimą, bet ir iki minimumo sumažina juos skiriančius atstumus. 3. Kompiuterinio raštingumo pamokos ne tik vaikams, bet ir vyresnio amžiaus žmonėms „Be abejo, programavimo pamokos jau pradinėse klasėse yra labai svarbios – tai padėtų pagrindus tolesnei valstybės raidai. Tačiau kartu mes turime nepamiršti ir šiandienos. Jei ketvirtadalis Lietuvos gyventojų dar prisibijo naudotis elektroninėmis paslaugomis, mes tiesiog neišnaudojame jau turimo potencialo“, – sako T. Kibildis. Pasak jo, prie senjorų kompiuterinio švietimo prisidėti turėtų ne tik valstybė, bet ir verslas, ypač tos įmonės, kurios teikia paslaugas skaitmeninėje erdvėje. „Manau, kad valstybinio ir privataus sektorių partnerystė šiuo atveju galėtų pakankamai greitai pasiekti gerų rezultatų“, – sako T. Kibildis. Prekybos startuolis kartu su Klaipėdos miesto savivaldybės viešąja biblioteka, elektronines paslaugas teikiančiomis valstybės institucijomis ir verslu šiemet įgyvendindama socialinę akciją „Nugalėk elektroninių paslaugų baimę“. 