Už 2018 metus įmoka nuo 321,4 euro per metus padidėtų iki 394,2 euro. Papildomai 2019 metams tam reikėtų 138 mln. eurų. Sveikatos apsaugos ministerija (SAM) teikia Vyriausybei siūlymą iš esmės pritarti Seimo nario Dariaus Kaminsko suformuluotam pasiūlymui, tačiau šio projekto rekomenduoja kol kas nesvarstyti, o svarstyti kartu su mokesčių reformos dokumentų paketu. Valstybės lėšomis PSD draudžiami pensininkai, pašalpų gavėjai, teritorinėse darbo biržose užsiregistravę bedarbiai, studentai, vaikai iki 18 metų, neįgalieji ir kitos socialiai jautrios asmenų grupės. SAM duomenimis, valstybės lėšomis draudžiamų asmenų skaičius 2018 metais yra 1,55 mln., ir tai sudaro 55 proc. visų gyventojų. Pagal dabartinę tvarką, valstybės biudžeto įmokos už vieną PSD valstybės lėšomis draudžiamą asmenį dydis nuo 2017 metų kasmet didinamas 2 proc. punktais, kol sudarys ne mažiau kaip 9 proc. užpraeitų metų 12 MMA dydžio. Anot SAM, metinė valstybės biudžeto įmoka, mokama už valstybės lėšomis draudžiamą asmenį, yra apie tris kartus mažesnė už vidutinę metinę vieno dirbančio asmens PSD įmoką.