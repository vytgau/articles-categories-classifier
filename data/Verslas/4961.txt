Kiekvienais metais forumuose ir klientų pasisakymuose kelionių organizatoriai išgirsta panašių pasvarstymų ir daugybę klausimų, kurių tikslas vienas – kaip išsirinkti geriausią kelionės variantą? Atsakyti į juos bendrai galbūt sudėtinga, vis dėlto, jei keliautojai dar prieš pradėdami ieškoti kelionės atsakytų sau sąžiningai į keletą klausimų, paieškos tiek jiems, tiek kelionių agentams būtų kur kas paprastesnės, rašoma pranešime žiniasklaidai. Štai tie klausimai, į kuriuos atsakę žinosite, kaip išsirinkti pigią, bet gerą kelionę: Ar kelionės metu norėsite daugiau laiko praleisti viešbutyje, ar pakeliauti po šalį? Jei norėsite daugiau laiko praleisti viešbutyje, rinkitės tas šalis, kurių viešbučiuose yra siūlomas maitinimas „viskas įskaičiuota“ ir daugybė pramogų: SPA, vandens kalneliai, animacija ir kitos pramogos. Tad šiuo atveju jums reikėtų keliauti į Turkiją, Egiptą ar Tunisą. „Graikiją šiuo atveju priskirčiau prie šalių, kuriose galima ir pailsėti viešbutyje, ir pažinti šalį“, – sako kelionių agentūros „Superkeliones.lt“ vadovas Udrius Armalis. Į kokią šalį pigiausia keliauti? Kiekvienais metais šis klausimas sukelia daugybę diskusijų. Tačiau ankstesnių metų patirtis, remiantis viešbučių kainų analize, rodo, kad pagal brangumą šalys rikiuojasi taip: Turkija, Bulgarija, Egiptas, Graikija, Ispanija, Kipras, Italija. „Be abejo, kiekvienais metais prisideda naujų kelionių krypčių – štai Ukraina šiuo metu yra pigiausia poilsio kryptis, o Izraelis – viena iš brangiausių“, – sako U. Armalis. Kokį mėnesį pigiausia atostogauti? Turite žinoti, kad vasaros sezonas daugelyje turistinių šalių prasideda balandį, o baigiasi spalį. Taigi, jei ruošiatės atostogauti jo metu, pigiausius pasiūlymus rasite balandžio ir spalio mėnesiams, šiek tiek brangesnius – gegužę ir rugsėjį. Na, o brangiausiai atostogos kainuos rugpjūčio mėnesį. „Be abejo, visos kelionės į užsienį brangsta, kai Lietuvoje vasara būna lietinga“, – sakė pašnekovas. Tiesa, tik tuomet, jei jas renkatės su skrydžiu iš Lietuvos. Kokiame viešbutyje gyvensime? Jei jau pasirinkote, į kokią šalį vykti, belieka pasirinkti viešbutį. „Taip, tai yra vienas iš sunkiausių klausimų – kiekvienoje šalyje jų yra tūkstančiai. Bet šią užduotį palengvina paprasti veiksmai. Pirmiausia pasitikslinkite savo atostogų laiką, kiek dienų norite atostogauti, bei nuspręskite, kiek norite skirti lėšų savo svajonių kelionei. Tada paieškoje jums liks kokie 10–20 viešbučių. Teliks pasižiūrėti aprašymus, paskaityti atsiliepimus ir tereikės rinktis iš trijų ar keturių viešbučių“, – tikino U. Armalis. Ar verta laukti „paskutinės minutės pasiūlymų“? Nors sakoma, kad tokių pasiūlymų nebebūna, tai tiesa tik iš dalies. „Jei nesate prisirišę prie konkrečios kelionės datos ar šalies, į kurią norite vykti, tada verta pabandyti. Daugiametė praktika rodo, kad „paskutinių minučių“ kelionių galima laukti balandį ir gegužę, o taip pat į tas šalis, kurios yra tų metų naujovės – dažnai jos yra neišpopuliarintos, tad ir norinčių ten vykti nėra daug“, – sakė pašnekovas. Tačiau planuojant atostogas populiariausiuose kurortuose, nereikėtų snausti ir laukti. Ar savarankiškos kelionės yra pigesnės ir taip pat patogios, kaip ir kelionių organizatorių kelionės? Kaip žinia, kelionės kaina susideda iš trijų dalių: skrydžio, pervežimo ir viešbučio kainų. Pigių skrydžių bendrovės „Wizzair“ ir „Ryanair“ pastaraisiais metais siūlo nemažai poilsinių krypčių – Rodas, Maljorka, Barselona, Kreta ir t.t. O kelionių agentūros savo klientams gali pasiūlyti ir pigų pervežimą iki viešbučių, ir pačius viešbučius. „Tad ši kelionė beveik niekuo nesiskiria nuo kelionių organizatorių kelionės, tačiau taip vykstant sutaupoma nemažai pinigų. Štai, pavyzdžiui, skrydis į Neapolį pirmyn ir atgal iš Kauno kainuoja nuo 70 eurų, kai tuo tarpu organizatoriai skraidina iš Vilniaus už 200–300 eurų. Beje, dažniausiai už keliones permoka vilniečiai – jie net nežino tokios galimybės pigiai nuvykti pailsėti iš Kauno oro uosto“, – pažymėjo kelionių agentūros vadovas. Kurioje agentūroje pirkti kelionę? Tai labai svarbus klausimas, į kurį atsakymas paprastas – patikrintoje. „Mes visada sakome – turėkite savo kelionių agentą. Taip, jūs galite siuntinėti elektroninius laiškus visoms agentūroms ir gauti pasiūlymus dominančiomis datomis iš jų visų. Tačiau esu beveik tikras, kad taip niekada negausite geriausios kelionių kainos. Štai šių metų vasarą buvo bilietų į Turkiją, kurių kaina buvo po 99 eurus, žiemą – tiesioginių į Tenerifę už tuos pačius 99 eurus. Spėkite, kas šiuos bilietus pirmiausia nusipirko? Be abejo, tie, kurie turėjo savo kelionių agentus. Ar šiuos bilietus būtumėte gavę, jei būtumėte pirkę didžiosiose agentūrose? Greičiausiai ne“, – įsitikinęs U. Armalis. Ką daryti, jei norai nesutampa su galimybėmis? Nesusiminkite, jei pasirinkta kelionė yra per brangi. Bandykite ieškoti alternatyvų. Jų tikrai yra. Pavyzdžiui, prieš keleius metus alternatyva Turkijai buvo kelionės į Kosą. „Pabandykite panagrinėti ir užsienio kelionių organizatorių pasiūlymus – kelionė iki Varšuvos oro uosto nėra tolima, tačiau iš ten galima tikrai rasti gerų alternatyvų poilsiui. Kartais verta vykti ir iš Vokietijos: ne taip seniai pilnas kelionės paketas į Egiptą iš Vokietijos į 5 žvaigždučių viešbutį savaitei asmeniui tekainavo 250 eurų, o pilnas kelionės paketas į Dominiką su nakvyne 4 ar 5 žvaigždučių viešbutyje su „viskas įskaičiuota“ maitinimo sistema – 550 eurų“, – kalbėjo U. Armalis.