Zarasų ir Ignalinos rajonuose dėl buvusio snygio magistraliniai keliai šlapi. Krašto keliai taip pat šlapi, vietomis su šlapio sniego provėžomis. Tuo metu Švenčionių rajone eismo sąlygas sunkina plikledis, slidūs kelių ruožai yra barstomi. Likusioje šalies dalyje valstybinės reikšmės keliai yra šlapi. Mažesnio eismo intensyvumo rajoniniai keliai provėžoti, vietomis padengti prispausto sniego sluoksniu, slidūs. Didžiojoje šalies dalyje silpnai lyja. Oro temperatūra siekia nuo 0 iki 5 laipsnių šilumos. Hidrometeorologijos tarnybos duomenimis, dieną numatoma į lietų pereinanti šlapdriba. Pūs vakarinių krypčių vėjas, vietomis jo gūsiai sieks iki 20 metrų per sekundę. Aukščiausia oro temperatūra bus nuo 2 iki 6 laipsnių šilumos.