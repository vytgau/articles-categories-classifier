Organizatorių teigimu, pagrindinis „Creative Shock“ tikslas – skleisti žinią apie socialinį verslą ir siekti, kad gerosios praktikos pavyzdžiai sklistų po visą pasaulį. Bendradarbiaudami su šios srities įmonėmis, organizatoriai konkurso dalyviams kuria autentiškas socialinio verslo situacijas ir jų sprendimais dalijasi su socialinio verslo partneriais, rašoma pranešime spaudai. Praėjusiais metais konkurse dalyvavęs Niharas Lohiya yra įsitikinęs, kad galimybė iš arčiau susipažinti su socialinio verslo įmonių veikla paskatino gilesnį jo susidomėjimą šiuo verslo modeliu. Iš Lietuvos į namus grįžęs vaikinas, norėdamas toliau gilinti žinias, ilgai ieškojo panašių konkursų ir renginių, tačiau nusivylė – Indijoje tokių projektų studentams tiesiog nėra. Tapo aišku, kad savo įgūdžius studentas galės tobulinti tik pats tapdamas organizatoriumi. Padeda tobulėti Niharas ir jo bendramokslių šiais metais inicijuotas ir pradėtas įgyvendinti konkursas „Strategy Storm“ struktūra ir idėja labai panašus į ISM studentų kasmet organizuojamą lietuviškąjį pirmtaką –studentai turi pereiti du atkrintamuosius etapus, po kurių gali varžytis dėl pagrindinio prizo. Žinoma, visos užduotys yra paremtos socialinio verslo modeliu. Projektai skiriasi tik mastu – kol pastarasis atviras tik studentams iš Indijos, „Creative Shock“ konkurse dalyvauja jaunuoliai iš daugelio pasaulio valstybių. Vaikinas neslepia, kad savo projektą kūrė pagal lietuvišką pavyzdį ir prašė jo organizatorių patarimų, mat patirties su tokių renginių organizavimu visiškai neturėjo. Tačiau motyvacijos nestokojo, nes norėjo bendraamžiams parodyti, kokią didelę naudą gali suteikti dalyvavimas tokiame projekte: „Vos kelios dienos gali į paviršių iškelti didžiausias tavo stiprybes ir silpnybes, o intensyvi veikla padeda perkopti asmeninius limitus. Tokios patirties nepasisemsi vien sėdėdamas auditorijoje. Mums, studentams, tai itin svarbu, nes viskas, ką išmokstame ir suvokiame dabar, padeda mums tapti stipresniais profesinėje aplinkoje“, – sakė studentas iš Indijos. Kaip pavyzdį Niharas pateikia iššūkį, su kuriuo jis ir jo komandos nariai susidūrė atkeliavę į „Creative Shock“ finalą. Vaikinai turėjo gana stiprų akcentą, o ir greitai šnekėjo – anot studento, tai buvo didelis minusas, kai reikėjo kalbėti angliškai ir savo nuomonę ginti prieš komisiją. Bet tą situaciją Niharas vertina kaip naudingą pamoką. Norėdamas siekti karjeros tarptautinio verslo sferoje, vaikinas džiaugiasi, kad anksti suprato, jog turi operatyviai dirbti ir stengtis išvengti tokio ryškaus kalbinio akcento. Iniciatyva pasiteisino Niharo konkurso planai sparčiai virto realybe ir dabar, kartu su savo komanda, jis jau ruošiasi tikrinti atkrintamųjų etapų užduotis bei sudarinėti finalininkų sąrašą. Vaikinas džiaugiasi matydamas, kad savo tikslą pasiekė ir kad jo bendraamžiai, lygiai taip pat, kaip ir jis, labai greitai susidomi socialiniu verslu bei jo galimybėmis. Šiuo metu projekto komanda aktyviai ieško socialinio verslo, su kuriuo bendradarbiaudami galėtų kurti finalinę užduotį. Kaip teigia Niharas, jo tikslas yra suteikti bendraamžiams tokius pat teigiamus įspūdžius ir emocijas, kurias jis patyrė dalyvaudamas „Creative Shock“. Šiais metais Lietuvoje „Creative Shock“ konkursas vyksta keliais etapais. Kompetentingos komisijos įvertintų 10 geriausiai pasirodžiusių komandų yra kviečiamos į finalinį savaitgalį Vilniuje, ISM Vadybos ir ekonomikos universitete. Čia jos kovos dėl pagrindinio konkurso prizo – „Turkish Airlines“ suteiktų lėktuvo bilietų į pasirinktą pasaulio šalį bei pagrindinio 2000 eurų vertės prizo. Prie projekto prisideda „Barclays operacijų centras Lietuvoje“ ir pagrindinis intelektinis partneris „Civitta“. „Creative Shock“ yra tarptautinis socialinio verslo situacijų konkursas, skirtas kūrybingiems, ambicingiems ir socialiai atsakingiems jauniems žmonėms. Jo tikslas – skatinti socialinio verslo modelį ir jo pritaikymą panaudojant sėkmės istorijas. Konkursas ne vienerius metus nominuotas kaip geriausias verslumo skatinimo studentų renginys Lietuvoje. 2016 m. projektas apdovanotas portalo „Delfi“ ir Lietuvos studentų sąjungos rengiamuose apdovanojimuose Metų renginio kategorijoje. Projektą organizuoja ISM Studentų atstovybė kartu su ISM Vadybos ir ekonomikos universitetu. Renginys yra nemokamas. Daugiau informacijos rasite čia.