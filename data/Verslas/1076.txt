Kaip ir buvo tikimasi, naujasis FED vadovas J. Powellas vakar paskelbė, kad šalies centrinis bankas padidino bazines palūkanų normas ketvirčiu procento iki 1,5 – 1,75 proc. ribos. Spaudos pranešimo metu J. Powellas pasidžiaugė, kad pastaraisiais mėnesiais ekonomika stiprėjo, tačiau trapi dauguma centrinio banko narių nesiryžo priimti sprendimo dėl palūkanų normos kėlimo spartinimo šiais metais, siekdami sulaukti pirmojo ketvirčio JAV makroekonominių rezultatų. Vis dėlto, susitikimo metu FED vadovas pranešė, kad 2019 metais FED tikisi spartinti palūkanų normos kėlimą ir vietoj anksčiau planuotų 2 kėlimų, kitais metais žada įvykdyti 3 palūkanų normos didinimus po ketvirtį procento. Susitikimo metu taip pat pareikšta, kad 2018 m. tikimasi 2,7 proc. BVP augimo, kai tuo tarpu gruodį buvo prognozuojamas 2,5 proc. augimas. 2019 m. BVP augimo prognozė, kuri gruodžio susitikimo metu buvo lygi 2,1 proc., vakar buvo pakelta iki 2,4 proc. ribos, o ilgalaikė ekonomikos augimo prognozė išliko ties 1,8 proc. riba, FED nariams skeptiškai vertinant mokesčių mažinimo įtaką ilgalaikiam ekonomikos augimui. Pranešimo metu rinkoms taip pat buvo leista suprasti, kad lyginant su sausio mėnesio susitikimu, FED palankiau vertina infliaciją, kuri artimiausiu metu turėtų augti, o vidutiniu laikotarpiu stabilizuotis ties 2 proc. riba. Šiais metais infliacija turėtų laikytis ties 1,7 proc. riba, 2019 m. augti iki 2 proc., o 2020 metais pasiekti 2,1 proc. ribą. Nedarbo lygis JAV, kuris šiuo metu mažėja link 4,0 proc. ribos, 2018 m. turėtų judėti link 3,8 proc. lygio, o 2019 m. pasiekti 3,6 proc. ribą, ties kuria, remiantis dabartinėmis prognozėmis, turėtų išsilaikyti ir 2020 m. Ilgojo laikotarpio šalies nedarbo lygio prognozė buvo sumažinta nuo 4,6 iki 4,5 proc. Kitas susitikimas, kurio metu FED įvertins pirmojo ketvirčio JAV ekonomikos duomenis, bus gegužės pradžioje, o šiuo metu tikimybė, kad kito susitikimo metu bus dar ketvirčiu procento pakeltos palūkanų normos yra lygi beveik 28 proc. Rinkoje naujienos vakar ženklios reakcijos neiššaukė: augusių bei kritusių kompanijų skaičius pasiskirstė tolygiai, o JAV 10 m. obligacijų pajamingumas po FED susitikimo užfiksavo kritimą, ir šiandien ryte 07:53 val. laikėsi ties 2,874 proc. lygiu. Brent rūšies naftos kaina vakar užfiksavo didžiausią dienos kilimą nuo pernai metų lapkričio pradžios ir pasiekė 69,5 JAV dolerių ribą, ties kuria laikosi ir šiandien ryte, po to kai vakar buvo paskelbti JAV savaitiniai naftos rinkos duomenys. Žaliavinės naftos atsargos praėjusią savaitę traukėsi -0,61 proc. iki 428,3 mln. ribos, šioms žaliavų atsargoms krentant žemiau vidutinio 5 metų lygio. Benzino atsargų kritimas buvo lygus 1,7 mln. barelių (-0,7 proc.) ir trečdaliu atsiliko nuo prognozių. Naftos produktų perdirbimas per praėjusią savaitę augo +1,7 proc., nors buvo tikimas -0,3 proc. apimčių kritimo, o žaliavinės naftos gavyba augo +0,25 proc. iki 10,407 mln. barelių per dieną ribos. Į naujienas vakar teigiamai sureagavo ir energetikų kompanijos, kurios JAV prekybos sesijos metu augo daugiau nei 2,6 proc. o Europoje stiebėsi beveik 1,4 proc. Nuosaikiai į FED posėdį sureagavo ir Azijos rinkos, kurių tarpe šiandien 08:16 val. Japonijos NIKKEI 225 fiksavo +0,87 proc. augimą, Pietų Korėjos KOSPI stiebėsi +0,4 proc., o Kinijos CSI 300 krito -0,76 proc. Valiutų rinkos Vakarykštį FED susitikimą JAV dolerio kursas palydėjo silpnėdamas euro atžvilgiu. Šiandien ryte 08:45 val. EUR/USD fiksavo +0,62 proc. augimą iki 1,2356 kurso. Tuo tarpu USD/JPY antrą prekybos sesiją iš eilės fiksuoja kritimą ir tuo pat metu laikėsi ties 105,87 kursu (-0,32 proc.). Baltijos vertybinių popierių rinka Baltijos vertybinių popierių rinkoje vakar buvo sugeneruota 3,169 mln. Eur apyvarta. Vilniaus indeksas augo +0,16 proc., Talino +0,26 proc., o Rygos krito -1,09 proc. Aktyviausiai prekyba vyko „Olympic Entertainment Group“ pozicijoje, kurioje buvo sugeneruota pusė rinkos apyvartos, o akcijos kaina atsirėmė į 1,90 Eur lygį (-0,52 proc.). Daugiau nei 300 tūkst. Eur buvo sugeneruota „Šiaulių banko“ pozicijoje, kur didesnio pasipriešinimo nesulaukusi akcijos kaina iki sesijos pabaigos brango +3,51 proc. iki 0,648 Eur lygio. Pirmąją prekybos sesiją „Novaturo“ pozicijoje vakar buvo sugeneruota daugiau nei 91 tūkst. Eur apyvarta, o akcijos kaina nuo pirminio platinimo kainos, kuri buvo lygi 10,5 Eur paaugo iki 11,6 Eur lygio.