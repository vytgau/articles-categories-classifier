Su portalo „Kas vyksta Kaune“ redakcija susisiekė skaitytojai teigdami, kad jau kurį laiką neparduodami 3 mėnesių trukmės „Akropolio ledo“ abonementai, o nuo birželio 1-osios esą prekybos centre esanti ledo arena bus visiškai uždaryta. Kauno „Akropolio“ valdytoja Brigita Kuodytė patvirtino, kad dėl planuojamo laisvalaikio zonos atnaujinimo sustabdytas „Akropolio ledo“ abonementų pardavimas. Pramoga bus uždaryta, nes atnaujintame projekte jos veikimas nenumatytas siekiant labiau atliepti kintančius kauniečių poreikius. „Po pusantrų metų truksiančių darbų „Akropolio ledo“ vietoje bus įkurta miesto bendruomenės ir renginių aikštė bei laisvalaikio zona. Norime atkreipti dėmesį, kad po atnaujinimo komercinio ploto sumažės, jo sąskaita bus padidinta laisvalaikio ir pramogų zona. Bendro naudojimo erdvės atnaujinimo zonoje didės nuo 300 iki 2000 kvadratinių metrų“, – sakė B. Kuodytė. Pasak jos, šiuo metu ledo arena naudojasi iki 1 proc. visų prekybos centro „Akropolis“ lankytojų, o po rekonstrukcijos įrengta aikštė esą bus aktuali didesnei daliai lankytojų ir taps nuolatinė miesto renginių bei bendruomenės susitikimų vieta, ypač šaltuoju metų laiku. Ledo arena Kauno „Akropolyje“ veikė nuo prekybos ir laisvalaikio centro įkūrimo – 2007-ųjų balandžio. Ledo arenoje vykdavo masinio čiuožimo seansai, dailiojo čiuožimo ir ledo ritulio treniruotės. Prieš dešimt metų iš „VP grupės“ Kauno „Akropolio“ akcijas įsigijo Vokietijos investicinė bendrovė „Deka Immobilien GmbH“, o jį valdo NT įmonė „Newsec“. Kitų miestų „Akropoliai“ sekti tokiu pavyzdžiu neketina Kituose miestuose šiuo pavadinimu veikiantys centrai priklauso „Akropolis Group“. Bendrovės rinkodaros ir komunikacijos departamento vadovė Indrė Česūnienė DELFI tikino, kad sekti kolegomis Kaune neketinama. „Ledo arenos yra vienas svarbių Vilniaus, Klaipėdos ir Šiaulių „Akropolių“ išskirtinumų, sulaukiančios didelio lankytojų dėmesio. Baltijos šalyse daugiau nėra prekybos centrų, kurie siūlytų šią pramogą, o ir pasauliniu mastu ji yra išskirtinė. „Akropolių“ Ledo arenos paskatino daugybę žmonių prisiminti pačiūžas ir aktyviai leisti laisvalaikį. „Akropoliuose“ kasdien treniruojasi šimtai vaikų – ne vienas jų, išmokęs čiuožti mūsų Ledo arenose, šiandien yra Lietuvos rinktinių narys. Manome, tai yra labai svarbu ir mūsų lankytojams, ir Lietuvai. Todėl Ledo arenos Vilniaus, Klaipėdos ir Šiaulių „Akropoliuose“ ir toliau džiugins lankytojus. Ledo arena taip pat bus įrengta ir šiuo metu statomame Rygos „Akropolyje“, – DELFI komentavo I. Česūnienė. Daugiau naujienų iš Kauno skaitykite čia.