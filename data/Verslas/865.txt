Valstybės institucijos, perduodamos Turto bankui savo turtą, kartu perleidžia ir jo administravimo veiklą, tačiau kai kurios institucijos turi priekaištų Turto bankui, pavyzdžiui, Ukmergės rajono meras Rolandas Janickas sako, kad viena didžiausių problemų – šios valstybės įmonės negebėjimas valdyti jau dabar jai patikėto turto. „Jie neturi pakankamai išteklių valdyti tokios apimties turtą, kokį turi. Dėl to jiems patikėtas valstybės turtas nyksta. Taip mūsų rajone atsitikę su profesinių mokyklų pastatais, buvusiais bendrabučiais“, – dienraščiui sakė meras. Turto banko galimybėmis valdyti visą jam planuojamą perduoti turtą suabejojo ir Valstybės kontrolė, atlikusi valstybės nekilnojamojo turto valdymo auditą. Iš viso Turto bankas patikėjimo teise valdo per 200 tūkst. kvadratinių metrų ploto turto.