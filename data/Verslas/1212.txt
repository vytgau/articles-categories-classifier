Brent rūšies naftos kaina penktadienį užfiksavo didžiausią dienos šuolį per pastarąją savaitę ir augo beveik 1,1 proc. iki 66,21 JAV dolerių už barelį lygio, po to kai interviu metu Rusijos Energetikos Ministras A. Novakas pareiškė, kad OPEC bei Rusijai pavyko subalansuoti pasaulinę naftos rinką ir kad antroje šių metų pusėje galima tikėtis sulaukti veiksmų, kuriais bus bandoma užbaigti gavybos apimčių mažinimo susitarimą. A. Novakas taip pat pranešė, kad prieš naftos eksportuotojų susitikimą birželį, OPEC bei jos partneriai dar vykdys pasiektų rezultatų vertinimą ir jeigu paaiškės, kad sąjungininkų šiuo metu pasiekti rezultatai netenkina, Rusija yra pasirengusi pratęsti naftos gavybos apimčių mažinimo susitarimą ir 2019 metais. Didžiausiu iššūkiu tebeišlieka JAV skalūnų naftos gavyba, kuri praėjusią savaitę bendras Amerikos naftos gavybos apimtis padėjo išpūsti iki 10,4 mln. barelių ribos ir turėtų augti toliau: penktadienį pranešta, kad naftos gavybos platformų skaičius JAV praėjusią savaitę augo 4 vnt. ir grįžo prie 800 platformų ribos, kurią buvo pasiekęs pirmąją kovo savaitę. Pirmadienio rytą Brent naftos kaina palaipsniui atsitraukinėjo nuo penktadienį pasiekto lygio ir laikėsi žemiau 65,9 (-0,5 proc.) JAV dolerių už barelį ribos. Amerikos indeksai penktadienio prekybos sesiją taip pat palydėjo nuosaikiai augdami (Dow Jones +0,29 proc., S&P 500 +0,17 proc.). Pramonės sektorius augo +0,53 proc. pasirodžius naujienoms, kad JAV pramonės užsakymų rodiklis vasario mėnesį kilo 1,1 proc. arba sparčiausiai nuo praėjusių metų spalio, bei viršijo 0,4 proc. augimo lūkesčius, kai tuo metu mėnesį prieš tai rodiklio reikšmė buvo užfiksavusi -0,3 proc. kritimą. Nekilnojamojo turto sektorius augo +0,52 proc., nepaisant to, kad penktadienį paskelbtos naujų namų statybų apimtys neatitiko lūkesčių, kurie buvo lygūs 1,29 mln., ir vasario mėnesį sudarė 1,236 mln. (buvusi reikšmė 1,329 mln.). Naujienų sektoriuje bus taip pat laukiama ir trečiadienį, kuomet pasirodys vasario mėnesio jau pastatytų gyvenamųjų namų pardavimų apimtys (buvusi reikšmė 5,38 mln., prognozė 5,4 mln.). Daugumoje Azijos rinkų šiandien dominuoja pardavėjai, rinkai nerimaujant kaip JAV prezidento administracijos narių pokyčiai gali paveikti šalies tarptautinę prekybą su partneriais regione, bei ruošiantis trečiadienį įvyksiančiam FED posėdžiui, kurio metu JAV centrinis bankas imsis bazinės palūkanų normos kėlimo, atnaujins makroekonomines prognozes bei gali suteikti užuominų apie banko poziciją dėl JAV požiūrio į tarptautinę prekybą. 08:08 val. Japonijos NIKKEI 225 fiksavo -0,86 proc. kritimą, Pietų Korėjos KOSPI traukėsi -0,54 proc., o Kinijos CSI 300 augo +0,13 proc. Valiutų rinkos Sekmadienį vykusiuose Rusijos prezidento rinkimuose netikėtumų neįvyko ir ketvirtajai 6 metų kadencijai buvo perrinktas dabartinis šalies prezidentas V. Putinas. Suskaičiavus 99 proc. visų vakar vykusio balsavimo biuletenių, tampa aišku kad dabartinis šalies prezidentas surinko 77 proc. rinkėjų palaikymą, o rinkėjų aktyvumas, kuris buvo vertinamas kaip vienas svarbiausių rodiklių, šalies valdžiai siekiant užtikrinti naujojo prezidento išrinkimo teisėtumą, pasiekė apie 67 proc. ribą. Vangiai į naujienas reaguojantis USD/RUB kursas šiandien pirmą kartą po 5 sesijas trukusio stiprėjimo juda žemyn, ir 08:22 val. laikėsi ties 57,4799 lygiu (-0,10 proc.) Rinkai ruošiantis FED susitikimui, EUR/USD šiandien ryte fiksavo -0,22 proc. kritimą iki 1,2262 lygio, o USD/JPY traukėsi -0,29 proc. iki 105,78 kainos. Baltijos vertybinių popierių rinka Baltijos vertybinių popierių rinkoje penktadienį buvo sugeneruota daugiau nei 1,836 mln. Eur apyvarta. Vilniaus indeksas augo 0,33 proc., Talino +0,38 proc., o Rygos traukėsi -0,31 proc. Trečdalis apyvartos sugeneruota „Olympic Entertainment Group“ pozicijoje, kurioje akcijos kaina penktadienį augo +0,26 proc. iki 1,905 ribos. Šiandien ryte kompanija išplatino pranešimą apie būsimus pagrindinių akcininkų pokyčius bei planus delistinguotis. „Tallink Grupp“ akcijų tuo metu buvo perleista už 435 tūkst. Eur, tačiau akcijos kaina prekybos metu išliko ties 1,245 lygiu. Ateinančios savaitės įvykiai: antradienį Latvijos farmacininkai „Olainfarm“ vykdys susitikimą su investuotojais, o ketvirtadienį vyksiančio „Tallinna Kaubamaja Grupp“ susitikimo metu bus laukiama sprendimo dėl 0,69 Eur vertės už akciją dividendų. Penktadienį pranešimų apie VAS sušaukimą bus laukiama iš „Amber Grid“ bei „LITGRID“ bendrovių.