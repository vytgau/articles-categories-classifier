Šokolado bei kitų saldumynų gamintojai sako, kad dėl augančio susidomėjimo sveikesniais produktais, sparčiai populiarėja juodasis šokoladas. Pasak prekybininkų, pirkėjai vis labiau domisi ir veganiškais, becukriais desertais ar kepiniais be glitimo. Vis dėlto dar daug žmonių kaip galimybę palepinti save ar artimuosius įvardija tradicinius saldumynus. Jų pasirinkimą lemia amžius: jaunimas renkasi šokoladinius batonėlius ir guminukus, vyresni nei 30-ties metų žmonės dažniausiai perka sausainius, o pirkėjai nuo 55-erių renkasi gryno šokolado plyteles be priedų. Apklausos rodo, kad saldumynų pasirinkimui įtakos turi ir charakterio bruožai – vienokius saldėsius renkasi tradicijų puoselėtojai, kitokius – madas sekantys ieškotojai.