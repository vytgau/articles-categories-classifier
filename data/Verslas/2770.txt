Numatoma rekonstruoti terminalo komercinę zoną bei nutiesti kelius į būsimą daugiaaukštę automobilių stovėjimo aikštelę, sako tris oro uostus valdančios įmonės Lietuvos oro uostai vykdomasis direktorius Donatas Voveris. „Pats pirmas darbas bus daromas – Vilniaus oro uosto terminalo komercinių zonų ir dalies kitų zonų pertvarka. Tai turėtų kainuoti apie 1,7 mln. eurų“, – trečiadienį spaudos konferencijoje kalbėjo D. Voveris. Jis BNS teigė, kad konkursą laimėjusios bendrovės paruoš privažiavimus prie planuojamos statyti 7 mln. eurų vertės automobilių stovėjimo aikštelės. Jos statybos rangovas paaiškės kovą. Preliminarios 4 metų trukmės 6,3 mln. eurų vertės sutartys pasirašytos su bendrovėmis „Kauno tiltai“, „Eikos statyba“, „Ekstra statyba“, „LitCon“, „Raseinių statyba“, „Irdaiva“, „Ginstata“. Konkurse taip pat dalyvavo bendrovės „HSC Baltic“ ir „Plungės lagūna“. Vasarį numatoma pradėti Vilniaus oro uosto terminalo komercinės zonos rekonstrukciją. Be to, šalia oro uosto planuojama pastatyti 4 aukštų automobilių saugyklą, rekonstruoti sankryžą, įrengiant 4 juostų kelią, inžinerinius tinklus aikštelės teritorijoje ir po Rodūnios keliu. Pastačius naują aikštelę, oro uoste bus papildomai įrengta 999 automobilių stovėjimo vietų. Dabar 12-oje aikštelių yra 1073 vietos.