„3,054 mln. eurų, toks yra skyriaus siūlymas, taip perskaičiavę rado, kad būtų buvę galima pamažinti bazinę kainą (...) Suma galėtų keistis, koreguotis“, – BNS sakė Kainų komisijos atstovė spaudai Loreta Kimutytė. Komisija šį klausimą turėjo nagrinėti praėjusią savaitę, bet jis buvo atidėtas. Komisija teismo įpareigojimu perskaičiavo „Vilniaus energijos“ 2010-2011 metų ir 2015-ųjų šilumos bazinės kainos dedamąsias. Vilniaus apygardos administracinis teismas 2015 metais įpareigojo komisiją iš naujo perskaičiuoti 2010-2015 metų bazines šilumos kainas. Šių metų pradžioje komisija teigė jau metus negalinti įvykdyti teismo sprendimo, nes „Vilniaus energija“ neteikia jai duomenų. Tuo metu bendrovė aiškino teikianti visus reikalingus dokumentus. Komisija, patikrinusi 2012–2014 metų „Vilniaus energijos“ sąnaudas, 2016 metų rudenį nurodė įmonei grąžinti vartotojams 24,3 mln. eurų nepagrįstų pajamų. Dėl to Vilniuje 2016 metų gruodį buvo sumažinta bazinė šilumos kaina – per tuometinį šildymo sezoną sugrąžinta maždaug 6 mln. eurų. Likusią dalį – daugiau nei 18 mln. eurų – vartotojams turėtų gražinti šilumos ūkį perėmę Vilniaus šilumos tinklai (VŠT), jei jiems per teismus pavyktų išieškoti pinigus iš „Vilniaus energiją“ valdančios Prancūzijos bendrovės „Veolia“. „Vilniaus energija“ iš sostinės šilumos ūkio pasitraukė pernai balandį.