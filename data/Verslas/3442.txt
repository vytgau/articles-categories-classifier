Pagal įstatymą nuo priskaičiuoto atlyginimo („ant popieriaus“) kiekvienas privalo sumokėti 15 proc. gyventojų pajamų mokestį (GPM). Tačiau taip pat yra nustatyta suma, nuo kurios mokesčio mokėti nereikia. Seimui pakeitus įstatymą, taip vadinamas neapmokestinamas pajamų dydis (NPD) nuo kitų metų didinamas nuo 310 Eur iki 380 Eur. Tai reiškia, kad, pvz., 850 Eur dydžio vidutinę algą („ant popieriaus“) uždirbantis asmuo nuo sausio mokės ne 81 Eur GPM ((850 – 310)x15 proc.=81), o 70,5 Eur GPM ((850 – 380)x15 proc.=70,5). Toks gyventojas nuo sausio per mėnesį turėtų uždirbti po 10,5 Eur daugiau. Tiesa, šį poveikį pajus tik uždirbantys iki 1 160 Eur per mėnesį („Sodros“ duomenimis, tokių darbuotojų yra 0,9 mln.). Gaunantys didesnes algas didesnio NPD nepajus dėl įstatyme nustatytų ribojimų. Vis dėlto vaikus auginantiems darbuotojams atlyginimai nuo kito mėnesio vis tiek sumažės dėl Seimo sprendimo naikinti 200 Eur dydžio papildomą NPD (arba PNPD) už kiekvieną vaiką. Paprastai tariant, kitais metais uždirbantis vidutinę algą asmuo „į rankas“ gaus 19,5 Eur mažiau – ne 799 Eur kaip dabar, o 779,5 Eur. Atkreiptinas dėmesys, kad jei vaiką augina abu tėvai, jiems PNPD dalijamas pusiau. Tokiu atveju, kiekvienas iš tėvų kitais metais į rankas gaus 4,5 Eur mažiau. Vien dėl PNPD panaikinimo, gyventojai gaus nuo 15 Eur iki 30 Eur mažiau. Buhalteriai vertina nevienareikšmiškai Lietuvos buhalterių ir auditorių prezidentė Daiva Čibirienė patvirtino, kad vaikų neturintiems darbuotojams mažiausios algos kitąmet dėl pakeisto NPD padidės daugiausia 10,5 Eur. Tačiau uždirbantys per 1160 Eur nieko nepajus. Auginantiems vaikus, jos sumažės grubiai 5–10 Eur. Vis dėlto ji abejojo, ar daug buhalterių darbuotojams aiškins, kaip ir dėl ko pasikeitė jų darbo užmokestis. „Žinokite, buhalteriai tikrai neturi laiko rašyti laiškus darbuotojams, kad jie gaus mažiau algos. Jie tiesiog skaičiuos, atnaujins apskaitos programas ir išmokės atitinkamą sumą. Metų gale ir taip bus daug darbo dėl metinių ataskaitų. O tie pakeitimai bus nuo sausio mėnesio – pagal juos programose teks pakeisti NPD, ištrinti PNPD. Abejoju, ar su kiekvienu darbuotoju asmeniškai kalbėsis. Veikiau gal vadovai turėtų tai daryti. Tiesiog jie fiziškai nebus pajėgūs“, – kalbėjo asociacijos vadovė. Ji skirtingai vertino vieno dydžio didinimą ir tuo pačiu kito naikinimą. „Manyčiau, NPD padidinimas yra gerai. Tik jis galbūt turėjo būti didinamas ne iki 380 Eur, o iki minimalios algos, t. y. iki 400 Eur. MMA ir reiškia minimalų pragyvenimo lygį, kiek mažiausiai turėtų gauti į rankas. Dėl to gal ir nereikėtų to mokesčio papildomai išskaičiuoti. Jei minimali alga kyla, tai automatiškai turėtų būti didinamas ir NPD. Dėl PNPD bent jau buhalteriai, manau, bus patenkinti, nes mums bus mažiau darbo. Dabar reikia būti kone inspektoriais, žiūrėti, kaip yra su darbuotojo vaikais. Sukako 18 m., tačiau papildomas NPD turi būti taikomas, kol mokosi mokykloje. Vadinasi, buhalteris laksto paskui kiekvieną, klausinėja, mokosi dar ar jau nebe. Ir lyg tampa kaltas, jei to neįvertino“, – pasakojo D. Čibirienė. Anot jos, įvedus „vaiko pinigus“ šiais reikalais turės rūpintis savivaldybės: „Na, ir puiku. Mums bus mažiau darbo, bet žmonėms galbūt padidės. Reikėjo rinkti gimimo liudijimus. Būna darbuotojui gimsta vaikas, o jis pamiršta pasakyti. Sako nežinantys, kad reikia pateikti prašymą dėl NPD taikymo, tada būna piktas, kad buhalteris nepritaikė, o jis ir negali pritaikyti be prašymo. Juk negali sužiūrėti visų, jei įmonėje, pvz., 500 darbuotojų. Kita vertus, manau, žmonėms nebus geriau, nes daug kas gaus mažiau pinigų – ne visi pateiks prašymus. Čia toks žaidimas, kaip mažiau išmokėti.“ Pašnekovė taip pat atkreipė dėmesį, kad dėl pakeistos tvarkos, ko gero, apsidžiaugs Valstybinė mokesčių inspekcija. „Kai prasidėjo PNPD taikymas, jie pamatė, kad Lietuvoje yra daugiau vaikų nei turėtų būti. Pvz., žmogus išsiskiria, o žmona paprašo jai taikyti visą PNPD. Tačiau vyras buhalterijai nieko nesako, kad išsiskyrė ir toliau jam taikomas už vaikus NPD. Tada metinėje deklaracijoje VMI pamato, kad Lietuvoje daugiau vaikų. Beje, paprastai vyriškos lyties atstovai nurodo turintys daugiau vaikų, negu realiai išlaiko. Tokia tendencija buvo. Ir iš tikrųjų jiems dėl to buvo per mažai nuskaičiuota GPM ir išeidavo nepriemokos. Tada po gegužės 1 d. VMI prašydavo jų susimokėti skirtumą ir jie būdavo nepatenkinti“, – aiškino D. Čibirienė. Ministerija skaičiuoja kitaip VMI duomenimis, pernai PNPD pasinaudojo daugiau kaip 380 tūkst. gyventojų. Jiems pritaikytas PNPD siekė beveik 356 mln. Eur. Taigi, gyventojų kišenėse liko beveik 53,4 mln. Eur. Tikėtina, kad maždaug tiek pinigų gyventojai neteks nuo kitų metų. Tačiau finansų ministro Viliaus Šapokos patarėja Raminta Stanaitytė-Česnulienė nesutiko, kad sumokėję daugiau GPM darbuotojai praras pinigų: „Dėl vaiko pinigų pajamos nesumažės niekam. Atlyginimus vertinti atskirai – nėra nei teisinga, nei tikslinga. Nes, nors PNPD atlyginimo išmokėjimo metu nebus taikomas, šeimos tą pačią arba didesnę sumą (kuo mažiau uždirba – tuo didesnę), gaus per tiesiogines vaiko išmokas.“ Ji taip pat teigė, kad nuogąstavimai dėl išmokų prašymų teikimo nepagrįsti. Esą ir dabar, norint pasinaudoti PNPD, reikia rašyti prašymą darbdaviui. „Jei neparašai, darbdavys, išmokėdamas atlyginimą, jo nepritaiko. Jei keiti darbą, prašymą reikia rašyti dar kartą. Įsigaliojus naujai tvarkai – dokumentą reiks užpildyti vieną kartą. Pagrindinis PNPD atsisakymo ir perėjimo prie išmokų vaikams tikslas – padidinti mažiausiai uždirbančiųjų pajamas ir mažinti skurdą, nes pagal šiuo metu galiojančią sistemą, mažiausiai uždirbantys negali pilna apimti pasinaudoti PNPD už vaikus“, – aiškino R. Stanaitytė-Česnulienė Ji pateikė tokį pavyzdį: šiuo metu 2 vaikus auginanti šeima, kurioje kiekvienas iš tėvų uždirba minimalią algą, negali pasinaudoti PNPD visa apimtimi. Jų gaunama nauda dėl PNPD siekia 21 Eur, vietoje maksimalios galimos 60 Eur naudos. Priimti pakeitimai tokiai šeimai atneš 39 Eur per mėnesį papildomos naudos, nes tokia šeima gautų 60 Eur dydžio išmoką už vaikus.