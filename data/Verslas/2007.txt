„JAV akcijos išgyveno viena blogiausių savaičių per pastaruosius porą metų. Penktadienį, kaip ir signalizavo ateities sandoriai, JAV akcijų indeksai nežymiai atšoko, tačiau tai neužsitęsė. Didžiąją prekybos sesijos dalį prekyba neturėjo aiškios krypties ir tai labiau priminė pasivažinėjimą amerikietiškais kalneliais, tačiau sesijos pabaigoje buliai atrado jėgų ištempti indeksus į teigiamas pozicijas“, - rašoma savaitinėje „RoboMarkets“ apžvalgoje. Be to, VIX, arba vadinamasis baimės indeksas, savaitę užbaigė beveik triskart aukštesniu lygiu nei mėnesio pradžioje. Kartu tai buvo skaudi savaitė iki šiol stačiusiems už VIX žemėjimą. Penktadienį prekybą „Dow Jones“ indeksas baigė pakilęs 1,38 proc., tačiau bendra savaitės pozicija buvo neigiama. Šio indekso nuosmukis sukėlė paniką rinkose, investuotojams sunerimus, kad Federalinė rezervų sistema sparčiau kels palūkanas. „Dow Jones“ indeksas praėjusią savaitę iš viso nukrito 5,44 proc. „S&P 500“ indeksas smuko 5,32 proc., „Nasdaq 100“ - 5,36 proc. Tuo metu „FTSE 100“ (Didžiosios Britanijos) indeksas praėjusią savaitę susilpnėjo 4,72 proc. „DAX“ (Vokietijos) - 5,30 proc., „CAC 40“ (Prancūzijos) - 5,33 proc., o „OMX VILNIUS“ (Lietuvos) - 1,88 proc. „NIKKEI“ (Japonijos) indeksas praėjusią savaitę susilpnėjo 8,21 proc., „SHANGHAI 50“ (Kinijos) indeksas - 11.76 proc. Praėjusią savaitę valiutų rinkoje JAV doleris pradėjo stiprinti pozicijas kitų valiutų atžvilgiu. Anot analitikų, tai labiau siejama su technine korekcija po nemažos praėjusių metų pabaigos ir šių metų pradžios JAV dolerio silpnėjimo bangos. Euras dolerio atžvilgiu per savaitę susilpnėjo 0,76 proc., svaras dolerio atžvilgiu - 0,90 proc., doleris Japonijos jenos atžvilgiu per savaitę susilpnėjo 0,45 proc. Tuo metu doleris Šveicarijos franko atžvilgiu per savaitę sustiprėjo 0,78 proc., euras Didžiosios Britanijos svaro atžvilgiu sustiprėjo 0,15 proc., o euras Japonijos jenos atžvilgiu susilpnėjo 1,22 proc. Žaliavų rinkose praėjusią savaitę taip pat nebuvo ramu. Atsinaujinus baimėms dėl perteklinės gavybos, daugiau kaip 6 proc. pigo nafta, JAV WTI (CRUDE OIL) rūšies naftos kaina nukrito žemiau 60 dolerių už barelį ribos. Naftai tai buvo prasčiausia savaitė per dvejus metus. BRENT nafta praėjusią savaitė atpigo 6,57 proc., JAV naftos kaina smuko 6,54 proc., auksas nuvertėjo 1,41 proc., gamtinės dujos - 6,36 proc., o sidabras - 2,01 proc. Anot analitikų, kriptovaliutų ir akcijų rinkos juda panašiai, tad tikėtina, kad bitkoinų ir akcijų koreliacija didės. Šiuo metu nuo metų pradžios JAV akcijų rinkos indeksas „Standard & Poor's 500“ smukęs 2,49 proc., palyginimui, bitkoinas - 42 proc. Bitkoinas dolerio atžvilgiu per savaitę sustiprėjo 26,45 proc., eteriumas dolerio atžvilgiu per savaitę silpnėjo 23,51 proc., o riplas dolerio atžvilgiu per savaitę sustiprėjo net 54,90 proc.