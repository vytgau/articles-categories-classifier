Didesnes minias nei gyventojų yra Utenoje į koncertus surenkantis Bono niekada nėra buvęs Utenoje ir vargu ar žino apie tokį miestą. Tačiau ir Utena, ir visas pasaulis dabar žino, kad dešimtmetį šiame mieste veikiantis prekybos centras „Aušra“ yra Bono įsteigtos įmonės nuosavybė. Į tai tiek Lietuva, tiek Utena ir jos gyventojai sureagavo gana audringai. Investuotojų forumo direktorė Rūta Skyrienė LNK „Žiniose" teigė, kad Utena tai turėtų išnaudoti savo reklamoje, pritraukiant naujus investuotojus. Pašnekovė taip pat juokavo, kad reikia kviesti grupės U2 lyderį tapti investuotojų forumo nariu. Iki vakar Utena apie prekybos centro savininkus nežinojo nieko. Ne visi yra girdėję ir tokį dainininką, ir grupę, tačiau miestiečiai džiaugiasi užgriuvusiu dėmesiu. LNK „Žiniose" kalbinti uteniškiai stebėjosi, kaip į tokį mažą miestelį „įsiskverbti“ galėjo tokia didelė grupė. Kitas pašnekovas teigė, kad toks airių roko žvaigždės gestas yra labai gražus ir padedantis miestui. Paklaustas, kodėl būtent Uteną pasirinko rokeris, uteniškis nesutriko: „Gal ką nors įsimylėjo? Lietuvaitės pasaulyje yra gražiausios. Kažkur tai girdėjau. Einu gatve ir matau vieną už kitą gražesnę“. Utenos rajono meras Alvydas Katinas žiniose apgailestavo, kad apie Bono milijonus Utenoje nieko iki šiol nežinojo, mat būtų žvaigždei pasiūlęs ir kitų investavimo galimybių. „Tenka apgailestauti, kad informacijos nebūvimas galbūt atima galimybę kažkokiems buvusiems ar esamiems kontaktams. Mes kalbėtume ne tik apie koncertus, bet ir investicijas į viešbučius, turizmą, pramonę ir paslaugų sferą“, - entuziazmo neslėpė meras. Meras taip pat juokavo, kad grupės U2 pavadinimą būtų galima išversti į „Utena 2“. „Galbūt padedant tokioms investicijoms Utena galėtų įgauti naują įvaizdį“, - svarstė Alvydas Katinas. Apie Bono ir Utenos sąsajas niekas ir nebūtų sužinojęs, jei ne Valstybinė mokesčių inspekcija, kuri pradėjo krėsti prekybos centrą valdančią įmonę Utenoje. Tiesa, Bono tik vienas iš investuotojų, todėl atsakomybė jam negresia. 