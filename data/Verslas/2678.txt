Verslininkai sutinka, kad apyvartos mažėja, bet sprendimus, ar koreguoti parduotuvių darbo laiką, žada šiek tiek vėliau. Pasibaigus prekybos alkoholiu laikui – 20 val. duris užverti nutarė nedaug parduotuvių, visos jos smulkios. Vėliau – ne nuo 8–9 val., o nuo 10 val., kada prasideda svaigiaisiais gėrimais, atsidaryti verslininkai teigia negalintys, nes iš ryto atvežamos prekės. Didžiųjų prekybos centrų parduotuvės dėl alkoholio taisyklių pokyčių darbo laiko neplanuoja trumpinti. Daugiau kaip tūkstantį smulkių parduotuvių visoje Lietuvoje valdantys tinklai „Aibė“ ir Lietuvos kooperatyvų sąjunga pranešė apie pirmąsias valanda anksčiau darbą baigiančias parduotuves. „Aibės“ rinkodaros departamento direktorė Giedrė Pukienė teigė, kad apie darbo laiko pokyčius spręs kiekvienos aljansui priklausančios parduotuvės, kurių yra apie 750, savininkai. Lietuvos kooperatyvų sąjungos, vienijančios daugiau kaip 300 parduotuvių, generalinis direktorius Raimondas Koreiva buvo atviresnis: darbo laiką netrukus sutrumpins labai daug parduotuvių, o kai kurios jau anksčiau ir užsidaro. Jis taip pat neatmeta ir bankrotų galimybės. Skausmingiausiai nauja tvarka palietė jokiems tinklams nepriklausančias parduotuves ir didmiesčiuose, ir kaime. Vilniuje ir regione 9 parduotuves, kuriose dirba 27 pardavėjai, turinčios įmonės „Budruva“ vienas savininkų Naglis Žukauskas BNS pranešė, kad dėl naujų draudimų per šių metų pirmą savaitę, lyginant su tuo pačiu laikotarpiu pernai, apyvarta smuko 25–30 proc., atleista ketvirtadalis darbuotojų. Naujieji draudimai įtakos turėjo ir toms parduotuvėms, kurios prekiauja tik stipriaisiais gėrimais – jos jau atsidaro ir užsidaro, kai leidžiama prekiauti alkoholiu pagal naujas taisykles. Pavyzdžiui, „Vynotekos“ parduotuvės pirmadienį – šeštadienį dirba nuo 10 iki 20 val., o sekmadienį – nuo 10 iki 15 val. Tačiau šio tinklo parduotuvės, be alkoholio prekiaujančios ir kitomis maisto prekėmis, dirba šiek tiek ilgiau. E. Radžvila: sutrumpinimas nereikšmingas – valanda Nepriklausomų prekybos įmonių asociacijos pirmininkas Eimutis Radžvila sako, kad parduotuves, kurios apribojus alkoholio prekybą, pakeitė darbo laiką galima suskaičiuoti ant pirštų. „Niekas nieko nedaro (darbo laiko netrumpina – BNS ), išskyrus gal vienetus ,“ – teigė prekybininkų atstovas. Pasak jo, „tas sutrumpinimas yra ir nereikšmingas“ – nuo 21 val. iki 20 val. „Vengimas konfliktų, kol žmonės apsipras,“ – BNS teigė E. Radžvila, komentuodamas priežastis, kodėl trumpinamas kai kurių parduotuvių darbo laikas. Atleistos pardavėjos, iki trečdalio smukusi apyvarta „Budruvos“ valdomos parduotuvės Vilniuje pardavėja pranešė, kad darbo laikas vakare sutrumpintas dviem valandomis, o sekmadienį dar daugiau – parduotuvė atsidarys ne 8 val., o 9 val. ir veiks iki 19 val., o ne 22 val. „Studentai pas mus po paskaitų alų pirkdavo, užkandžius, nes priešais – bendrabutis. Dabar jie eis į netoli esantį „Lidlą“, – teigė pardavėja, pasak kurios, daug žmonių, ypač apie naują prekybos alkoholiu tvarką dar nežino – iki 10 val. eina prie kasos su alkoholiu. „Budruvos“ vadybininkas Povilas įsitikinęs, kad tokiais ribojimais žlugdomas smulkusis verslas ir skatinamas „šešėlis“, pavyzdžiui, naktinių parduotuvių veikla. „Niekas niekada nesukontroliuos, ar iš jų neišsinešama. Kas gali susekti ir sukontroliuoti? Žmogus iš tokio baro išeidamas fleškutę įsikiš į kišenę – sakys vakar pirkau ir tebesinešioju“, – teigė jis. Jis neslėpė, kad buvo minčių ir ryte pavėlinti parduotuvių darbo pradžios laiką: „Bet neišeina darbo dienomis pavėlinti, nors ir ne ką ten priprekiaujam, nes reikia prekes priimti“. N. Žukauskas BNS tikino, kad dėl svaigiųjų gėrimų prekybos apribojimų jau atleista ketvirtadalis pardavėjų. Pasak jo, per šių metų pirmą savaitę, lyginant su tuo pačiu laikotarpiu pernai, apyvarta smuko 25–30 proc. Todėl bus tariamasi su kai kurių patalpų savininkais dėl mažesnės nuomos kainos. „Yra planuose, padirbus kokius tris mėnesius, pasiskaičiavus, pasižiūrėjus dvi parduotuves iš viso uždaryti – bus atleisti dar 6 žmonės, mažės algos vadybininkams, kuris jas prižiūri“, – teigė N. Žukauskas. Pasak jo, valdžios planai dėl specializuotų alkoholio parduotuvių stabdo įmonės plėtrą. „Negalime atidaryti naujų parduotuvių, reikia jau esamas uždaryti“. Kelios „Koops“ parduotuvės jau sutrumpino darbo laiką R. Koreiva įsitikinęs, kad nauja alkoholio prekybos tvarka palies vos ne kiekvieną „Koops“ prekybos sistemos parduotuvę. „Aišku, skirtinga situacija yra, bet dauguma, turbūt, planuoja trumpintis darbo laiką, nes po 20 val., kada jau nebegalima alkoholio parduoti paprastą dieną arba sekmadienį po 15 val., yra mažai pirkėjų, kurie ateitų tik maisto produktų. Žmogus kaime iki parduotuvės turintis atžygiuoti keletą kilometrų, neis pikti vieną kitą produktą – pas mus 30 proc. ar net daugiau apyvartos sudaro tik alus ir kiti alkoholiniai gėrimai“, – BNS pareiškė R. Koreiva. „Pirkėjų srautui sumažėjus, laikyti parduotuvę atidarytą neapsimoka“, – pridūrė jis. Pasak R. Koreivos, sutrumpinus „Koops“ parduotuvių darbo laiką, bus atleidžiama dalis pardavėjų. „Sutaupant pusę ar visą darbuotojo etatą, bus pabandymas prarastas pajamas dėl apyvartos kritimo kompensuoti sumažėjusiomis sąnaudomis“, – sakė Lietuvos kooperatyvų sąjungos vadovas. R. Koreiva abejoja, ar parduotuvės sprendimus dėl darbo laiko sutrumpinimo priims greitai: „Nėra taip paprasta padaryti dabar, dar sausio mėnesį, nes dabar toks metas, kai nėra realaus vaizdo: praūžusios šventės – išnaudoti pinigai – perkamumas žmonių gerokai mažesnis, judamumas gyventojų mažesnis“. Anot jo, kaimo parduotuvės žiemą paprastai ir dirba trumpiau negu vasarą: „Tokios parduotuvės svarstys, ar vasarą joms apsimokės grįžti prie įprastinio grafiko. Greičiausiai negrįš“. Lietuvos kooperatyvų sąjungos vadovas prasitarė ir apie galimus parduotuvių uždarymus dėl sumažėjusios apyvartos. „Bus (užsidarančių parduotuvių – BNS), žinoma. Nebus tai masinis reiškinys. Nebus taip, kad va, sutrumpino prekybos alkoholiu laiką, leidžia prekybą nuo 20 metų, tai jos ir užsidarys, gal Lietuvoje viena kita tokia atsiras. Bet tai bus ta paskutinė vinis į parduotuvių, kurios vos išgyveno dėl apyvartų mažų dėl gyventojų mažėjimo, dėl to, kad nėra, kam jose dirbti, karsto dangtį“, – pasakojo R. Koreiva. Širvintose keturios parduotuvės anksčiau užsidaro darbo dienomis Širvintose jau trumpiau dirba keturios parduotuvės iš 23, kurios priklauso „Koops“ sistemai. Širvintų vartotojų kooperatyvo vadovas Vytautas Stundžia BNS pranešė, kad parduotuvės Gelvonuose, Čiobiškyje, Musninkuose, Bartkuškyje dirba valanda trumpiau – iki 20 valandos. „Alkoholiu prekiaujama iki 20 val. ir netikslinga dėl kelių eurų, kurių gali būti ir nebūti, ilgiau prekiauti. Tai ir palengvinimas ir darbuotojams – nebereikės pirkėjams aiškinti, kad negali pirkti alkoholio po 20 val. ir kodėl. Ir kad pačios nepadarytų nusižengimo – kad apsaugoti darbuotojus,“ – sakė V. Stundžia. Musninkų parduotuvės pardavėja BNS abejojo, ar dėl sutrumpinto darbo laiko nukentės ne alkoholio ieškosiantys, o kitų maisto ar ūkio prekių norėsiantys įsigyti gyventojai: „Kas jau čia nuo 20 iki 21 val. ir dar žiemą ateis duonos nusipirkti?“ V. Stundžia taip pat pranešė, kad sekmadieniais, kai alkoholiu galima prekiauti iki 15 val., parduotuvės dirbs kaip ir anksčiau – iki 19 val. Po kelių mėnesių bus apsispręsta, ar dar bus trumpinamos darbo valandos – vėliau, pavyzdžiui nuo 10 val., nuo kada leidžiama prekyba alkoholiu, parduotuvės duris atvers darbo dienomis. Tuo tarpu Ukmergės rajono Veprių miestelio parduotuvė, pasak pardavėjos, darbo laiko koreguoti neplanuoja. „Anksčiau 8 val. buvo apgultis, dabar 10 val. ateina visi pijokai ir apsiprekina. Priprato jau. Prieš 20 val. dar pasirodo. Priklausomai nuo to, kaip jie pinigų turi“, – teigė moteris. „Aibė“: spręs parduotuvių savininkai „Aibės“ rinkodaros departamento direktorė tikino, kad kiekvienos parduotuvės savininkai atskirai spręs, ar trumpins darbo laiką, bet pripažino girdėjusi pamąstymų dėl to, kad kai kurie tai daryti būsiantys priversti. „Girdėjau keletas parduotuvių svarto, gal kai kurie jau ir pasidarė“, – BNS tvirtino G. Pukienė. Pasak jos, kol kas per anksti priiminėti sprendimus dėl darbo laiko korekcijų dėl sugriežtintios alkoholio prekybos. „Nesudarykime tokio vaizdo, kad perka tik alkoholį, todėl prie trumpinant darbo laiką, parduotuvės, kur prekiauja ir kava, kepiniais, pieno produktais, dar reikia skaičius turėti,“ – sakė G. Pukienė. Didieji prekybos centrai darbo laiko nekeičia Pasak „Norfos“ atstovo spaudai Dariaus Ryliškio, šio tinklo parduotuvių darbo laiką lems pirkėjų srautai ir poreikiai. „Po kažkiek laiko priimsime kažkokius sprendimus. Atsižvelgsime į kiekvienos konkrečios parduotuvės situaciją,“ – sakė jis. „Iki“ viešųjų ryšių vadovės Bertos Čaikauskaitės teigimu, šiuo metu keisti „Iki“ parduotuvių darbo laiką visoje šalyje neplanuojama. Anot jos, pasikeitus alkoholinių gėrimų prekybos tvarkai, „Iki“ didesnių pirkėjų srautų pokyčių nepastebėjo. „Jie išlieka panašūs kaip kiekvienų metų sausio mėnesio pradžioje,“ – BNS tvirtino B. Čaikauskaitė. „Rimi“ atstovė spaudai Giedrė Bielskytė pranešė, kad dėl alkoholio prekybos laiko ribojimų neplanuojama trumpinti „Rimi“ darbo laiką. „Kol kas tokiu planu neturime. Stebime srautus. Spręsime, ką daryti, jeigu matysime, kad srautai radikaliai pasikeitė. Kol kas tokio klausimo nėra mūsų darbotvarkėje“, – BNS sakė G. Bielskytė. „Maximos“ komunikacijos ir korporacinių reikalų departamento direktorė Ernesta Dapkienė taip pat informavo, kad nėra numatyta koreguoti parduotuvių darbo laiką. Lietuvos prekybos įmonių asociacijos vadovas Laurynas Vilimas prognozuoja, kad kol kas nesvarstantys galimybės trumpiau dirbti, didieji prekybos centrai prie šios idėjos negrįš ir vėliau. „Abejoju ar vėliau praėjus kai kuriam laikui trumpins darbo laiką būtent dėl šio sprendimo (alkoholio prekybos laiko ribojimo – BNS)“, – teigė L.Vilimas, bet pabrėžė, kad trumpinimas galima dėl kitų priežasčių, pavyzdžiui, pirkėjų srautų sumažėjimo. Nuo sausio 1–osios alkoholį galima įsigyti ir vartoti tik nuo 20 metų. Prekybos vietose, išskyrus viešojo maitinimo įstaigas, trumpėja alkoholio prekybos laikas: darbo dienomis ir šeštadieniais jo bus galima įsigyti nuo 10 iki 20 val., sekmadieniais – nuo 10 iki 15 val.