„Abi šalys atsisakė savo pretenzijų. Artimiausiu metu atnaujinsime viešojo pirkimo procedūras, kurios, tikimės, baigsis pasirašoma sutartimi su konkurso nugalėtoju“, – BNS pirmadienį atsiųstame komentare teigia savivaldybės administracijos direktorius Gintaras Petrauskas. Kauno apygardos teismas „Hidrostatybos“ prašymu vasario viduryje buvo sustabdęs trečią kartą skelbtą alėjos rekonstrukcijos rangovo konkursą. Praėjusį penktadienį byla nutraukta, patvirtinus taikos sutartį. Kauno savivaldybė yra skelbusi, kad „Hidrostatyba“ buvo viena iš keturių konkurso dalyvių Kilus įtarimų dėl jos pateiktų dokumentų tikrumo, bendrovė buvo pašalinta iš konkurso ir šį sprendimą apskundė teismui. Pernai užbaigus Laisvės alėjos pirmojo etapo darbus, dabar rangovas ieškomas keturis kartus ilgesnei alėjos daliai – nuo A. Mickevičiaus iki Vilniaus gatvės – rekonstruoti. Planuojama, kad visa alėja bus atnaujinta iki 2020 metų.