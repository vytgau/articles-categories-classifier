„Buvo tokių sumų, kur virš pusės milijono žmonės atnešė iškeisti. Mes pasidomėjom, iš kur jis gavo tas sumas. (...) Atsineša įvairiomis talpomis, čia irgi matome, atsineša maišelį kartais, atsineša indelį, kartais atsineša stiklainyje tuos pinigus. Vieni tik randa dabar, kiti tiesiog taupo kažkur, turi litų atsiminimui, sentimentams, gal jau galiausiai patikėjo, kad jau euras ir jau reikia atvažiuoti išsikeisti“, – teigia Lietuvos banko Grynųjų pinigų departamento Politikos, emisijos ir kontrolės sk. viršininkas Egidijus Paleckis. Prieš pat euro įvedimą 2014-ųjų pabaigoje rinkoje cirkuliavo beveik 6 milijardai litų, daugiau – metalinių nei popierinių. Aišku, didžioji dauguma jų jau iškeista. Vis dėlto gana padori suma – arti pusės milijardo – dar nesugrįžusi į banką. Vien neiškeistų banknotų, skaičiuojama, dar likę maždaug 6 proc. nuo visų buvusių apyvartoje. Dalis litų, kaip teigia kolekcininkai, nugulusi būtent pas juos.