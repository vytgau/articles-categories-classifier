Tomas Corley yra žurnalistas, knygų apie tikras sėkmės istorijas autorius. Jis aistringai domisi milijonierių sėkmės istorijomis, tarp jų ieškodamas bendrų vardiklių, gyvenimo būdo įpročių ir kitokių panašumų. Corley nedomina tie milijonieriai, kurie turtus paveldėjo, laimėjo loterijoje ar kitaip praturtėjo neįdėdami pastangų, nes iš šių žmonių nėra ko pasimokyti. Jau kalbėjome apie milijonierių įpročius ir ko jie tikrai nedaro, tačiau Corley išskiria ir 4 žingsnius, kurie, pasak jo 5 metus trukusio tyrimo, veda į finansinę nepriklausomybę. Dar prieš tai pasakysime, kad sėkmės receptas tikrai neegzistuoja. Kas suveikė kitiems, jums gali ir nesuveikti. Tačiau mažos pamokos, pasiimtos iš savo jau pasiekusių žmonių, jums gali bent šiek tiek padėti ar suteikti įkvėpimo. Štai ką, pasak Corley, nuveikė milijonieriai siekdami finansinės nepriklausomybės: 1. Tapo savo srities profesionalais Gyvenimas yra labai trumpas, bet laiko tapti bent vienos srities virtuozu tikrai turite. Įrankis, kuris tinka viskam, netinka niekam, todėl pasirinkite sritį, kuri jus domina labiausiai. Tuomet skaitykite literatūrą, praktikuokitės, jei reikia - įsirašykite į kokius kursus ar pasistenkite įsidarbinti pas kitą profesionalą, kuris jus pamokytų. 2. Neiššvaistė savo pinigų Billas Gatesas savo laiku buvo jauniausiu pasaulio milijardieriumi, tačiau nusipirko tik porą brangių ne visai reikalingų daiktų. Corley teigia, kad žmonės, kurie yra užsispyrę ir tikslingai juda savo svajonės link, geba planuoti savo asmeninius finansus taip, kad išleidžia tik maždaug 80 proc. savo mėnesinių pajamų. Tačiau, žinoma, taupyti nepakanka. 3. Investavo savo laisvus pinigus Jei pinigai nedirba jums, jūs dirbate savo pinigams. Nenaudojami jie nuvertėja. Corley teigia, kad milijonieriai kildami savo srityje retai laikė nenaudojamus pinigus - jie visuomet juos investavo. Kartais tikėtis greitos grąžos tiesiog neįmanoma, tačiau net tuomet pinigus geriau investuoti nei laikyti stalčiuje ar sąskaitoje. 4. Susikūrė kelis pajamų šaltinius Finansinė nepriklausomybė reiškia, kad jūs išliksite geroje padėtyje net jei, pavyzdžiui, prarasite darbą. Vienintelis kelias tai pasiekti yra užsitikrinti kelis stabilius pajamų šaltinius. Corley pastebėjo, kad milijonieriai neskubėjo jų auginti visų iš karto. Jie investavo ir kūrė verslus, į juos įdėdami daug darbo. Tačiau vienam iš šaltinių žlugus, šie verslininkai žinojo kada pasitraukti ir nebuvo per daug prisirišę, nes šalia turėjo dar kelis projektus. Žmonės dažnai nugrimzta į asmenines finansines krizes, kai yra prisirišę prie vieno pinigų šaltinio ir leidžia jam juos paskandinti. Žinoma, tai nėra receptas kiekvienam, tačiau daugybei žmonių šie žingsniai padėjo. Svarbu nepraleisti galimybių ir nebijoti rizikuoti.