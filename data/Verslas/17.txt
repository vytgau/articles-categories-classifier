Pirmadienį apie pietus Vilniaus apskrities mokesčių inspekcijoje Ulonų gatvėje Šiaurės miestelyje buvo tiršta. Tiek gyventojų, tiek verslo klientų aptarnavimo salėse buvo karšta ir gausu interesantų. Vis dėlto žmonės nebuvo baisiai pikti. Vos vienas kitas, pamatęs, kiek gali tekti laukti ir sužinojęs, kad pareigą dar galima atlikti trečiadienį, apsisuko ir patraukė savais keliais. „Jeigu turite el. bankininkystės prisijungimus, galite deklaruoti antrame aukšte – ten padės mūsų specialistai“, – prie eilės numerio aparato kantriai aiškino VMI darbuotojas. Sprendžiant iš išspausdinto bilietėlio numerio ir ekrane degančių skaičių, norėdami deklaruoti pajamas eilėje gyventojai turėjo laukti po 2 valandas. Panašiai tiek užtrukti turėjo ir teikiantys deklaracijas Kaune. Mėginantys prisiskambinti VMI arba „Sodrai“ taip pat susiduria su keblumais – laukti gyvos konsultacijos gali tekti labai ilgai. Gyventojai teikė ne tik pajamų deklaracijas, tačiau taip pat pildė prašymus pervesti 2 proc. GPM paramai ar labdarai, taip pat 1 proc. partijoms.  VMI Mokestinių prievolių departamento direktorė Stasė Aliukonytė-Šnirienė pripažino, kad šiemet klientų itin daug: „Šiais metais, neabejotinai gyventojų aktyvumas yra rekordinis. Ačiū jiems, kad deklaracijas teikia laiku. Šiuo metu gautas deklaracijų skaičius jau viršijo pernai per visą deklaravimo laikotarpį gautų deklaracijų skaičių, o iki deklaravimo pabaigos dar yra kelios dienos. Gyventojai, kurie privalo teikti deklaracijas ir sumokėti GPM tą turėtų padaryti iki trečiadienio (gegužės 2 d.), tačiau tiems, kurie permoką gali susigrąžinti, apskritai nėra jokio apribojimo, tą jie gali daryti ir po gegužės 2 d. už 5 praėjusius metus.“ Pirmadienį vien Vilniuje aptarnauta daugiau kaip 1,8 tūkst. gyventojų. Kaune – apie 1,5 tūkst. „Deklaravimo laikotarpiu pagrindinės gyventojų ir įmonių aptarnavimo salės dirba iki 18 val. (prieš nedarbo dieną – iki 17 val.), bet šiemet visuose VMI padaliniuose įtvirtino naują taisyklę: konsultantai dirba tol, kol aptarnaujamas paskutinis mokesčių mokėtojas“, – komentavo S. Aliukonytė-Šnirienė. Šiemet privalomų pajamų deklaracijas dar nepateikė apie 205 tūkst. gyventojų. Iš viso už 2017 m. mokestinį laikotarpį pateikta 1,23 mln. GPM deklaracijų. Į klausimą, kas laukia tų, kurie laiku nepateiks deklaracijų ir nesumokės susidariusios GPM nepriemokos, direktorė atsakė taip: „VMI tikrai nepuola ir nepuls bausti gyventojų kurie vėluoja pateikti deklaraciją, net ir tada, kai tą daryti jie privalėjo. VMI visuomet duoda protingą laikotarpį joms pateikti net ir po gegužės 2 d., be jokių baudų. Puikiai suprantame, jog aplinkybių pasitaiko įvairių ir nepiktybiškai pamiršusių niekas nebaudžia, vis dėlto, gyventojai norintys paskirti paramą, tačiau nepateikę laiku deklaracijos ir nesumokėję privalomų mokesčių, paramos pervesti nebetenka teisės, jiems taip pat atsiranda delspinigių.“ 271 tūkst. gyventojų jau išmokėta beveik 43 mln. Eur permokėto GPM. Pavedimus į gyventojų sąskaitas VMI atlieka kiekvieną darbo dieną, o sąrašus sistema sudaro atsitiktine tvarka. Atkreiptinas dėmesys, kad dalis gyventojų, deklaruojančių pajamas, turi sumokėti ne tik susidariusią GPM nepriemoką VMI, bet tam tikrais atvejais ir privalomojo sveikatos draudimo (PSD) ir valstybinio socialinio draudimo (VSD) įmokas „Sodrai“. „Šiemet skolininkus skaičiuoti dar anksti, kadangi deklaracijų pateikimo ir įmokų už praėjusius metus sumokėjimo terminas dar nesibaigė. Pavyzdžiui, pernai pasibaigus deklaravimo laikotarpiui buvo apie 40 tūkst. individualia veikla užsiimančių bei savarankiškai ūkininkaujančių žmonių, kurie įmokų už praėjusius ar dar ankstesnius metus nebuvo sumokėję. Savarankiškai dirbantieji moka PSD ir VSD įmokas. Įmokų tarifai priklauso nuo veiklos, kurią vykdo žmogus“, – komentare DELFI informavo „Sodra“. Nespėjus laiku sumokėti įmokų už praėjusius metus, gyventojams apie tokią prievolę esą bus priminta žinute į asmeninę „Sodros“ paskyrą arba el. paštu (jei tokį gyventojas nurodė). „Susidūrę su sunkumais sumokėti visas įmokas iš karto, gyventojai taip pat gali kreiptis į mus dėl įmokų atidėjimo. Pateikus reikalingus dokumentus įmokų mokėjimas gali būti atidedamas ir suderinamas įsiskolinimo padengimo grafikas“, – nurodė „Sodros“ atstovai.