Žemės ūkio veikloje naudojamiems gazoliams akcizų tarifą siūloma padidinti nuo 21 iki 56 eurų už 1000 litrų produkto. Dėl mokestinių pakeitimų vienas litras šio produkto pabrangtų maždaug 4 euro centais. Standartinį akcizų tarifą gazoliams siūloma padidinti nuo 330,17 iki 347 eurų už 1000 litrų produkto. Šio produkto kaina dėl mokestinių pakeitimų galėtų padidėti 2 euro centais už litrą produkto. Įstatymo projektu taip pat siūloma nuo kitų metų kovo 1 d. akcizų už cigaretes specifinį elementą padidinti iki 59 eurų už 1000 cigarečių kartu nustatant, kad minimalus kombinuotasis akcizų tarifas už 1000 cigarečių būtų ne mažesnis kaip 96 eurai. Atitinkamai siūloma didinti akcizų tarifą ir cigarams bei cigarilėms iki 37 eurų už kilogramą produkto, atsižvelgiant į adekvatų mokestinį poveikį kainai. Padidinus cigarečių specifinį akcizų tarifą šių produktų pakelis (20 vnt.) vidutiniškai galėtų pabrangti apie 10 euro centų. Svarstomomis pataisomis siūloma panaikinti akcizų lengvatą akmens anglims, koksui ir lignitui ir šiems produktams nustatyti standartinį akcizų tarifą: akmens anglims - 7,53 euro už toną, o koksui ir lignitui - 8,98 euro už toną šių produktų. Kaip pažymima dokumento aiškinamajame rašte, dėl padidintų akcizų tarifų valstybės biudžetas kitais metais papildomai galėtų gauti apie 34,1 mln. eurų pajamų.