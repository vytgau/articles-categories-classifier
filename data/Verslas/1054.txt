Kiek anksčiau šį mėnesį netikėtai paskelbęs apie 25 proc. muito importuojamam plienui ir 10 proc. muito importuojamam aliuminiui įvedimą, D. Trumpas šokiravo pasaulį ir papiktino artimiausius Vašingtono sąjungininkus, kurie netrukus pareikalavo atleisti juos nuo naujų tarifų. „Iki 2018 metų gegužės 1 dienos stabdomas muitų taikymas plieno ir aliuminio importui iš šių šalių“, – pareiškė Baltieji Rūmai, išvardiję ES valstybes nares, Argentiną, Australiją, Braziliją, Kanadą, Meksiką ir Pietų Korėją. „Kiekviena iš šių šalių su Jungtinėmis Valstijomis palaiko svarbius su saugumu susijusius santykius“, – nurodoma dokumente. JAV su šiomis šalimis tariasi „dėl alternatyvių būdų, kurie leistų patenkinamai išspręsti žalos, kurią nacionaliniam saugumui gali daryti plieno gaminių importas, problemą“, ir importuojamam prekybos partnerių plienui muitai kol kas nebus taikomi. JAV prekybos atstovas Robertas Lighthizeris Senato finansų komitetui ketvirtadienį pareiškė, jog D. Trumpas, likus mažiau negu parai iki naujųjų muitų įsigaliojimo, leido sustabdyti jų taikymą. „Pagal prezidento sumanymą kai kurios šalys, remiantis tam tikrais kriterijais, turėtų būti atleistos nuo muitų“, – pareiškė R. Lighthizeris komiteto nariams. Daugelis šalių, įskaitant ES, Baltuosius Rūmus įspėjo, jog imsis ryžtingų atsakomųjų priemonių, jeigu bus nustatyti muitai jų eksportuojamiems metalo gaminiams. „Prekybos karas niekam nėra naudingas“ Apie metalų importo muitų taikymo sustabdymą buvo pranešta netrukus po to, kai D. Trumpas paskelbė apie naujas sankcijas Kinijai už, anot jo, JAV intelektinės nuosavybės „vagystę“. Pagrindine didžiulio plieno pasiūlos pertekliaus pasaulio rinkoje priežastimi laikoma Kinija ir europiečiai per pastarosiomis dienomis vykusius pokalbius su Vašingtonu atkakliai pabrėžė šią mintį. Už prekybą atsakinga Europos Komisijos (EK) narė Cecilia Malmstrom Vašingtone šią savaitę praleido dvi dienas, kurias skyrė deryboms dėl muitų išimties Europos Sąjungai. Dėl atsargumo Komisija parengė galimų priešpriešinių priemonių sąrašą, įskaitant muitus žemės riešutų sviestui ir „Harley Davidson“ motociklams. „Aiškiai parodėme, jog nenorime prekybos karo. Prekybos karas niekam nėra naudingas“, – pareiškė Komisijos pirmininkas Jean-Claude Junckeris (Žanas Klodas Junkeris).