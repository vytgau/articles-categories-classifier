Elektros perdavimo operatorė „Litgrid“ skelbia, kad šis suvartojimas Lietuvoje yra didžiausias nuo 1992 metų. „Elektros rinka veikia efektyviai - vidutinė rinkos kaina 2017 metais, palyginus su 2016 metais, buvo mažesnė 4 proc. - 35,1 euro už megavatvalandę. Nuo „NordBalt“ veikimo pradžios, rinkos kainos Lietuvoje krito 15,8 proc. Ne mažiau svarbus ir stabilus perdavimo sistemos darbas“, - pranešime teigė „Litgrid“ vadovas Daivis Virbickas. Anot jo, pernai nepatiektos energijos kiekis (energy not supplied, ENS) buvo 1,67 MWh, o vidutinis tiekimo sutrikdymo laikas (average interruption time, AIT) 0,061 minutės. Tai, pasak D. Virbicko, geresni rodikliai negu Europos vidurkis. Elektros vartojimas Lietuvoje augo visuose sektoriuose, išskyrus transportą - žemės ūkio sektorius suvartojo 4,4 proc. daugiau nei 2016 metais, pramonės įmonės - 3,9 proc. daugiau, gyventojai - 2 proc. daugiau, o paslaugų sektorius - 1,8 proc. daugiau. Tik transporto sektoriaus suvartojimas beveik nekito - suvartota 0,1 proc. mažiau elektros. (ELTA)