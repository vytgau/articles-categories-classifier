EBPO komiteto posėdyje Paryžiuje pirmadienį pristatyta Lietuvos ekonominė apžvalga – vienas iš narystei privalomų instrumentų, kuriuo identifikuotas įvairių sektorių politikos poveikis ilgalaikiam šalies augimui ir makroekonominei situacijai. „Sekretoriatas pristatė Lietuvos apžvalgą, diskusija vyksta labai sklandžiai. Reikėtų pasidžiaugti, kad dauguma apžvalgoje pateiktų rekomendacijų arba jau yra pradėtos įgyvendinti, arba numatytos Vyriausybės programos priemonių plane“, – telefonu iš Paryžiaus BNS sakė V. Šapoka. Pasak jo, visos rekomendacijos viešai bus paskelbtos vėliausiai po pusantro mėnesio. „Pati apžvalga dar baigiama ruošti, todėl dabar dar būtų kiek per ankstyva įvardinti konkrečias rekomendacijas“, – teigė ministras. Anot V. Šapokos, ekonominės apžvalgos pristatymas yra vienas paskutiniųjų egzaminų Lietuvai, siekiančiai tapti EBPO nare. „Dar reikia sulaukti kelių EBPO komitetų formalių išvadų, bet paskutinių iš svarbių žingsnių yra būtent šiandien (...) Tikimės, kad procesas bus užbaigtas sklandžiai, viskas vyks taip kaip ir planuota“, – pabrėžė V. Šapoka. Pasaulio įtakingųjų klubu neformaliai vadinamai EBPO dabar priklauso 35 aukštą ekonominio išsivystymo lygį pasiekusios valstybės. Lietuva pradėti stojimo į EBPO procesą pakviesta 2015 metų birželį. EBPO siūlo savo nariams ir šalims partnerėms paramą, pagrįstą organizacijos vertybėmis, diegiant gerąsias pasaulines praktikas bei standartus makroekonomikos, aplinkosaugos, švietimo, mokslo, technologijų, inovacijų srityse.