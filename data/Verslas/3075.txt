Kaip teigė Lietuvos banko Priežiūros tarnybos atstovė Agnė Kazlauskienė, vykstant kredito unijų sistemos reformai, kredito unijos iki 2018 metų sausio 1 dienos privalėjo apsispręsti, ar toliau tęsti kredito unijos veiklą įstojant į centrinę kredito uniją, ar pradėti persitvarkymo į banką procedūrą. „Tam, kad kredito unija galėtų persitvarkyti į banką, kredito unija visų pirma turi gauti Lietuvos banko sutikimą pradėti pertvarkymo procedūrą“, – DELFI nurodė ji. A. Kazlauskienė sakė, kad šia galimybe iki šiol pasinaudojo penkios kredito unijos: „Mano unija“, LTL, „Saulėgrąža“, Rato kredito unija ir kredito unija „Taupa“. „Joms Lietuvos bankas, įvertinęs pertvarkymo plane numatomus atlikti veiksmus, išdavė sutikimus pradėti vykdyti pertvarkymo procedūras“, – sakė centrinio banko atstovė. Ji nurodė, kad gavusi Lietuvos banko sutikimą pradėti pertvarkymo procedūrą, kredito unija, tęsdama įprastą savo veiklą, tuo pačiu turės atlikti pasirengimo tapti banku veiksmus (adaptuoti organizacijos struktūrą, veiklą, pritaikyti vidaus tvarkas, gauti banko licenciją ir kt.) bei pereinamuoju laikotarpiu vykdyti griežtesnius kapitalo dydžio reikalavimus. „Lietuvos bankas nuolat stebės, ar pertvarkomos kredito unijos laikosi pertvarkymo plano ir ar tinkamai bei laiku atlieka parengiamuosius veiksmus tapimui bankais. Jeigu bus matoma, kad pertvarkoma kredito unija nesilaiko plano, Lietuvos bankas turi teisę atšaukti sutikimą dėl pertvarkos. Jeigu pertvarkoma kredito unija iki 2023 metų sausio 1 dienos negautų banko licencijos ar netaptų centrinės kredito unijos nare, ji netektų ir kredito unijos veiklos licencijos“, – sakė A. Kazlauskienė.