Kinija gali padidinti plieno tiekimą besivystančioms rinkoms, pavyzdžiui, Filipinams ir Vietnamui, tačiau ji rizikuoja susidurti su konkurencija tokių šalių kaip Rusija, Ukraina ir Turkija, sakė pramonės atstovai. Kinijos aliuminio eksportuotojai gali taip pat laikytis analogiškos taktikos. Jiems tektų atremti gamintojų iš Pietų Korėjos ir Tailando konkurenciją. D. Trumpas ketvirtadienį paskelbė apie planus pritaikyti 25 proc. importo muitų tarifus plienui ir 10 proc. - aliuminiui. Oficialaus pareiškimo apie muitų įvedimą laukiama kitą savaitę. D. Trumpo nuomone, muitai apsaugotų darbo vietas Jungtinėse Valstijose. Susirūpinimas dėl pasaulinio prekybos karo smogė Azijos akcijų rinkai, ypač plieno gamintojų, eksportuojančių savo produkciją į JAV rinką, akcijoms. Pietų Korėja, trečia didžiausia plieno gamintoja JAV po Kanados ir Brazilijos, labiausiai nukentės nuo muitų įvedimo. Tarp kitų Azijos plieno gamintojų, eksportuojančių produkciją į JAV, - Japonija, Taivanas ir Indija. Kinijos, didžiausios pasaulyje plieno gamintojos, daliai tenka vos apie 2,9 proc. plieno importo į JAV, rodo „Wood Mackenzie“ duomenys. Jungtinės Valstijos, kurios yra didžiausia plieno importuotoja pasaulyje, pernai importavo iš viso 35,6 mln. tonų šios žaliavos. Dalis kinų produkcijos, skirtos Jungtinėms Valstijoms, bus nukreipta į Pietryčių Aziją, teigė ASEAN šalių Metalurgijos tarybos viceprezidentas Robertas Cola. „Regione susidarys pasiūlos perteklius, kainos kris, o tai būtų gera žinia vartotojams“, - sakė R. Cola. Pietryčių Azijos šalys, įskaitant kelias sparčiausiai augančias pasaulio ekonomikas, tokias kaip Filipinai ir Vietnamas, priklauso didžiausioms plieno importuotojoms. Daugelis iš jų turi ribotų ir brangiai kainuojančių vidaus pajėgumų plieno gamybai. Pasak R. Cola, Pietryčių Azijai 2017 metais teko maždaug ketvirtadalis plieno eksporto iš Kinijos. Krentant kainoms, Kinija susidurs su tokių šalių kaip Rusija, Ukraina, Artimieji Rytai ir Turkija konkurencija, pažymėjo Richardas Lu, konsultacinės įmonės CRU analitikas. Tačiau didelė vidaus paklausa gali padėti Kinijai išvengti plieno pertekliaus, sakė R. Lu. Plieno tiekimas Kinijos sumažėjo nuo 2015 metų, kai buvo pasiektas rekordinis 112,4 mln. tonų lygis. Japonijos ir Kinijos, dviejų didžiausių Azijoje aliuminio produkcijos JAV eksportuotojų, tiekimas sudaro atitinkamai 11 ir 14 proc. metalo eksporto iš šių šalių. Kinijos aliuminio gamintojos, ieškodamos naujų eksporto rinkų, gali sudaryti rimtą konkurenciją Pietų Korėjos, Indonezijos, Vietnamo ir Tailando metalurgijos įmonėms. Kinijos „Hongqiao Group“, didžiausia aliuminio gamintoja pasaulyje, jau svarsto galimybę perkelti anksčiau uždarytus nelegalius metalurgijos pajėgumus už šalies ribų, daugiausia - į Indoneziją.