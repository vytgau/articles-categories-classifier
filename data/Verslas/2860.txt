Įsigijus bilietą į skrydžius prabangiose, visiškai nuo lėktuvo salono atskirtose kabinose, bus galima keliauti pasirinkus reisą komercinės paskirties orlaiviu „Boeing 777“, rašo „Daily Mail“. Visiškai uždarų kabinų plotas – 3,7 kvadratinio metro. Pabrėžiami tokie jų pranašumai kaip privatumo užtikrinimas, galimybė paskanauti gurmaniškų patiekalų, taip pat išvengti erzinančio apšvietimo, nes jis pakeistas specialiai suprojektuota šviestuvų sistema. Nepamirštama užsiminti ir apie kabinose sumontuotus 32 colių skersmens televizorius. Dubajuje rengiamoje aviacijos parodoje pristatytos kabinos daro įspūdį. Į jas veda nuo grindų iki lubų siekiančios stumdomos durys, kurias užstūmus galima mėgautis privatumu. Daugelyje kabinų yra ir langai, tad pasiėmus pagal specialų užsakymą pagamintus žiūronus galima pasižvalgyti į vaizdą už lėktuvo borto. Įdomu tai, kad vidurinėje eilėje esančiose kabinose įrengti virtualieji langai, kuriais transliuojamas išorėje sumontuotų optinių skaidulinių kamerų perduodamas vaizdas. Kabinose įsikūrę keleiviai gali naudotis nuotolinio valdymo belaide sistema, asmenine drabužine, specialia vieta bagažui susidėti. Kabinos apšviestos akims pritaikyta šviesa. Pasirūpinta ir temperatūra, kurią, žinoma, galima reguliuoti paliečiant specialų mygtuką. Naujomis oro transporto bendrovės „Emirates“ paslaugomis besinaudojantys keleiviai galės per vaizdo skambutį susisiekti su orlaivio įgula ir neišeidami iš jaukių kabinų pranešti savo pageidavimus. Gėrimai ir užkandžiai keleiviams perduodami per specialų aptarnavimo langelį, kad būtų kuo mažiau drumsčiamas privatumas. Kabinose įrengtos sėdynės yra aptrauktos oda. Jas galima visiškai ištiesti, nustatyti gravitaciją nuslopinančią padėtį arba kitaip reguliuoti savo nuožiūra. Pasak oro vežėjo atstovo, pristatytas kabinas įkvėpė „Mercedes-Benz S-Class“ automobiliai, o štai gravitacijos visiškai nejusti leidžiančių sėdynių kūrėjai pasitelkė NASA taikomas technologijas. 