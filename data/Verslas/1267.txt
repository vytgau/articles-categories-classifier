Lietuvos banko valdybos nario Mariaus Jurgilo teigimu, jau dabar jaučiamas didžiulis įrangos kūrėjų susidomėjimas „LBChain“ platforma. „Ji unikali tuo, kad tai būtų viena pirmųjų pasaulyje tokio pobūdžio finansų rinkos reguliuotojo kuriama platforma, kurioje verslas galėtų išbandyti ir diegti vartotojams naudingas ir pažangias finansų paslaugų inovacijas“, - sako M. Jurgilas. Lietuvos bankas paskelbė ikiprekybinio pirkimo kvietimą teikti pasiūlymus sukurti „LBChain“ platformą-paslaugą. Numatoma, kad projektas bus pradėtas įgyvendinti vasarą ir dar labiau paskatins fintech įmonių plėtrą bei steigimąsi Lietuvoje, teigiama Lietuvos banko pranešime. Lietuvos banko plėtojama „LBChain“ platforma padėtų Lietuvos ir tarptautinėms įmonėms įgyti naujų žinių, vykdyti blokų grandinės technologijos tyrimus, pritaikant ir išbandant šia technologija pagrįstas paslaugas finansų įstaigų veikloje. Finansinių paslaugų veiklai palankios reguliacinės ir priežiūrinės aplinkos sudarymas ir inovacijų finansų sektoriuje skatinimas yra viena iš strateginių Lietuvos banko veiklos krypčių.