Kas pusmetį skelbiamame pranešime Kongresui JAV Federalinis atsargų bankas (FED) ėmėsi raminti investuotojų baimes dėl infliacijos bei patikino nematąs jokių rimtų rizikų, kurios galėtų sutrikdyti banko planą kelti palūkanų normas. Po šio pranešimo 10-ies metų JAV valstybės obligacijų pelningumas atsitraukė iki 2,8806 proc. Palyginimui, trečiadienį pasirodžius FED sausio mėnesio protokolams, obligacijos šoktelėjo iki daugiau nei ketverių metų maksimumo - 2,9570 proc. Spartus JAV obligacijų pelningumo augimas buvo vienas pagrindinių faktorių, šio mėnesio pradžioje Volstrite sukėlęs tokią paniką, kokios rinkose nebuvo jau senokai. Penktadienį pagrindiniu JAV akcijų varikliu tapo technologijų įmonės. Nuo 2015-ųjų atskirai veikiančios įmonės „Hewlett Packard“ ir HP buvo tarp daugiausiai kilusių įmonių paskutinę šios savaitės darbo dieną. „Dow Jones Industrial Average“ kilo 0,6 proc., iki 25 113,24 punkto. „S&P 500“ indeksas šoktelėjo 0,68 proc., iki 2 722,68 punkto, o daug technologijų įmonių savo sąraše turintis „Nasdaq Composite“ kilo 0,6 proc., iki 7 259,27 punkto.