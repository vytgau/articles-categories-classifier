Socialiniuose tinkluose pasidalintame įraše matyti, kaip kelininkų komanda – keturi žmonės – tvarko duobėtas Panevėžio gatves. Keturi darbininkai pakankamai didelės apimties duobę užpylė asfaltbetoniu, o užpilą užlygino kojomis – pagalbinių priemonių darbams atlikti jiems neprireikė. Trečiadienį bendrovės „Panevėžio gatvės“ direktoriui G. Petrauskui jau nuo ryto teko apie tokius darbo metodus aiškintis miesto merui Ryčiui Mykolui Račkauskui. Meras priėmė G. Petrausko prašymą trauktis iš darbo. „Taip, jo prašymą išeiti iš darbo priėmiau, bet dar nepasirašiau. Nežinau, ar galiu pasirašyti. Galbūt tai turi padaryti administracijos direktorius. Mano pozicija aiški: nei toks direktorius, nei tokie darbuotojai negali dirbti. Puiku, kad yra visuomeniškų žmonių, kurie užfiksavo tokius atsainius kelininkų darbus“, – griežtai išreiškė savo poziciją meras R. M. Račkauskas. Bendrovės „Panevėžio gatvės“ direktorius G. Petrauskas naujienų portalui JP patvirtino, kad parašė prašymą išeiti iš darbo ir jį įteikė merui. „Mačiau vienintelę išeitį ir parašiau prašymą. Jei negaliu iš darbuotojų išreikalauti sąžiningai dirbti, tai kas belieka. Tokio atsainaus darbo dar neteko matyti. Kitas dalykas, nėra kvalifikuotų darbuotojų. Šituos atleidus, kas ateis? Tokie patys, kuriems nerūpi atliekamas darbas. Juk negali kiekvienam priimtam darbininkui pirštu rodyti, kaip reikia dirbti. Dvylika metų išdirbau bendrovėje. Matyt, pats laikas trauktis“, – aiškino G. Petrauskas. Jis sakė, kad be darbo neliks – jo ieškos. 