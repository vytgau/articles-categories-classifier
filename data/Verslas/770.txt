Renginio atidaryme taip pat dalyvavo Latvijos Prezidentas Raimondas Vėjuonis, Estijos Prezidentė Kersti Kaljulaid ir JAV komercijos sekretorius Wilburas Rossas. Į verslo forumą susirinko rekordiškai daug - 400 - dalyvių, tarp kurių JAV kompanijų ir JAV administracijos atstovai bei 18 įmonių iš Lietuvos, kurios garsina šalį aukštųjų technologijų, lazerių, gynybos, gyvybės mokslų srityse. Lietuvos verslo delegacija - didžiausia tarp Baltijos šalių. Sveikindama forumo dalyvius ir svečius, Prezidentė pabrėžė, kad Lietuvą ir JAV sieja intensyvi draugystė ir bendradarbiavimas ne tik saugumo, bet ir verslo, ekonomikos srityse. Valstybės vadovė pakvietė šalių kompanijas aktyviau plėtoti verslo ryšius gynybos, inovacijų, energetikos ir kituose sektoriuose. Lietuvą vis dažniau renkasi JAV verslas - tai rodo ir didėjanti šalių prekybos apyvarta, kuri jau dabar siekia beveik 1,8 mlrd. eurų. Didėja ir Lietuvos eksportas į JAV - vien pernai jis išaugo 18 procentų. Lietuvoje gaminami produktai itin įdomūs Amerikos gynybos pramonei, šios šalies įmonės ypač vertina mūsų šalyje pagamintas aukštąsias technologijas - net dešimtadalis jų eksporto tenka būtent JAV. Auga ir Amerikos investuotojų Lietuvoje skaičius. Per pastaruosius 7 metus investicijų apimtis padidėjo 2 kartus, o vien per praėjusius metus JAV investicijos Lietuvoje išaugo 50 mln. JAV dolerių. Lietuvoje veikia tokie pasauliniai JAV verslo gigantai kaip „Nasdaq“, „Uber“ ar „Thermo Fisher“, o amerikiečių kompanija „Western Union“ Lietuvoje apskritai turi didžiausią pasaulyje už JAV ribų esantį biurą, kuriame dirba 2000 žmonių ir bendraujama net 40 kalbų. D. Grybauskaitės teigimu, tai, kad Lietuva vis dažniau patraukia investuotojų dėmesį, nėra atsitiktinis faktas. Pasaulio banko paskelbtame „Doing Business 2018“ tyrime Lietuva iš 190 šalių patenka į palankiausių verslui vystyti valstybių dvidešimtuką, o mūsų regionas tapo dinamikos ir augimo sinonimu visoje Europoje. Augantį šalių bendradarbiavimą, pasak valstybės vadovės, įrodo ir prieš pat verslo forumo pradžią Vašingtone „Klaipėdos naftos“ ir JAV įmonės „Freeport LNG“ pasirašytas memorandumas. Šis tarpusavio bendradarbiavimo dokumentas ateityje atvers dar vieną dujų tiekimo galimybę į Lietuvą bei sukurs palankesnes sąlygas mažinant priklausomybę nuo Rusijos didinti JAV dujų eksportą į Europą. Baltijos šalių ir JAV verslo forume taip pat vyko Lietuvos Prezidentės D. Grybauskaitės, Latvijos Prezidento R. Vėjuonio ir Estijos vadovės K. Kaljulaid diskusija. Lietuvai verslo forume atstovavo tokios įmonės kaip lazerių gamintojai „Brolis Semiconductors“, informacinių technologijų kompanijos „Elsis“, „NRD CS“, gyvybės mokslų srityje dirbanti „Vittamed“, Kauno ir Klaipėdos laisvųjų ekonominių zonų atstovai, bei kitos įmonės.