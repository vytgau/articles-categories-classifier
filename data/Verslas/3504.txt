Liberalas Kęstutis Glaveckas, komentuodamas Seime svarstomo siūlomo 2018 metų biudžeto projektą, pasigedo automobilio ir nekilnojamojo turto mokesčių. Politikas, pabrėžęs, kad tarptautinės institucijos Lietuvai nuolat primena šių mokesčių įvedimo svarbą, finansų ministro V. Šapokos klausė, kada planuojama šiuos mokesčius įvesti šalyje. V. Šapoka teigė, kad paskutinėse Tarptautinio valiutos fondo (TVF) rekomendacijose buvo atsisakyta griežto tono, kalbant apie turto mokestį. Ministro teigimu, buvo įsigilinta į Lietuvos nekilnojamojo turto struktūrą, kuri yra kitokia nei Vakarų valstybėse. Anot V. Šapokos, Lietuvoje nedidelė nuomos rinka ir nekilnojamasis turtas nėra sukoncentruotas siauroje gyventojų grupėje. Ministras teigia, kad 90 proc. lietuvių visuomenės turi būsto nuosavybės teisę. Tai pat finansų ministras pabrėžė, kad Lietuvoje yra sukaupta nekilnojamojo ir kito turto tris kartus mažiau negu vidutiniškai Europos Sąjungos šalyse. Todėl, kalbėjo V. Šapoka, siekiant surinkti reikšmingas pajamas į biudžetą, reikėtų nustatyti didelius - kur kas didesnius nei kitose šalyse - tarifus. „Manau, kad nekilnojamojo turto mokestis sulauks išsamios diskusijos, bet ar įmanoma išsiversti be jo, - manau, kad įmanoma“, - kalbėjo V. Šapoka. Ministras pabrėžė, kad šiuo metu yra kiti prioritetai. „Manau, kad šiuo momentu visą dėmesį reikėtų sutelkti skatinant sąžiningai mokėti mokesčius, kad mokėti mokesčius būtų madinga, o nemokantiems - taikyti griežtesnes, labiau atgrasančias, sankcijas“. Kalbant apie automobilių mokesčius, ministras pažymėjo, kad šis klausimas taip pat yra svarstytinas. Tačiau ir čia, pabrėžė V. Šapoka, reikia atsižvelgti į Lietuvos autoparko savybes, kai didelė dalis automobilių yra seni, o naujesni priklauso verslo subjektams. Tad gali susidaryti situacija, kad, įvedus automobilių mokestį, dar labiau padidėtų socialinė atskirtis.