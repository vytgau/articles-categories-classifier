„Kobe Steel“ akcijų kursas smuko 22 proc. iki 1068 jenų (9,50 JAV dolerio). Tai buvo maksimalus leistinas kurso sumažėjimas per dieną, dėl kurio kompanija nuvertėjo beveik vienu milijardų JAV dolerių. Šis skandalas yra naujausias iš serijos skandalų, susijusių su kokybės kontrole ir valdymu, į kuriuos pastaraisiais metais įsivėlė stambios Japonijos kompanijos, kas gerokai pakenkė iki šiol savo kokybe garsėjusios šalies reputacijai. Po atlikto vidinio tyrimo „Kobe Steel“, kurioje kažkada dirbo ir Japonijos premjeras Shinzo Abe, sekmadienį pripažino, kad klientams patiekti produktai neatitiko jų specifikacijų, įskaitant ir susijusias su tvirtumu. Kadangi pirmadienį Tokijo vertybinių popierių birža neveikė dėl šventės, rinka į „Kobe Steel“ žinią sureagavo antradienį. Bendrovė skelbia, kad duomenų klastojimas, galėjęs prasidėti prieš dešimtmetį, palietė produktus, tiekiamus net dviem šimtams kompanijų. „Toyota“ skelbia, kad „Kobe Steel“ tiekė medžiagas į vieną jos gamyklų Japonijoje, iš kurių buvo gaminamos variklio dangčiai, galinės durys, tam tikrai apdailos elementai. „Mes skubiai aiškinamės, kokius modelius ši situacija galėjo paliesti, kokias dalis mes naudojome ir kaip tai paveiks atskirus automobilius“, – teigiama automobilių gamintojos išplatintame pranešime. Skelbiama, kad tarp „Kobe Steel“ klientų yra ir bendrovė „Mitsubishi Heavy Industries“, gaminanti keleivinius lėktuvus „Mitsubishi Regional Jet“. „Kobe Steel“ atliktas vidinis tyrimas atskleidė, kad buvo sufabrikuoti maždaug 19 300 tonų aliuminio produktų, 2200 tonų vario produktų ir 19400 tonų aliuminio liejinių ir kaltinių dirbinių kokybės duomenys. Ši produkcija klientams buvo patiekta nuo praėjusių metų rugsėjo iki šių metų rugpjūčio.