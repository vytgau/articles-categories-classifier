Specialiajame plane bus numatyta esamą kelio ruožą išplatinti iki 4 eismo juostų, vietoj buvusių vieno lygio sankryžų įrengti dviejų lygių sankryžas, tunelinius pravažiavimus, sankirtas, viadukus, taip pat - triukšmo slopinimo priemones. Planuojama teritorija Marijampolės ir Kalvarijos savivaldybėse gali siekti 2 tūkst. 880 ha. Rengiant specialųjį planą bus įvertinti du galimi trasos variantai ir suformuluotos ne mažiau kaip dvi numatomos teritorijos plėtros koncepcijos alternatyvos. Pastarosios bus įvertintos ekonominio naudingumo rodikliu, atlikti eismo modeliavimo bei kiti tyrimai, reikalingi sprendiniams pagrįsti, taip pat bus įvertinti preliminarūs alternatyvių sprendinių įgyvendinimo terminai. Pasirinkta tinkamiausia plano sprendinių alternatyva turės būti pagrįsta ir skaidri, pristatyta viešiems svarstymams. Projekto rengėjas privalės nustatyti ir plėtrai reikalingų teritorijų ribas. Parengtas specialusis planas turės būti teikiamas Vyriausybei. Pagal Ministrų Kabineto patvirtinto specialiojo plano sprendinius bus parengtas žemės paėmimo visuomenės poreikiams projektas, pagal kurį bus pradėtos žemės išpirkimo procedūros, t. y. bus išperkami savininkų ir/ar valdytojų žemės sklypai, reikalingi projektui įgyvendinti. Į žemės paėmimo visuomenės poreikiams projektą gali būti įtraukta iki 700 žemės sklypų (apie 300 ha žemės), kurių tikslus mastas bus nustatytas specialiajame plane, priklausomai nuo jame patvirtintų sprendinių. Be to, rengiant kelio ruožo tarp Marijampolės ir Lietuvos/Lenkijos valstybės sienos rekonstravimo sprendinius reikės priimti novatoriškus, techniniu ir saugaus eismo požiūriu įvertintus aplinkai draugiškus sprendimus pagal naujausią ir geriausią inžinerinio projektavimo ir eismo saugumo inžinerijos srityje patirtį. Statybos darbus 40,23 km ilgio atkarpoje nuo Marijampolės iki Lietuvos/Lenkijos valstybės sienos pagal „Kelprojektas“ parengtą specialųjį planą planuojama pradėti iki 2020 m., o iki 2022 m. šis kelio ruožas turėtų atitikti automagistralės reikalavimus. Tarptautinės magistralės „Via Baltica“ kelio A5 dalies tarp Kauno ir Marijampolės rekonstrukcijos darbai turėtų būti baigti dar šių metų pabaigoje.