Alkoholio rinkos pokyčiai. Nuo sausio įsigalioja Alkoholio kontrolės įstatymo pataisos – bus gerokai apribota alkoholio prekyba, vartojimas ir reklama, todėl gamintojai ieškos galimybių vartotojams kitaip pristatyti savo produkciją. Nemažą dalį pajamų iš alkoholio reklamos gaunanti žiniasklaida praras dalį jų, o prekybininkams galvos skausmą kelia pirkėjų amžiaus nustatymas. Būsima mokesčių reforma. Ketinama toliau tobulinti mokesčių struktūrą, mažinti mokestinę naštą mažai ir vidutiniškai uždirbantiems žmonėms. Pirminius pasiūlymus ketinama pateikti pirmąjį šių metų ketvirtį. Pensijų kaupimo sistemos reforma. Vyriausybė siūlys keisti antros pakopos pensijų fondų finansavimą – atsisakyti pervedimų iš „Sodros“, juos pakeičiant valstybės biudžeto bei pačių gyventojų didesnėmis įmokomis. Permainų projektus planuojama paviešinti pirmąjį ketvirtį. Miškų urėdijų pertvarka. 42 urėdijos ir Valstybinis miškotvarkos institutas iki sausio pabaigos turi būti apjungtos į vieną įmonę Valstybinių miškų urėdija su 26 filialais. Naujos įmonės vadovo konkursą ketinama skelbti šių metų pradžioje. Be to, nuo sausio medienos prekyba vyks centralizuotai. Europos Komisija šių metų birželį turi pateikti galutinį Baltarusijos atliktų Astravo atominės elektrinės (AE) streso testų vertinimą. Lietuva toliau stebės jėgainės statybas, sieks Europos Sąjungos šalių narių palaikymo, blokuojant jėgainėje pagamintos elektros importą. ES Bendrasis Teismas turėtų pradėti nagrinėti „Lietuvos geležinkelių“ skundą prieš Europos Komisiją dėl beveik 28 mln. eurų baudos už išardytą ruožą į Rengę, o EK – iki metų vidurio išnagrinėti įmonės prašymą atleisti nuo baudos mokėjimo arba ją sumažinti. „Rail Baltica“ projekto įgyvendinimas. Bendra Baltijos šalių įmonė „RB Rail“ netrukus žada paskelbti europinės geležinkelio vėžės projektavimo konkursus. Šiemet gali būti skelbiami ir pirmieji rangos konkursai. Derybos dėl elektros tinklų sinchronizavimo. Europos Komisija, 3 Baltijos šalys ir Lenkija iki birželio tikisi pasiekti politinį susitarimą dėl elektros tinklų sinchronizavimo su kontinentine Europa per Lenkiją. Kovo pabaigoje turėtų būti baigta studija, kuri įvertins konkrečius techninius sprendimus. „Rimi“ ir „Iki“ sandoris. Prekybos tinklą „Iki“ perkanti „Rimi Lietuva“ pirmąjį ketvirtį planuoja kitiems rinkos dalyviams parduoti 17 parduotuvių (12 „Iki“ ir 5 – „Rimi“). Pardavus visas parduotuves, bus užbaigtas 213 mln. eurų vertės sandoris. Svarbiausių valstybės ir savivaldybių valdomų įmonių vadovų skyrimas – naujų vadovų ar valdybų laukia „Lietuvos energija“, Registrų centras, Lietuvos paštas, „Vilniaus vandenys“, Lietuvos oro uostai, Valstybinių miškų urėdija, Automobilių kelių direkcija, Turto bankas. Nacionalinio stadiono Vilniuje koncesijos projektas. Vilniaus savivaldybė šiais metais tikisi baigti 2016 metų rugsėjį paskelbtą koncesininko konkursą – pasiūlymus jam pateikė du dalyviai - koncerno „Icor“ bendrovė „Axis Industries“ su partneriais ir bendrovė Vilniaus nacionalinis stadionas kartu su Turkijos „Kayi Insaat“. „Lietuvos energijos“ Vilniaus ir Kauno kogeneracinių jėgainių projektai. Abiejų jėgainių statybą tikimasi pradėti šių metų pradžioje, gavus statybos leidimus. Bendrovė „Danpower Baltic“ Europos Sąjungos Bendrajam Teismui (ESBT) yra apskundusi Europos Komisijos sprendimą skirti Vilniaus jėgainei iki 150 mln. eurų paramos. Dujų jungties tarp Lietuvos ir Latvijos (GIPL) projektas. Šiais metais bendrovė „Amber Grid“ turėtų paskelbti naujus rangos konkursus. Pirmą kartą skelbti konkursai buvo nutraukti 2016 metais, Lenkijai pareiškus dėl aplinkosaugos reikalavimų keičiant dujotiekio trasą ir vėlinant projektą. Ignalinos AE uždarymo finansavimas, vadovų veiklos tyrimas dėl galimos korupcijos. Gegužę Europos Komisija turėtų pateikti 2021–2028 metų finansinės perspektyvos projektą, jame, tikimasi, bus numatytas finansavimas IAE uždarymui – Lietuva norėtų gauti apie 900 mln. eurų. Be to, teisėsauga teismui turėtų perduoti bylą dėl bendrovės turto pardavimo aukciono – įtarimai dėl piktnaudžiavimo pareikšti šešiems asmenims, tarp jų – IAE vadovui Dariui Janulevičiui, dėl jo ateities sausio pradžioje turėtų spręsti energetikos ministras. „Veolia“ ir Vilniaus ginčas Stokholmo arbitraže. Vilniaus savivaldybė ir Vilniaus šilumos tinklai (VŠT) pirmąjį ketvirtį Stokholmo arbitraže turėtų pateikti galutinį priešieškinį prieš Prancūzijos koncerną „Veolia“ ir jos valdomą „Vilniaus energiją“. „Veolia“ reikalauja atlyginti apie 100 mln. eurų žalos.