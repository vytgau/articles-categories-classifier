„Šalys, įvertinę rinkos testavimo rezultatus, pasiekė progreso derybose ir sutarė tęsti šį darbą, siekiant abipusiai priimtino sprendimo“, – teigiama „Gazprom“ pranešime spaudai. Europos Komisija kovo viduryje paskelbė įsipareigojimus, kuriuos „Gazprom“ pasiūlė prisiimti, kad būtų užbaigta prieš daugiau kaip penkerius metus pradėta antimonopolinė byla, ir Rusijos įmonė galėtų išvengti didelių baudų. „Gazprom“ pažadėjo, kad šalys galės laisvai prekiauti rusiškomis dujomis, o „Gazprom“ jas tieks konkurencinga kaina. Ilgalaikėse dujų sutartyse „Gazprom“ žada leisti klientams persiderėti dėl kainos, sudaryti sąlygas dujų mainams. Šie įsipareigojimai Rusijos dujų gigantui taptų teisiškai privalomi. Jų nesilaikymo atveju Europos Komisija galėtų skirti koncernui „Gazprom“ baudą, kuri sudarytų iki 10 proc. jo metinės apyvartos, ir tokiam sprendimui antimonopolinių taisyklių pažeidimo įrodyti nebereikėtų. Tačiau Europos Komisiją galutiniam sprendimui nutarė išbandyti, kaip šie „Gazprom“ pasiūlymai veikia rinkoje, o rusiškų dujų pirkėjams pasiūlė teikti savo pastabas bei pasiūlymus. Į tai įsitraukusios Rytų Europos šalys ragino nenuolaidžiauti „Gazprom“. Europos Komisija tyrimą dėl „Gazprom“ piktnaudžiavimo dominuojančia padėtimi Vidurio ir Rytų Europos dujų rinkoje pradėjo 2012 metais Lietuvos iniciatyva.