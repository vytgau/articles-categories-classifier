Bendradarbiaudama su Finansinių nusikaltimų tyrimo tarnyba (FNTT), Viešųjų pirkimų tarnyba (VPT) šiuo metu tiria Registrų centro sudarytas sutartis su Vilniuje registruota bendrove „EME solution“. Gavusi VPT pranešimą, tyrimą dėl dviejų Registrų centro darbuotojų – Mindaugo Žaliuko ir Sauliaus Kvedaravičiaus, atsakingų už e. parašo sertifikatų išdavimą, pradėjo ir Vyriausioji tarnybinės etikos komisija (VTEK). Registrų centras turi savo programinę įrangą, tačiau daliai mobiliojo ryšio bendrovių ją teikia per bendrovę „EME solution“, kuri savo sprendimus centrui nuomoja. Registrų centro ir „EME solution“ bendradarbiavimas tęsiasi nuo 2010 metų, bendrovė yra gavusi kelių milijonų vertės centro užsakymų. Viešuosius pirkimus organizavęs ir sutartis su „EME solution“ pasirašęs Registrų centro direktoriaus pavaduotojais Rimantas Ramanauskas sako nieko nežinantis apie galimą interesų konfliktą. Keturių asmenų sėkmės istorija VPT direktorė Diana Vilytė teigia, kad tarnyba šiuo metu stebi ir analizuoja Registrų centro organizuotus e. parašo paslaugos konkursus. „Mums kliūna, kad ten yra mažos įmonės, 4 asmenų sėkmės istorija Registrų centro pirkimuose. Kliūna šiek tiek ir sąsajos dėl interesų konflikto, bet čia ne mūsų laukas. Mes kreipėmės į Vyriausiąją tarnybinės etikos komisiją, kol kas jų atsakymo negavome. Nuo jų atsakymo priklausys, ką toliau darysime“, – BNS teigė D. Vilytė. Anot jos, tyrimas atliekamas bendradarbiaujant su FNTT. „Patvirtinu, kad yra susiję su Registrų centro darbuotojais, žmonėmis, kurie dalyvavo pirkimų procese, buvo komisijose, inicijavo pirkimus, bet šiuos dalykus tiria VTEK. Tai, ką matome, padarę analizes ir dirbant su Finansinių nusikaltimo tyrimo tarnyba, matome, kad tos sąsajos egzistuoja“, – kalbėjo VPT vadovė. VTEK atstovė spaudai Eglė Ivanauskaitė BNS informavo, kad spalio 25 dieną komisija pradėjo tyrimą dėl M. Žaliuko ir S. Kvedaravičiaus elgesio – aiškinamasi, ar jie nepažeidė įstatymo reikalavimų laiku ir tinkamai deklaruoti privačius interesus. „Pirminiais duomenimis, M. Žaliukas savo privačių interesų deklaracijos apskritai nėra pateikęs, o S. Kvedaravičius savo deklaracijoje nėra nurodęs duomenų, kad iki 2016 metų buvo tikrosios ūkinės bendrijos „Progesa“ nariu“, – BNS sakė E. Ivanauskaitė. Anot jos, kol kas jokių preliminarių tyrimo išvadų nėra, o pagal įstatymus VTEK tyrimą turi atlikti per 3 mėnesius. Pradėjo nuomotis programinę įrangą Registrų centras 2013 metų pabaigoje iš „INVL Technology“ įmonių grupės bendrovės „Etronika“ įsigijo e. parašo sistemos licenciją ir vystymo teises. Nuo tada Registrų centras savarankiškai gali teikti e. parašo paslaugą. Šią paslaugą sudaro du komponentai: Registrų centro išduodamas kvalifikuotas sertifikatas ir e. parašo infrastruktūra, kurios pagalba vartotojai suveda PIN kodus pasirašant dokumentus ar patvirtinant tapatybę, naudojantis įvairiomis e. paslaugomis. „EME solutions“ teikia mobilaus e. parašo infrastruktūrą, kuria naudojasi Registrų centras, teikdamas e. parašo paslaugą trims mobiliojo ryšio operatoriams. Šių metų gegužę „EME solution“ gavo 484 tūkst. eurų vertės Registrų centro užsakymą – bendrovė buvo vienintelė programinės įrangos mobilaus parašo techninio sprendimo sukūrimui nuomos konkurso dalyvė. VPT duomenimis, 2010–2017 metais „EME solution“ yra gavusi Registrų centro užsakymų už beveik 3,8 mln. eurų. Įmonė teikė kvalifikuoto e. parašo sertifikatų saugios laikmenos ir programinės įrangos licencijų naujinimo paslaugą, saugias e. parašo laikmenas bei nuomojo SIM kortelių valdymui nuotoliniu būdu reikalingus serverius. Visuose konkursuose „EME solution“ buvo vienintelė tiekėja, o Registrų centro pirkimo komisijos pirmininkas buvo R. Ramanauskas. Galėjo pelnytis Registrų centro darbuotojai Iš minėtų užsakymų, tikėtina, galėjo pelnytis Registrų centro darbuotojai Mindaugas Žaliukas ir Saulius Kvedaravičius, giminystės ryšiais susiję su „EME solution“. Savo „LinkedIn“ profilyje M. Žaliukas nurodo nuo 2009 metų vadovaujantis Registrų centro Sertifikatų centrui, o S. Kvedaravičius dirba Registrų centro Informacinių technologijų centro vadovu. „EME solution“ įsteigta 2010 metų vasarį, po 42 proc. įmonės akcijų tuomet valdė Jurgita Čaplikaitė ir Danutė Stanevičienė, likę 17 proc. priklauso įmonės vadovui Dariui Grigaliui. BNS žiniomis, D. Stanevičienės sesuo Gita Žaliukienė iki praėjusių metų pabaigos buvo M. Žaliuko sutuoktinė, o J. Čaplikaitės sesuo Ingrida Čaplikaitė yra S. Kvedaravičiaus žmona. 2012-ųjų sausį 50 proc. „EME solution“ akcijų paketą perėmė Šveicarijoje registruota „Monteron“, D. Grigaliui priklausė 33 proc., dar 17 proc. akcijų valdė Ingrida Žėkienė. Tačiau jau 2012 metų liepą „EME solution“ lygiomis dalimis pradėjo valdyti „Monteron“ ir D. Grigalius, o nuo pradėjusių metų lapkričio „Monteron“ valdomą dalį perėmė Jungtiniuose Arabų Emyratuose registruota „Intendance Investments Limited“. D. Grigalis BNS teigė, kad įmonės akcininkai keitėsi jam nusprendus vystyti mobiliojo e. parašo paslaugą, o dabartiniai akcininkai nėra susiję su J. Čaplikaite ir D. Stanevičiene. „Tai („Intendance Investments Limited“ ir „Monteron“ – BNS) yra užsienio investuotojas, ten tie patys savininkai, jie perkėlė kapitalą, jie turi tas įmones, jie investuoja. Čia Lietuvoje daug investuoja pinigų, kiek žinau. (...) Čia sena istorija, bet mes iš pradžių kitais dalykais norėjome užsiimti. Po to, kai išsigryninau situacija ir nutariau eiti į mobilaus elektroninio parašo kūrimą, tai aš ėmiau paskolą, užstačiau savo mišką ir atsirado investuotojas“, – BNS sakė D. Grigalis. Jis tikino, kad J. Čaplikaitės ir D. Stanevičienės įmonės valdyme šiuo metu nėra, o apie jų sąsajas su Registrų centro darbuotojais tikino nieko nežinantis. Paprašius plačiau papasakoti apie „EME solution“ ir Registrų centro bendradarbiavimą, D. Grigalis paprašė atsiųsti klausimus elektroniniu paštu, tačiau pridūrė, kad atsakymus galės pateikti tik po kelių dienų. Ginasi nieko nežinoję Už viešuosius pirkimus atsakingas Registrų centro direktoriaus pavaduotojas R. Ramanauskas BNS teigė nežinantis apie centro darbuotojų giminystės ryšius su milijoninius užsakymus gavusia bendrove. – Apie „EME solution“ girdime kalbų, kad ji galbūt susijusi su Registrų centro darbuotojais. Ar jums žinoma apie tai? – Na, čia yra struktūrų turbūt žinios. Mes tokių tyrimų tikrai nedarome, bet jeigu yra kažkokie perspėjimai, mes bandome pas save viduje išsiaiškinti. – Ar buvote perspėti apie šią įmonę? – Ne, nebuvome. Bet tai tik šnekos yra, kažkokia tai galėtų būti... – Mūsų žiniomis, su šia įmone susiję du Registrų centro darbuotojai M. Žaliukas ir S. Kvedaravičius. Ar jums apie tai žinoma? – Aš nežinau, kaip, man sunku pasakyti. Ką reiškia susiję? Jie dirba Registrų centre, o kaip susiję su įmonėmis... – Per giminystės ryšius. – Tikrai apie tai nežinau. Tiesiog žinome, kad to yra pasiteirauta, Valstybinės tarnybinės etikos komisija turbūt teiravosi apie tai. Ne tiek teiravosi, kiek prašė patikslinti turbūt jų (M. Žaliuko ir S. Kvedaravičiaus – BNS) deklaracijas, bet tai yra jų asmeninis reikalas. Jie, aš manau, kad patikslino tas deklaracijas. – VTEK į jus kreipėsi, kad jie tą padarytų? – Negaliu tiksliai dabar atsakyti, ar taip, ar ne. Ko gero, kad taip, bet nesu 100 proc. įsitikinęs, neatsimenu visų laiškų turinio. – Ar jūs pats su jais kalbėjotės dėl interesų deklaracijų, dėl galimo interesų konflikto? – Ne mano kompetencijoje tas yra, tai yra generalinio direktoriaus kompetencija. (...) Aš su jais nekalbėjau šitais klausimais. – Registrų centras turi ne vieną sutartį su „EME solution“, bet sakote, kad nieko apie šią įmonę nesate girdėjęs? – Ne, apie tai informuoti nebuvome. Operatoriai nepatenkinti e. parašo paslaugos kokybe Ryšių reguliavimo tarnybos (RRT) duomenimis, kvalifikuotus elektroninio parašo sertifikatus Lietuvoje šiuo metu teikia Registrų centras, informacinių technologijų bendrovės „Penki kontinentai“ antrinė įmonė Skaitmeninio sertifikavimo centras ir Asmens dokumentų išrašymo centras prie Vidaus reikalų ministerijos. Praėjusių metų pabaigoje šalyje iš viso galiojo beveik 925 tūkst. e. parašo sertifikatų, iš jų per 240 tūkst. buvo išdavęs Registrų centras. Asmens dokumentų išrašymo centras išduoda sertifikatus asmens tapatybės kortelėms ir valstybės tarnautojų pažymėjimams, tačiau centras šiuo metu nebendradarbiauja su mobiliojo ryšio operatoriais, teikiančiais m. parašo paslaugą. E. parašo sertifikatus kartu su SIM kortelėmis galima įsigyti iš mobiliojo ryšio tiekėjų, kurie tarpininkauja ir registruoja vartotojus Registrų centro e. parašo sertifikatams gauti. 2016-ųjų pabaigoje buvo kiek daugiau nei 190 tūkst. tokių e. parašo sertifikatų. Visi trys mobiliojo ryšio operatoriai teikia Registrų centro išduodamus e. parašo sertifikatus, tačiau tik „Telia Lietuva“ (buv. „Omnitel“) kartu naudojasi ir Registrų centro programine įranga. „Bitė Lietuva“ ir „Tele2“ naudojasi „EME solution“ programinės įrangos sprendimais. „Bitės Lietuvos“ vykdomasis direktorius Pranas Kuisys sako, kad įmonės netenkina e. parašo paslaugų kokybė. „Mes paslaugas apie dvejus metus perkame iš „EME solution“. Matome, kad glaudžiai susijęs pats sertifikatų išdavimas ir sprendimas, kuriuo mes naudojamės. Mes nesame patenkinti Registrų centro paslaugų stabilumu ir kokybe, daug kartų skundėmės Ryšių reguliavimo tarnybai ir Registrų centrą prižiūrinčioms institucijoms, kad pati paslauga, jos veikimas netenkima mūsų ir mūsų vartotojų“, – BNS sakė P. Kuisys. Anot jo, šiuo metu ieškoma sprendimų, kaip pagerinti šių paslaugų kokybę. „Telia Lietuva“ iki 2015 metų pabaigos e. parašo paslaugas tiekė bendradarbiaudama su Estijos „Sertifitseerimiskeskus“, tačiau šiai nutraukus paslaugas Lietuvoje, visus jos sudarytus sertifikatus vartotojai galėjo pakeisti į Registrų centro sertifikatus. „Pagrindinis elektroninio parašo paslaugų tiekėjas Lietuvoje yra Registrų centras, todėl logiška, kad „Telia“ naudoja šį sertifikatą, kad e. parašas būtų prieinamas kuo platesniam gyventojų ir įmonių ratui. Prieš keletą metų bendradarbiavome ir su Estijos bendrove, tačiau jie tuo metu naudojo dviejų PIN kodų saugumo lygį, o Lietuvoje buvo įprastas vieno PIN kodo sertifikavimas. Gali būti, kad dvigubas patvirtinimo saugumo lygis netrukus bus naudojamas ir Lietuvoje“, – BNS teigė „Telia Lietuvos“ atstovas spaudai Audrius Stasiulaitis. Apie dešimtmetį Lietuvoje egzistuojantį e. parašą įmonės gali naudoti vidaus dokumentams ir siunčiamiems raštams pasirašyti, e. parašu taip pat galima pasirašyti sutartis, prašymus, skundus ir kitus dokumentus. Elektroninis parašas yra naudojamas ne tik elektroniniams dokumentams pasirašyti, bet pritaikomas ir naudojantis elektroninėmis paslaugomis. Registrų centras reaguos nustačius pažeidimus Registrų centras operatyviai ir geranoriškai bendradarbiaus su teisėsaugos ir kitomis institucijomis, atliekančiomis tyrimus dėl e. parašo paslaugų, bei patikina, kad nustatytų pažeidimų atveju elgtųsi principingai, rašoma Registrų centro komentare. Antradienį žiniasklaidoje paskelbus informaciją apie Viešųjų pirkimų tarnybos bendradarbiaujant su Finansinių nusikaltimų tyrimų tarnyba atliekamus tyrimus dėl e. parašo paslaugų, laikinai Registrų centrui vadovaujanti Ieva Tarailienė komentare dėsto, kad atliekami tyrimai turėtų išsamiai ir aiškiai atsakyti į klausimus, ar vykdant su e. parašu susijusius viešuosius Registrų centro pirkimus nebuvo nusižengta įstatymams, o taip pat ar buvo laikytasi teisės aktuose nustatytų viešųjų ir privačių interesų deklaravimo ar nusišalinimo nuo sprendimų tvarkų. „Jei būtų nustatyti pažeidimai, įmonės vadovybė, be abejonės, reaguotų principingai,“– sako ji. Šiuo metu įmonėje nėra vykdomi jokie su e. parašo paslauga susiję viešieji pirkimai.