Laidoje „Boso valanda su S. Jovaišu“ svečiuojasi „Luminor Lietuva“ valdybos pirmininkas Andrius Načajus. A. Načajus daugiau nei 15 metų dirba bankininkystės ir finansų srityje. Turi daug patirties verslo, kapitalo rinkų, finansinių produktų pardavimo ir asmeninės bankininkystės srityse. Prieš tapdamas „Luminor” vadovu Lietuvoje yra dirbęs DNB banko Lietuvoje investicinės bankininkystės, rinkų, verslo bankininkystės padalinių vadovu. Laidos vedėjo S. Jovaišos paklaustas, kokį didžiausiausią vadybinį iššūkį, jungiant du bankus, išskirtų, A. Načajus teigė, kad iššūkių buvo tikrai daug ir jie dar nesibaigė. „Jie – įvairūs. O didžiausias iššūkis man asmeniškai – psichologinis. Prieš susijungimą teko galvoti būdus, kaip vienus darbuotojus išlaikyti, o su kitais, kurių funkcijos dubliuojasi, atsisveiknti jų nenuskriaudžiant. Tačiau atsitiko taip, jog daugelis gerų specialistų nusprendė patys išeiti. Netikėtai susidūrėme ne su tuo, kad reikia kažką atleisti, o kad netenkam daug gerų žmonių, su kuriais nenorim atsisveikinti“, – buvo atviras A. Načajus. Laidos svečias sako, jog negali įvardinti vieno dalyko, kurį šiandien darytų kitaip. „Turbūt, net neturiu to vieno dalyko. Tačiau galiu atsakyti iš kito kampo, kaip aš į tai žiūrėjau. Būdavo, kad imdavo virpėti rankos ir atsirasdavo noras imti ir viską pačiam padaryti. Bet dažnai susilaikydavau ir sau pasakydavau, kad mano darbas nėra sutvarkyti vieną ar kitą dalyką, išlaikyti vieną ar kitą darbuotoją. Mano darbas – užtikrinti, kad mašina veiktų. Ir tam, kad ji veiktų gerai, turi fokusuotis į pačios mašinos sutvarkymą. O tai gali reikšti lėtesnį įsivažiavimą. Tačiau, mano nuomone, tai vienintelis būdas ilgalaikei sėkmei. Mano darbas padaryti, kad ta mašina puikiai važiuotų, kad visos grandys veiktų, o jei kur kyla gaisras ar problema, mano tikslas nėra jį užgesinti, man labiau įdomu, o kodėl jis kilo ir ką sistemoje galime padaryti kitaip, kad ateityje vėl neužsiliepsnotų. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.