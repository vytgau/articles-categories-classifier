Atsiųstame pranešime komentuojama, kad Departamente vieni ūkio subjektai išvengia nuolatinės kontrolės, o kitos įmonės tikrinamos intensyviai. „Nustatyta, kad kai kuriais atvejais didmeninę prekybą alkoholiniais gėrimais besiverčiančios stambiosios įmonės nebuvo tikrinamos beveik dešimtmetį, tuo tarpu didžiosios dalies neplaninių patikrinimų atlikimo inicijavimo priežasčių Departamentas pagrįsti negalėjo“, – rašoma STT pranešime. STT taip pat nustatė, kad Departamente neatskirtos įmonių rizikingumo vertinimo ir patikrinimų atlikimo funkcijos. „Prioritetinės tikrinimų atlikimo sritys neatitinka Departamento nustatytų rizikingumo vertinimo kriterijų, pavedimai atlikti patikrinimus formuluojami abstrakčiai ir nenurodoma konkrečių tikrintinų įmonių“, –teigia STT. STT taip pat nustatė ir sistemines tarpinstitucines problemas, kurios sudaro sąlygas korupcijos rizikai atsirasti. Viena iš problemų – administracinių nusižengimų registro nepakankamas funkcionalumas, jo nepritaikymas registruoti įmonių padarytus teisės aktų pažeidimus, už kuriuos gali būti taikomos ekonominės sankcijos. STT rekomendavo minėtai institucijai atskirti įmonių rizikingumo vertinimo, patikrinimų atlikimo ir pažeidimų nagrinėjimo funkcijas, konkretinti įmonių atrankos tikrinti procedūras, užtikrinti rotacijos principą atliekant ūkio subjektų patikrinimus ir juos dokumentuoti. Taip pat siūloma inicijuoti įstatymų pakeitimus, kurie suteiktų NTAKD teisę vykdyti kontrolinius pirkimus.