„Dabar Šventosios uostą valdo Klaipėdos valstybinio jūrų uosto direkcija, o jei ši teisė pereitų Palangai, bandytume pritraukti apie 2,2 mln. eurų investicijų“, – dienraščiui sakė Palangos meras Šarūnas Vaitkus. Anot jo, jau tiksliai apskaičiuota, kad žvejų uostelio infrastruktūrai įrengti reikėtų apie 2,2 mln. eurų. Iš jų statybos darbams tektų beveik 1,77 mln. eurų, o už 355 tūkst. eurų būtų įsigyjama reikalinga laivų ir laimikio kėlimo įranga, laivų remonto angaras ir nedidelė žemkasė, kuria prireikus iki 3,5 metro būtų gilinamas uosto įplaukos kanalas. Palangos miesto savivaldybės vadovybė planuoja rengti paraišką ir pabandyti gauti Europos Sąjungos paramą. Iki kovo mėnesio Vyriausybės teisininkai turi pateikti savo išvadas ir pasiūlymus, kokius konkrečiai teisės aktus reikėtų keisti Seime. Savo ruožtu ir pati kurorto savivaldybės taryba dar turės balsuoti, ar pritaria Šventosios uosto perėmimui. “Jei procesai vyks sėkmingai, iki birželio turėsime Žemės ūkio ministerijai pateikti paraišką“, – teigė Š. Vaitkus.