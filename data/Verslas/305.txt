Neringos meras Darius Jasaitis „Lietuvos žinioms“ teigė, esą ši lengvata buvo niekuo nepagrįsta. „Dabar už įvažiavimą nemoka Neringos mieste gyvenamąją vietą deklaravę asmenys ir tie, kurie realiai jame negyvena, bet turi įsigiję būstus. Siekiame, kad pastariesiems lengvata būtų panaikinta. Taip į kurorto biudžetą per metus papildomai surinktume 20 tūkst. eurų pajamų“, – dienraščiui teigė meras. Neringos miesto savivaldybės duomenimis, 2017 metais buvo patenkinti 106 nekilnojamojo turto savininkų prašymai atleisti nuo vietinės rinkliavos už įvažiavimą. Tokia išimtis suteikta 160 transporto priemonių. Tuo metu gyvenamąją vietą deklaravusių fizinių asmenų ir registruotą buveinę Neringoje turinčių juridinių asmenų atveju pateikti 1479 prašymai (1758 transporto priemonių). Iš jų fiziniams asmenims patenkinta 1218 prašymų (1416 transporto priemonių), juridiniams asmenims – 261 (342 transporto priemonės).