Apie nemalonų incidentą jis prabilo savo feisbuko paskyroje. „Dėkoju visiems, kurie mane prisiminė, bet ypač dėkoju smulkių sukčių bankui „Luminor“. Kodėl „Luminor“ nusipelnė pagyrimų labiau? Todėl, kad „Luminor“ su gimimo diena žmones sveikina ypač originaliai. Veiksmas iš ryto: sąskaita 55 eurai, moki kortele, triskart atsakymas kaip pjautuvu – trūksta lėšų. Prisimeni, kad turi nemenką banko kreditą, o sąskaitoje juodai dienai vienas kitas euras guli. Skambini į „Luminor“. Visi užimti. Maždaug po 15 minučių panelė į klausimą, kur problema, atsako: eikit prisijungti prie interneto arba eikit į banko skyrių“, – vakar rašė jis.   R. Valatka iškart nukeliavo prie artimiausio banko skyriaus, kur buvo patikintas, kad su kortele viskas tvarkoje. „Dešimt minučių pikta ponia viską tikrina ir sako: jokių problemų, pinigų, ponas, dar turite, gal ryšio nebuvo“, – tepasakė. Tačiau vakare, pakvietęs gimtadienio proga pavakarieniauti porą artimų žmonių, apžvalgininkas vėl pateko į tą pačią nemalonią situaciją – atsiskaityti kortele nepavyko, nors buvo patikintas, kad su kortelė turi veikti. Abu kartus R. Valatką nuo absurdiškos situacijos išgelbėjo kito banko turėta kortelė: „Kažkada SEB bankas įpiršo jų banko kortelę kaip atsarginę, ir ten yra 500 eurų kreditas. Tai vakar tą kreditą ir išnaudojau, kitaip būčiau turėjęs bėgioti po miestą, prašyti, kad draugai susimestų pinigų. Būčiau atrodęs kaip visiškas durnius.“ DELFI žiniomis, banko kortelių veikla buvo sutrikusi ne vienam „Luminor“ klientui. R. Valatka taip pat sakė, kad atsiskaityti kortelėmis negalėjo ir porą jo pažįstamų lietuvių, buvusių užsienyje. Teigia, kad kortelių veikla nebuvo sutrikusi DELFI kreipusis į „Luminor“, Komunikacijos projektų vadovė Agnė Karčiauskaitė teigė, kad tiek vakar, tiek šiandien atsiskaitymas kortelėmis vyksta sklandžiai, jokių sutrikimų iš banko pusės nėra. „Atsiskaitymą mokėjimo kortelėmis mokėjimo vietose užtikrina banko sistemos, duomenų apdorojimo centrai ir ryšio linijos. Banko sistemos ir duomenų ryšio centrai veikė ir veikia be sutrikimų. Jeigu klientui iškyla kokia problema, visada prašome jo kreiptis į banką ir išsiaiškiname jo individualią situaciją. Komentuoti su konkrečiais klientais susijusių situacijų, dėl klientų duomenų apsaugos, negalime“, – sakė ji.