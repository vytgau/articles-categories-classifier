Konkurencijos taryba praėjusį ketvirtadienį gavo „Wurth Group“ grupės elektros prekių prekybos įmonės „Elektrobalt“ prašymą įsigyti 100 proc. „Gaudrės“ akcijų. Liepą „Verslo žinios“ skelbė, kad dėl pasirašytų konfidencialumo sutarčių šalys galimo sandorio nekomentuoja, jį planuota baigti rugsėjį. Registrų centro duomenimis, šiuo metu 45 proc. „Gaudrės“ akcijų priklauso privataus kapitalo investavimo bendrovės „Practica Capital“ valdomam rizikos kapitalo fondui „Practica Venture Capital“, 28,3 proc. – Redai Mickevičienei, 26,7 proc. – Vladui Rinkevičiui. 2016 metais „Gaudrės“ pajamos siekė beveik 4,3 mln. eurų, grynasis pelnas – 221,1 tūkst. eurų. „Elektrobalt“ apyvarta pernai siekė 24,1 mln. eurų, grynasis pelnas – 314,4 tūkst. eurų. 100 proc. įmonės akcijų priklauso Vokietijos „Fega & Schmidt Elektrogrosshandel“. „Wurth Group“ grupėje yra virš 400 įmonių daugiau nei 80 šalių. Lietuvoje grupės įmonės užsiima didmenine ir mažmenine elektros instaliacijos, tvirtinimo medžiagų, chemijos produktų ir įrankių bei schemų plokščių prekyba.