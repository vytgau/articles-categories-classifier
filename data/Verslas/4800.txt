„Šiandien privačiose rankose esanti, nuo „Lukoilo“ priklausanti autobusų stotis, mano akimis, tvarkoma nepatenkinamai, ji turėtų būti visiškai kitokio lygio. Deja, privatus savininkas nesugeba priimti reikalingų sprendimų. Kita priežastis – tokio dydžio miestui, kaip Vilnius, logiška turėti antrą stotį. Noriu pabrėžti – antrą stotį, tai nėra prievartinis uždarymas, nes stotis – privati. Bet antros stoties poreikis yra“, – sakė sostinės vadovas. Miesto centre esančią autobusų stotį valdo verslininkas Andriejus Paleičikas, buvusio degalinių tinklo „Lukoil Baltija“ vadovo Ivano Paleičiko sūnus. Su juo BNS pirmadienį nepavyko susisiekti. Pasak R. Šimašiaus, dabartinės stoties privalumas yra tai, kad ji yra greta geležinkelio stoties, į ją patogu atvykti iš pietinės ir pietrytinės Lietuvos dalies, tačiau didieji keleivių srautai, mero teigimu, yra ne iš Minsko ir pietinės Lietuvos dalies, bet iš vakarų ir šiaurės krypčių. Daugiausia tarpmiestiniais autobusais vykstančių vilniečių, jo duomenimis, taip pat gyvena šiaurinėje miesto dalyje. Pasak jo, ieškant vietos naujajai stočiai atsižvelgta į du kriterijus: kad ji būtų netoli aplinkkelio ir autobusai galėtų atvažiuoti iki stoties neįstrigdami grūstyse, taip pat svarbu, kad netoli būtų sostinės viešojo transporto mazgas. Tokios vietos, anot mero, yra palei Ukmergės ir Narbuto gatves. „Vieta tinkama rasta, kur stotis nebūtų spraudžiama tarp gyvenamųjų namų, kur būtų pakankamai erdvės, ji būtų atokiau – tai Pilaitės kryptimi, šalia V. Pociūno gatvės ir Pilaitės prospekto susikirtimo. Belieka išspręsti tik paties transporto mazgo klausimą, kad nesusidarytų kamščiai, netrikdytų darnaus eismo judėjimo“, – tikino jis. R. Šimašius sakė, kad gretimame sklype prekybos centrą planuoja statyti „Ogmios“ grupė. Jos būtų prašoma investuoti į atskirus privažiavimus, kurie nebūtų sujungti su smarkiai apkrauta Laisvės–Pilaitės prospektų ir Narbuto gatvės sankryža. „Manau, kad pamatę konkurencinį spaudimą privatūs savininkai irgi truputėlį susigriebs ir pradės tvarkytis normaliau. Matome tam tikrą apsileidimą. Manau, kad stotis yra irgi tam tikra verslo rūšis, ir natūralu, kad keleiviai nori ateiti į kultūringą stotį, kur yra kultūringas aptarnavimas, maloni aplinka. Manau, kad naujoji stotis bus ne tik sinergijos, bet ir konkuravimo aspektas“, – aiškino miesto vadovas. Jis pažymi, kad dabartinės stoties savininkams susigriebus ir ėmusis rekonstrukcijos, naujoji stotis vis dėlto būtų statoma, jos realizavimo tempas „būtų šiek tiek nuosaikesnis“. Anot R. Šimašiaus, šiuo metu dar atliekama transporto srautų studija, tad dar nėra nuspręsta, kada naujasis pastatas būtų pradėtas statyti.