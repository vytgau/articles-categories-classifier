Ji „Žmonės“ vyriausiosios redaktorės pareigose pakeis Dainą Žemaitytę, žurnalo redakcijai vadovavusią pastaruosius 13 metų. „Šis pasiūlymas man buvo labai netikėtas, nors ir žinau, kad kiekvienam leidiniui atsinaujinimo etapai yra būtini. Su naująja įmonės vadovų komanda per artimiausias savaites iki galo išgryninsime žurnalo „Žmonės“ atsinaujinimo kryptį“, – teigia G. Bukauskienė. Ji toliau lieka dirbti ir žurnalo „Laima“ vyriausiaja redaktore. Vykdančiąja redaktore žurnale taps Gitana Rimšaitė, iki šiol ėjusi vyriausiosios redaktorės pavaduotojos pareigas. „Žmonės“ prekės ženklas yra labai stiprus ir vienas geriausiai žinomų Lietuvoje. Bet jam taip pat reikia pokyčių. Šį prekės ženklą įsigijome su tikslu vystyti, įkvėpti naujos energijos, transformuoti į modernesnį. Naujo redakcijos vadovo paskyrimas yra pirmas žingsnis, nuo kurio prasidės nauja šio prekinio ženklo era, – sako „Žmones“ valdančios bendrovės „Media bitės“ generalinis direktorius Tomas Balžekas. Bendrovei „Media bitės“ taip pat priklauso žurnalai „Laima“, „Ji“ ir „Edita“ bei portalai zmones.lt, elaima.lt, ji24.lt bei shopspy.lt. Savaitinis žurnalas „Žmonės“ yra leidžiamas 70 tūkst. tiražu. TNS Gallup 2016 metų duomenimis, žurnalo „Žmonės“ vidutinė auditorija siekia 240 tūkst., o bendroji – 441 tūkst. skaitytojų.