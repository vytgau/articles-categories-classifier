11.36 val. Lietuvos laiku aukso kainos pakilo nuo 1 tūkst. 346,76 iki 1 tūkst. 348,52 dolerio už unciją, lyginant su penktadienio vakarine prekyba. Kiek ankstėliau sesijos metu metalo kainos pakilo iki 1 tūkst. 350,76 JAV dolerio už unciją, aukščiausio lygio nuo vasario 19 dienos. Balandžio mėnesio pristatymo ateities sandorių aukso kaina Niujorke smuko 1,4 JAV dolerio, iki 1 tūkst. 348,5 JAV dolerio už unciją. Rinkos dalyvių susirūpinimas nusilpo po to, kai laikraštis „The Wall Street Journal“ pranešė, kad JAV ir Kinija pradėjo derybas dėl geresnės JAV prieigos prie kinų rinkos. „D. Trumpas ir Pekinas, regis, trumpina apmokestinamų prekių sąrašą ir jis gali būti ne toks bauginantis kaip atrodė anksčiau“, - sakė rinkos dalyvis iš Singapūro. Vašingtonas laiške, išsiųstame praėjusią savaitę, prašė Pekino sumažinti muitus amerikiečių automobiliams, padidinti JAV gaminamų puslaidininkių pirkimus ir suteikti JAV įmonėms didesnę prieigą prie kinų finansinio sektoriaus, pirmadienį rašo laikraštis „The Wall Street Journal“ remdamasis neįvardintais šaltiniais. Pranešimai apie derybas tarp JAV ir Kinijos susilpnino susirūpinimą dėl prekybos karo ir paskatino pasaulinių akcijų augimą. Sidabro kainos pirmadienį, palyginti su penktadienio vakarine prekyba, ūgtelėjo nuo 16,52 iki 16,62 JAV dolerio. Platinos kaina pakilo nuo 947,00 iki 951,10 JAV dolerio. Paladžio kaina pirmadienį padidėjo nuo 976,50 iki 979,22 dolerio.