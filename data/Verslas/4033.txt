„Įmonės savininkas pasikeitė, savininku tampa Susisiekimo ministerija“, – trečiadienį po Vyriausybės posėdžio žurnalistams teigė premjeras Saulius Skvernelis. Jis spalį teigė, kad Registrų centro perdavimas Susisiekimo ministerijai yra svarbus žingsnis, konsoliduojant valstybės IT ūkį. Jo teigimu, ministras Rokas Masiulis turėtų išspręsti įsisenėjusias centro skaidrumo problemas. Pakeisti Registrų centro priklausomumą nuspręsta netrukus po to, kai žiniasklaidoje pranešta, jog įmonės direktoriaus pavaduotoju paskirtas prieš 8 metus iš Seimo kanclerio pareigų atleistas Gintautas Vilkelis. Žiniasklaida skelbė, jog Vyriausybėje pradėtas tarnybinis patikrinimas, siekiant išsiaiškinti, kaip G. Vilkelis gavo aukštas pareigas Registrų centre, be to, jis buvo įvardytas galimu nauju įmonės vadovu. Pasak portalo delfi.lt, G. Vilkelis postą galėjo gauti, padedant Vyriausybės kanceliarijos Personalo skyriaus vedėjai Renatai Sadzevičiūtei, su kuria, šaltinių teigimu, gyvena. Spalio pabaigoje iš Registrų centro vadovo posto pasitraukė laikinai įmonei vadovavęs Vaidas Valikonis. Šiuo metu įmonei laikinai vadovauja Ieva Tarailienė. 1997 metais įsteigta įmonė tvarko nekilnojamojo turto, adresų, juridinių asmenų registrus, kuria ir plėtoja su jais susijusias informacines sistemas. Bendrovė pirmąjį šių metų pusmetį gavo 19,924 mln. eurų pajamų - 17,4 proc. daugia nei 2016 metų sausį-birželį, jos grynasis pelnas sumažėjo 21,4 proc. iki 632,9 tūkst. eurų.