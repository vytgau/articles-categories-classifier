Dujų tiekimo bendrovės „Lietuvos dujų tiekimas“ vadovo Manto Mikalajūno teigimu, 2018–aisiais dujų kainos bus vienos žemiausių per pastaruosius 10 metų. Iki 500 kubų dujų per metus suvartojantiems gyventojams jų kaina nuo sausio mažėja nuo 64 iki 59 centų už kubą. Tokių gyventojų Lietuvoje yra apie 468 tūkstančiai. Daugiau nei 500 kubų dujų per metus suvartojantiems klientams kainos nesikeičia: 39 centai – suvartojantiems nuo 501 iki 20 tūkst. kubų ir 38 centai – daugiau nei 20 tūkst. kubų. Pastoviosios tarifo dalys taip pat nekinta – atitinkamai 56 centai ir 3,99 euro. Pernai liepą dujos dėl pasibaigusios Rusijos „Gazprom“ dujų kainos nuolaidos brango 5–8 procentais.