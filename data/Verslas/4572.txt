Tokį pasiūlymą Pridėtinės vertės mokesčio įstatymo pataisoms jis įregistravo Seimo posėdžių sekretoriate. Jeigu Seimas pritartų, ši PVM lengvata būtų taikoma tik iki 2022 m. gruodžio 31 d. „Ekonominė, visuomeninė ir socialinė aplinka turi tendenciją kisti. Praėjus laikui, kintant aplinkai, mokesčių lengvatoms nustatyti tikslai gali būti pasiekti ir netaikant mokesčių lengvatų. Mokesčių lengvatų, kaip mokesčių politikos priemonių, taikymo galėtų būti atsisakoma tais atvejais, kai tam tikri veiksniai padeda pasiekti tikslą ir be mokesčių lengvatų. Turizmo plėtros skatinimas Lietuvoje, šios veiklos konkurencingumo didinimas galimas ir kitomis priemonėmis, ne vien mokestinėmis“, - sako S. Jakeliūnas. Jo teigimu, Valstybės kontrolė, 2013 m. birželio 7 d. atlikusi valstybinį auditą dėl mokesčių lengvatų, konstatavo, kad siekiant vertinti mokesčių lengvatų taikymo poveikį, tikslinga numatyti lengvatų, kurios reguliuoja rinką, taikymo terminus. „Tai aktualu ir verslo subjektams, kaip rinkos dalyviams, nes žinodami mokesčių lengvatų taikymo laikotarpius ir vykdydami ūkinę veiklą jie turėtų galimybę lanksčiau planuoti ateinančių laikotarpių piniginius srautus“, - sako pasiūlymą Pridėtinės vertės mokesčio įstatymo pataisoms įregistravęs S. Jakeliūnas.