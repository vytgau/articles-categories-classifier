Lenkijos prekybos tinklas „Pepco“ žadėjo pirkėjams žemas kainas. Jos labiausia ir džiugino pirmuosius lankytojus. „Kol kas tikrai sužavėjo, labiausia, aišku, kainos, – juokėsi jauna moteris. – Ir asortimentas didelis. Mes jau ne pirmą kartą esame apsipirkę „Pepco“, važiuodavome drabužių į Lenkiją, todėl žinome, kad tai kokybiškos prekės, vaikai gerai „atnešiojo“. Moters pirkinių krepšelyje – kelios poros kelnių berniukui, taip pat kelios palaidinės. „Berniukas eis į darželį, todėl nupirkau sportinių kelnyčių, na o mergaitei devyneri metai, jau į paneles „rašosi“, tai puošnesnių palaidinių paėmiau“, – džiaugėsi mama. Vaikiškos kelnės kainavo po 5 eurus, tačiau moteris teigė radusi ir pigesnių – po 2,49 euro. Už palaidines ji mokėjo 5–7 eurus. Tuo metu kitos parduotuvėje vaikštinėjusios moters krepšelis buvo tuščias. „Sintetika, viena sintetika. Žinokite, tikrai tikėjausi geresnės kokybės, medvilnės, o čia – viena sintetika. Nepaliko įspūdžio tikrai“, – sakė ji. Vis dėlto ji pripažino, kad kainos tikrai nedidelės: „Žemos kainos, bet kas iš to, jei nėra ką pirkti.“ Po parduotuvę slampinėjęs vyras tikino, kad apie „Pepco“ atėjimą į Lietuvą nežinojo, čia užsuko atsitiktinai. „Netyčia užėjau, net nežinojau apie šitą parduotuvę, – sakė jis. – Gal dėl to, kad iš Šilalės atvykau. Nesu vietinis, bet visai norėčiau kelnių paieškoti.“ Kita pirkėja džiaugėsi, kad pagaliau nereikės važiuoti į Lenkiją ir pripažino, kad kaimyninėje šalyje svečiuotis tenka dažnai. „Kol kas man visai nieko. Pagaliau bent nereikės į Lenkiją važiuoti. Kainos panašios kaip ir Lenkijos „Pepco“, nors gana senokai buvau. Gal kokių 5–10 centų skirtumas, bet juk negali būti viens prie vieno“, – svarstė ji. Jos krepšelyje jau gulėjo kelnės berniukui, pagalvės užvalkalas, penkis eurus atsiėję naktiniai: „Maloni kaina. Aišku, turbūt greitai sunešiosiu ir nusipirksiu kitus.“ Moteris tikino dažnai pigesnius drabužius užsisakanti internete: „Dairausi pigesnių ir daug ką užsisakau iš įvairių parduotuvių, bet dabar jau pagalvosiu, ar verta, nes vis tiek tenka ilgai laukti, mokėti už siuntimąsi, yra tam tikra rizika.“ Šalia jos prie šlepečių skyriaus stovėję du vyriškiai atidžiai nagrinėjo kainas. „Kol kas dar nemačiau nieko gražaus, gal Petras turės daugiau ką pasakyti“, – rodė ranka į šalia stovintį senolį. „Sunku pasakyti, kaip vertinu parduotuvę, dar pati pradžia. Kainos kaip ir geros, štai šlepetės – euras, bet labai jau prastokos, vienam panešiojimui tik ir viskas, suplyš, – rankomis čiupinėjo šlepetes. – Kažkaip nieko ypatingo, striukes dar pasižiūrėjau, bet nieko nemačiau, kas man patiktų.“ Vyrišką striukę čia galima įsigyti maždaug nuo 15 eurų. Nemažai lankytojų zujo aplink namų apyvokos prekes, kur gausu virtuvės įrankių, skalbinių dėžių, rankšluosčių ir panašių prekių. Juntama, kad artėja švenčių metas, nes lentynose – daug kalėdinių papuošimų, vaikiškų žaislų. Būtent pastarųjų žvalgėsi ne vienas pirkėjas. „Anūkytę turiu, todėl vaikiškos prekės labai įdomios, ieškau ką šventėms nuvežti. Anūkytė Anglijoje, tai ten viskas dar pigiau, bet pasižvalgysiu, ką nupirkti“, – teigė moteris. Ji pripažino, kad per šventes vyks į D. Britaniją lankyti emigravusių artimųjų. Kad žvalgosi kalėdinių ar naujametinių dovanų pripažino ir šalia žaislų besisukiojusi Anelė: „Atėjau dovanėlių naujiems metams dukrytei pasižiūrėti. Kol kas dar nesusidariau įspūdžio, bet kainos tikrai nudžiugino. Gera parduotuvė.“ Apie parduotuvės atidarymą ji sužinojo internete. O štai kita moteris teigė čia užsukusi atsitiktinai. „Ėjau, įteikė balioną, sako: eik vidun, tai ir užėjau. Apie šią parduotuvę nieko nežinojau, bet visai įdomu. Kitokios prekės, išskirtinės, ne taip kaip kitur“, – greitai išpyškino moteris. Vis dėlto kainos, jos manymu, galėtų būti mažesnės: „Jos normalios, bet trupučiuką mažesnių norėčiau.“ DELFI primena, kad Lenkijos prekybos tinklas apie planus Lietuvoje atidaryti parduotuves pranešė dar šių metų pavasarį. Pirmoji parduotuvė gruodžio pirmą dieną atsidarė Marijampolėje, netrukus duris atvers ir daugiau šio tinklo parduotuvių. Per trejus metus jų žadama atidaryti net 50, ketinama įdarbinti daugiau nei 400 darbuotojų. Daugiau „Pepco“ parduotuvių turėtų atsirasti Panevėžyje, Alytuje, Vilniuje ir Kaune.  Nors prekybos tinklo vadovai žada žemas kainas, vis dėlto pripažįsta, kad jos kiek skirsis nuo Lenkijoje įsikūrusių parduotuvių kainų dėl skirtingų valiutų. „Kainos „Pepco“ parduotuvėje, kaip ir prekių asortimentas, – panašus kaip ir Lenkijoje. Kainos pagrįstos valiutos konvertavimu. Kompanijoje mes labai rūpinamės, kad išlaikytume vienodą lygį, bet kurioje rinkoje. Siekdami išlaikyti panašias kainas Europoje, mes tobuliname prekių tiekimo grandinę, steigdami naujus platinimo centrus už Lenkijos ribų“, – DELFI teigė „Pepco“ Vidurio ir Rytų Europos operacinės veiklos direktorius Marcino Stanko. „Pepco“ šiuo metu valdo daugiau nei 1200 parduotuvių Čekijoje, Kroatijoje, Vengrijoje, Lenkijoje, Slovakijoje, Slovėnijoje ir Rumunijoje.