Jo operatoriumi taps tarptautinė viešbučių grupė „Radisson Hotel Group“, kuriai priklauso tokie visame pasaulyje gerai žinomi viešbučiai kaip „Park Inn“ bei „Radisson“, rašoma pranešime spaudai. Numatoma, kad „VNO verslo ir prekybos parko“ teritorijoje projektuojamas 120 kambarių viešbutis pradės veikti 2020 m. Nuo Vilniaus tarptautinio oro uosto jį skirs vos 300 metrų atstumas, o nuo miesto centro – 6 km. Tai bus jau šeštasis „Radisson Hotel Group“ viešbutis Lietuvoje ir ketvirtasis Vilniuje. Kaip sako grupės verslo plėtros viceprezidentas Rusijos ir NVS šalyse Davidas Jenkinsas, „Park Inn by Radisson“ yra svarbiausias grupės prekės ženklas vidutinių kainų segmente ir Europoje jis vystosi su dideliu pagreičiu. „Teritorija aplink Vilniaus oro uostą – tai labai sparčiai besiplečianti komercinė zona, o pats Vilnius jau seniai tapo vienu iš perspektyviausių Europos miestų, kuris orientuojasi į inovacijas, technologijas ir verslumą. Mieste jau seniai buvo juntamas šalia oro uosto veikiančio viešbučio ir verslo centro poreikis“, – sako D. Jenkinsas. Anot jo, viešbučio projekte numatytas restoranas, vestibiulis, treniruoklių salė, taip pat 500 kv. m. transformuojama verslo susitikimų erdvė. „Park Inn by Radisson Vilnius Airport Hotel & Business Centre“ savininkas ir direktorius Marius Jakulis Jasonas pabrėžia, kad „Park Inn by Radisson“ vardas visame pasaulyje yra tikras kokybės garantas. „Prekės ženklas „Park Inn by Radisson“ idealiai tinka naujajam Vilniaus oro uosto viešbučiui ir verslo centrui. Jis pripažintas visame pasaulyje, asocijuojasi su kokybe, o svečiams liudija apie puikų vertės ir kainos santykį. Mūsų žinios ir bendra patirtis su „Radisson Hotel Group“ padės dar labiau padidinti konkurencinį pranašumą nuolat augančioje Lietuvos viešbučių rinkoje“, – teigia Marius.