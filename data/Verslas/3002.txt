Kaip šią savaitę pranešė Specialiųjų tyrimų tarnyba (STT), atsižvelgiant į tai, kad baudžiamojoje byloje buvo surinkta pakankamai įrodymų, leidžiančių tiksliai nustatyti visas aplinkybes ir padaryti neabejotiną išvadą, kad kaltinamoji padarė jai inkriminuotas nusikalstamas veikas, o pati V. Merkevičienė savo kaltę pilnai pripažino, prokuroras Klaipėdos apygardos teismo prašo paskirti jai 7 tūkst. 908 dydžio baudą, kuri bus sumažinta vienu trečdaliu. Bylos duomenimis, V. Merkevičienė, dirbdama Klaipėdos valstybinės maisto ir veterinarijos tarnyboje vyriausiąja specialiste – maisto produktų inspektore, neteisėtai pranešė apie numatomą vienoje įmonėje atlikti patikrinimą ir už atlygį pasirašė patikrinimo aktą, kuriame nurodė, jog patikrinimo metu pažeidimų įmonėje nenustatyta, nors įmonė nebuvo pašalinusi ankstesnio patikrinimo metu nustatytų pažeidimų. Ji taip pat kaltinama tuo, kad atlikdama patikrinimus, susitarė su dviejų valgyklų vedėjomis priimti kyšį pirkinių krepšiais bei paruoštais vartojimui maisto produktais už tai, kad V. Merkevičienė teiktų konsultacijas, duotų patarimus ir kitokio pobūdžio informaciją sveikatos ir higienos užtikrinimo klausimais. Be to, buvusi inspektorė, pasinaudodama savo tarnyba ir pažintimis, priėmė kyšį, pažadėjusi paveikti atitinkamos institucijos valstybės tarnautojus, kad šie teisėtai veiktų vykdydami įgaliojimus ir per įmanomai trumpiausią laiką išduotų maisto tvarkymo subjekto patvirtinimo pažymėjimą, būtiną pradėti kavinės veiklą. Šių metų balandžio pradžioje STT pranešė, kad tiriant kyšininkavimo bylą be V. Merkevičienės buvo sulaikyti tuometinis Šilutės Maisto ir veterinarijos tarnybos viršininkas Edmundas Ciparis bei Palangos tarnybos viršininkė Virginija Grigalauskienė. Kaip BNS informavo STT atstovė spaudai Renata Endružytė, E. Ciparis atleistas nuo baudžiamosios atsakomybės pagal laidavimą, jam paskirta baudžiamojo poveikio priemonė – 376 eurų įmoka į nukentėjusių asmenų nuo nusikaltimų asmenų fondą, o V. Grigalauskienės atžvilgiu ikiteisminis tyrimas nutrauktas, nesurinkus pakankamai duomenų apie padarytą nusikalstamą veiką. Taip pat nuo baudžiamosios atsakomybės pagal laidavimą atleisti penki kyšius davę fiziniai asmenys, kurie visiškai pripažino savo kaltę.