Miesto administracijos vadovybės teigimu, „karibe“ galėtų apsaugoti gyventojus ekonominio karo aplinkybėmis. Kanalo „Globovision“ duomenimis, iš viso į apyvartą išleista 5, 10, 20, 50 ir 100 „karibe“ nominalo kupiūrų. Kiekvienas naujosios valiutos vienetas atitinka tūkstantį bolivarų. Didžiausias naujosios valiutos 100 nominalo banknotas atitinka maždaug 20 JAV centų. Tai toli gražu ne pirmoji regioninė valiuta, atsiradusi Venesueloje pastaruoju metu dėl hiperinfliacijos ir pinigų masės deficito. Kovo pradžioje Elorso miestas Apūrės valstijoje įsivedė nuosavus pinigus. Jie, kaip ir pats miestas, buvo pavadinti vietos kovotojo už nepriklausomybę Jose Andreso Elorso vardu. Šie pinigai galioja tik šiame mieste, prie sienos su Kolumbija. 2017 m. gruodį vienos iš sostinės Katijos rajono komunų vadovybė taip pat nusprendė įsivesti nuosavą valiutą - „panalį“, kuri turėjo būti naudojama vidiniuose komunos atsiskaitymuose. Sudėtinga ekonominė situacija šalyje išprovokavo didžiausią infliaciją Venesueloje. Šiuo metu JAV dolerio kursas juodojoje rinkoje viršija 483,7 tūkst. bolivarų, tačiau oficialus kursas DICOM sistemoje sudaro apie 44,6 tūkst. Grynųjų pinigų Venesueloje labai trūksta. Šiuo metu apyvartoje esančio aukščiausio nominalo banknotas yra 100 tūkst. bolivarų. Šias kupiūras pakeis 100 bolivarų banknotai. Kovo mėnesį Venesuelos prezidentas socialistas Nicolas Maduras paskelbė apie planus nubraukti tris nulius nuo beveik bevertės šalies valiutos, bolivaro, banknotų. Tokiomis priemonėmis bandoma įveikti sunkiai kontroliuojamą hiperinfliaciją šalyje. Pakeisto nominalo kupiūros į apyvartą bus išleistos birželio 4 dieną. Vasarį Venesuela išleido žaliavine Venesuelos nafta paremtą kriptovaliutą „petro“. Taip Venesuela tapo pirmąja šalimi su nuosava kriptovaliuta, paremta naftos atsargomis.