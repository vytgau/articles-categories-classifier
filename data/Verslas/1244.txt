Kauno savivaldybės administracijos direktorius Gintaras Petrauskas sako, jog atnaujinus aplinkkelį, sumažėjęs transporto srautas automagistralėse Kaunas– Marijampolė („Via Baltica“) ir Vilnius–Kaunas (keliai A5 ir A1) leis lengviau rekonstruoti Kleboniškio tiltą ir aplink jį esantį transporto mazgą. „Šiandien maršrutu nuo Marijampolės iki Vilniaus važiuoja 12 proc. transporto. Čia yra „Mega“ ir Kleboniškio tiltas – tai skausmingiausia transporto vieta Kaune. Žmonės apvažiuoja miestą iš kairės pusės, o dabar būtų galima miestą apvažiuoti ir iš dešinės“, – BNS sakė G. Petrauskas. Vyriausybė neseniai pažadėjo, jog bus rekonstruojamas susisiekimui tarp Vilniaus ir Klaipėdos svarbus Kleboniškio tiltas per Nerį Kaune ir jo tęsinys iki prekybos centro „Mega“. Projektas kainuos maždaug 100 mln. eurų, o jo įgyvendinimas truks penkerius metus. Kaunas maždaug 18 km ilgio pietrytinio aplinkkelio atkarpą rekonstruoti pradėjo 2015 metų pabaigoje, projektą tikimasi baigti iki 2020 metų. Iki šiol už 5,5 mln. eurų jau rekonstruota maždaug 8 kilometrai kelio nuo Ražiškių iki Kauno hidroelektrinės. Likusiems darbams planuojama išleisti 12–15 mln. eurų. Projekto metu ketinama pastatyti maždaug 1,5 kilometro ilgio naują kelią ties Amalių pervaža. Jis susijęs su bendros europinės vėžės geležinkelio „Rail Baltica“ statybomis, todėl bus baigtas kartu su nauju geležinkeliu. Kauno valdžia planuoja skelbti žemės Ateities plento rekonstrukcijai ir pietrytiniam aplinkkeliui paėmimo visuomenės poreikiams konkursą. Savivaldybė Centriniame viešųjų pirkimų portale paskelbė išankstinį pranešimą apie gegužės pradžioje planuojamą skelbti rengimo ir įgyvendinimo paslaugų konkursą. Tam planuojama skirti 74,4 tūkst. eurų (be PVM). Kauno pietrytinio aplinkkelio detaliojo plano sprendiniuose numatyti apie 210 ha ploto sklypai nuo automagistralės Kaunas–Vilnius pro Kauno hidroelektrinę iki krašto kelio Nr. 139 Kauno HE–Garliava.