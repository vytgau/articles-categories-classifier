Dokumentą pasirašė jo iniciatorius Seimo Neįgaliųjų teisių komisijos pirmininkas Justas Džiugelis, Socialinės apsaugos ir darbo bei finansų ministrai, Lietuvos darbo biržos, verslo organizacijų ir neįgaliųjų bendruomenės atstovai, rašoma pranešime žiniasklaidai. „Dirbti ir užsidirbti, pačiam susikurti finansinę gerovę ir nebūti priklausomam nuo valstybės paramos – to siekia turbūt kiekvienas iš mūsų. Deja, turint negalią tai nėra labai paprasta. Tampa sunkiau įgyti išsilavinimą, sėkmingai konkuruoti darbo rinkoje“ – renginyje sakė J. Džiugelis. Jis pasakojo prieš kelis mėnesius kreipęsis į Investuotojų forumą, Lietuvos neįgaliųjų forumą, Socialinės apsaugos ir darbo bei Finansų ministerijas turėdamas paprastą idėją – padėti žmonėms su negalia ir darbdaviams rasti vieniems kitus – bei pasidžiaugė buvęs išgirstas ir suprastas. Parengtas memorandumas – savanoriško šių organizacijų atstovų bendro darbo rezultatas. Memorandumą pasirašiusios organizacijos konkrečiais veiksmais įsipareigojo sukurti sistemą, įgalinančią žmones su negalia tiek rasti, tiek ir susikurti darbo vietą. Renginyje atkreiptas dėmesys, kad net 120 tūkst. darbingo amžiaus žmonių su negalia šiuo metu neturi darbo. Tuo metu socialinėse įmonėse dirba tik 7 tūkst., o atviroje darbo rinkoje – apie 40 tūkst. žmonių su negalia. „Investors‘ Forum“ valdybos pirmininkas Rolandas Valiūnas akcentavo, kad kai kurios socialiai atsakingos įmonės jau dabar įdarbina žmones su negalia bei teigė, kad 120 tūkst. asmenų yra didžiulis potencialas verslui. Jam antrino ir Lietuvos neįgaliųjų forumo prezidentė Dovilė Juodkaitė: „Šiandien mums labai svarbi diena, nes girdime, kad žmonės su negalia yra reikalingi kaip darbuotojai, lygiaverčiai ir lygiateisiai visuomenės nariai. Taip skatinama pagarba, lygybė ir įvairovė visuomenėje“. Renginio dalyvius sveikinęs Seimo pirmininkas Viktoras Pranckietis džiaugėsi memorandumo idėja. „Kiekvienas pilietis nori jaustis svarbiu, prisidedančiu prie Lietuvos kūrimo. Ši iniciatyva itin naudinga mūsų šaliai, ja aktyvinama darbo rinka“ – sakė jis bei atkreipė dėmesį, jog labai svarbu, kad memorandumas neliktų tik žodžiais, bet realizuotųsi konkrečiais veiksmais. Viena pirmųjų numatomų priemonių – trijų metų trukmės projektas, kurį įgyvendins Lietuvos darbo birža, skirtas sudaryti galimybes žmonėms su negalia konkuruoti darbo rinkoje. Bus taikoma atvejo vadybos metodika, taip pat, glaudžiai bendradarbiaujant su verslo bei žmonių su negalia organizacijomis, teikiama konkreti tikslinė pagalba: nuo konsultacijų darbo ieškantiems iki mokymų potencialiems darbdaviams. Memorandumą pasirašęs Socialinės apsaugos ir darbo ministras Linas Kukuraitis atkreipė dėmesį, kad žmonių su negalia įtrauktis yra bendras mūsų visų, o ne tik vienos ministerijos, reikalas ir sakė, kad būtina užtikrinti visiems vienodą teisę dalyvauti darbo rinkoje ir šalies gyvenime. Finansų ministras Vilius Šapoka išreiškė viltį, kad tokių, visuomenės požiūrį keičiančių ir empatiją skatinančių, iniciatyvų tik daugės.