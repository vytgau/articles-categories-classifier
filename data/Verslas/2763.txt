ES biudžeto reikalų komisaras Guentheris Oettingeris sakė, kad per debatus šiuo klausimu bus svarstoma, ar apmokestinti gamintojus ar vartotojus. Taip pat bus svarstomos ir galimos išimtys, pavyzdžiui, siekiant užtikrinti, kad produktai, kaip pienas, būtų saugūs. „Mes ketiname pasiūlyti galimybę apmokestinti plastiką siekiant skatinti mažinti plastiko pakuočių naudojimą“, – žurnalistams sakė komisaras. Apie tokį pasiūlymą jis prakalbo Europos Komisijai rengiant detalų pasiūlymą dėl kito Bendrijos biudžeto 2021-2027 metams. Didžioji Britanija oficialiai išstos iš ES ateinančių metų kovą, tačiau sutiko mokėti įmokas į Bendrijos septynerių metų biudžetą iki 2020 metų pabaigos. G. Oettingeris pirmadienį sakė, kad Britanijos išstojimas ES biudžete atvers 12-13 mlrd. eurų skylę. Jis taip pat pritarė Europos Komisijos pirmininko Jeano-Claude‘o Junckerio nuomonei, kad reikėtų didesnę dalį Europos BVP skirti Bendrijos biudžetui. Pirmadienį EK pirmininkas pasisakė už tai, kad Europos Sąjungos valstybės narės po 2020 metų į Bendrijos biudžetą mokėtų daugiau, kad užpildytų finansų trūkumą po Didžiosios Britanijos išstojimo, nes auga poreikis finansuoti išlaidas, susijusias su gynyba, migracija ir klimato kaita. Jis pasiūlė didinti naują Bendrijos biudžetą nuo 1 proc. 2014-2020 metais iki 1,1 proc. Europos BVP. Šiuo metu biudžetas sudaro 963 mlrd. eurų. Tuo tarpu G. Oettingeris siūlo biudžetą didinti dar labiau – iki 1,1-1,2 proc. BVP. „Mums reikia daugiau nei 1 proc. Europos BVP, jei atvirai, jeigu norime įgyvendinti Europos politiką ir tinkamai ją finansuoti, –sakė J.-C. Junckeris. – Tai Europos mokesčių mokėtojui kainuoja vieną kavos puodelį per dieną. Europa yra verta daugiau nei vieno kavos puodelio per dieną.“ Komisija detalų pasiūlymą dėl 2021-2027 finansinės perspektyvos pateiks gegužę. Biudžeto detalės tuomet aptars Europos Parlamentas ir Taryba. Biudžetui pritarimui būtinas vienbalsis Tarybos pritarimas.