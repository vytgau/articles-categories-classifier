Dėmesį į šį faktą netruko atkreipti socialinio tinklo „Twitter“ naudotojai, vc.ru cituoja DELFI.lv. Startuolis „Prodeum“ žadėjo investuotojams sukurti naują maisto produktų ženklinimo sistemą, leisiančią pirkėjams išsiaiškinti, iš kokios šalies atkeliavo perkami vaisiai ir daržovės, taip pat kokios priemonės buvo naudojamos juos auginant. Prekybą naujai sukurtos kriptovaliutos žetonais, dar vadinamais tokenais, įmonė pradėjo sausio 20 d., o pirminis viešasis jų pirkimas turėjo tęstis iki kovo 13 d. „Blockchain“ technologijų startuolio „TokenDesk“ duomenimis aštuonetą dienų trukęs ICO projektas padėjo surinkti maždaug 6 mln. JAV dolerių (4,8 mln. eurų). Sausio 28 ir 29 dienomis „Twitter“ naudotojai pastebėjo, kad iš „Prodeum“ svetainės dingo visa informacija, o vietoj puslapio atidaromas tuščias langas su žodžiu „penis“ viršutiniame kampe. „BuzzFeed“ žurnalistas Ryanas Macas nustatė, kad „Prodeum“ investuotojai, ko gero, mokėjo naudotojams už tai, kad šie ant kūnų užsirašytų projekto pavadinimą ir fotografuotųsi. Kai kurie naudotojai abejoja, kad „Prodeum“ galėjo būti sėkmingas projektas, mat startuolio „Twitter“ puslapyje tėra užsiregistravę 184 naudotojai, o menamos „Prodeum“ sankaupos pasirodė beveik niekinės. DELFI kalbintas informacinių technologijų ir saugumo ekspertas Marius Pareščius sako, kad ši įmonė su Lietuva siejama nepelnytai, nes į savo tinklalapį susidėjo šios srities specialistų kontaktus iš Lietuvos. Jis teigė, kad šis startuolis gali būti vertinamas kaip sukčiavimo schema. „Tai yra vadinamasis scam'as", - DELFI sakė M. Pareščius. Susisiekus su „blockchain" specialistu, kripto sistemų analitiku Vytautu Kašėta, kurio duomenimis taip pat buvo pasinaudota pristatant projektą, jis patvirtino apie duomenų vagystę. „Sklando gandai, bet jis niekaip nėra susijęs su Lietuva, - kalbėjo jis. - Man buvo persiųsti screenshot'ai (liet. ekrano vaizdo kopijos) ir parašyta, kad aš ten dalyvauju, nors aš tikrai ten nedalyvauju." V. Kašėta nurodė, kad visiems komunikuoja, kad jo projektai yra nurodomi jo socialinio tinklo „Linkedin" profilyje. „Jokių paslėptų projektų aš neturiu. Manau, kad šiuo atveju yra atsakingas „TokenDesk“, kuris išpopuliarino šitą projektą, jie skelbdami pas save portale šį projektą tikrai turėjo tai suderinti su jo dalyviais, patikrinti, ar mes dalyvaujame, nes ir dabar aš „TokenDesk“ puslapyje esu įdėtas kaip profesionalas ir mes reikalausime, kad neteisingą informaciją išimtų", - dėstė V. Kašėta. Pašnekovas nurodė, kad prie šio projekto melagingai buvo priskirti dar du lietuviai. Veikiausiai dėl to projektas ir buvo siejamas su Lietuva. „Greičiausiai bandysime kreiptis į teisininkus ir ieškosime būdų, kad už išplatintą neteisingą informaciją atsakytų „TokenDesk“, - dėstė jis. - Nukentėjo mūsų reputacija." V. Kašėta svarsto, kad jo ir kolegų vardais ir pavardėmis pasinaudota dėl to, kad „blockchain“ technologijų bendruomenėje jie yra žinomi, kaip galintys plėtoti šią technologiją. „Esu matęs tokių atvejų ir anksčiau, jų esame ir sužlugdę. Tai - ne vienintelis atvejis. Net ir šią savaitę buvo toks projektas, bet jis labai greit buvo uždarytas", - kalbėjo V. Kašėta.