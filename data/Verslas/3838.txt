Seimas ketvirtadienį po svarstymo pritarė Nekilnojamojo turto mokesčio įstatymo pataisoms: už balsavo 67 Seimo nariai, prieš – 8, o susilaikė 20 parlamentarų. Paskutinį kartą dėl naujos NT apmokestinimo tvarkos Seimas balsuos gruodį. Gyventojų turtas iki 220 tūkst. eurų ir toliau nebūtų apmokestinamas. Seimas atmetė socialdemokratų pataisą, kuria buvo siūloma neapmokestinamo turto kartelę nuleisti – trečdaliu – iki 150 tūkst. eurų sumažinti maksimalią neapmokestinamo turto vertę. Finansų ministras Vilius Šapoka yra sakęs, kad iš naujos NT apmokestinimo tvarkos į biudžetą tikimasi gauti iki 2 mln. eurų pajamų. 0,5 proc. mokesčio tarifas būtų taikomas gyventojų nekilnojamojo turto daliai nuo 220 tūkst. iki 300 tūkst. eurų, 1 proc. - nuo 300 tūkst. iki 500 tūkst. eurų, 2 proc. - brangesniam kaip 500 tūkst. eurų turtui. Gyventojams, auginantiems tris ir daugiau vaikų iki 18 metų, ir asmenims, auginantiems neįgalų vaiką iki 18 metų, taip pat vyresnį neįgalų vaiką, kuriam nustatytas specialusis nuolatinės slaugos poreikis, būtų taikomi 30 proc. didesni apmokestinimo intervalai. Pataisomis taip pat siūloma nustatyti, kad įstatyme nustatyta neapmokestinamoji vertė būtų taikoma kiekvienam asmeniui atskirai, atsižvelgiant į Konstitucinio Teismo nutarimo dėl apmokestinimo NT mokesčiu nuostatas. Taip pat siūloma panaikinti NT mokesčio lengvatą, taikomą NT, naudojamam kulto apeigų reikmenų gamybai, laidojimo paslaugoms teikti, paliekant savivaldybėms teisę tokiam turtui taikyti lengvatinį apmokestinimą. Numatoma, kad pataisos įsigaliotų nuo 2018 metų pradžios, jos būtų taikomos apskaičiuojant ir deklaruojant 2018 metų ir vėlesnių mokestinių laikotarpių NT mokestį. Dabar 0,5 proc. tarifu apmokestinama 220 tūkst. eurų vertę viršijanti gyventojų NT dalis.