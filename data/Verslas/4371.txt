„Siekiant užtikrinti nuoseklų ir efektyvų informacinės visuomenės plėtros, įskaitant ir valstybės informacinius išteklius, politikos įgyvendinimą, tikslinga įgalioti Susisiekimo ministeriją įgyvendinti Registrų centro savininko teises ir pareigas“, - rašoma dokumente. Teigiama, kad Susisiekimo ministerija formuoja valstybės informacinių išteklių plėtros politiką, o Registrų centras tvarko pagrindinius valstybės registrus, informacines sistemas, kuriose kaupiami visai valstybei svarbūs duomenys. Anot ministerijos, šių duomenų pagrindu kuriamos elektroninės paslaugos turi tiesioginės įtakos informacinės visuomenės plėtrai. Premjeras Saulius Skvernelis praėjusią savaitę teigė, kad Registrų centro perdavimas Susisiekimo ministerijai yra svarbus žingsnis konsoliduojant valstybės IT ūkį. Jo teigimu, ministras Rokas Masiulis išspręsti įsisenėjusias centro skaidrumo problemas. Pakeisti Registrų centro priklausomumą nuspręsta netrukus po to, kai žiniasklaidoje pranešta, kad įmonės direktoriaus pavaduotoju paskirtas prieš 8 metus iš Seimo kanclerio pareigų atleistas Gintautas Vilkelis. Portalas delfi.lt antradienį rašė, kad Vyriausybėje pradėtas tarnybinis patikrinimas, siekiant išsiaiškinti, kaip G. Vilkelis gavo aukštas pareigas Registrų centre, be to, jis buvo įvardytas galimu nauju jo vadovu. Pasak portalo, G. Vilkelis postą galėjo gauti padedant Vyriausybės kanceliarijos Personalo skyriaus vedėjai Renatai Sadzevičiūtei, su kuria, šaltinių teigimu, gyvena. Antradienį iš Registrų centro vadovo posto pasitraukė laikinai įmonei vadovavęs Vaidas Valikonis. Šiuo metu įmonei laikinai vadovauja Ieva Tarailienė.