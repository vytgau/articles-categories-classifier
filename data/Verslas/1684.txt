Komisijos pirmininkės Guodos Burokienės teigimu, įvertinus surinktus faktus daroma išvada, kad problema aktuali visai Europos Sąjungai (ES), ne tik Lietuvai, nes nėra bendros apibrėžtos kokybės sąvokos. „Problema dėl maisto produktų kokybės skirtumų aktuali tiek senosioms, tiek naujoms ES šalims narėms. Pas mus gal sudėtingiau, nes silpnos vartotojų teisių organizacijos. Kalbant apie Slovakijos, Čekijos pavyzdžius, kokybės skirtumus pirmieji pastebėjo nevyriausybininkai“, - sakė G. Burokienė. Pasak komisijos pirmininkės, nors apie problemą žinota ne vienus metus, tačiau nebuvo sulaukta skundų, tad Lietuvos institucijos nieko ir nesiėmė. G. Burokienės teigimu, siūloma produktus, kurių kokybė kitų šalių rinkose skiriasi nuo tos, kokia yra gamintojo šalyje, specialiai ženklinti. ELTA primena, kad pernai Valstybinė maisto ir veterinarijos tarnyba atliko tyrimą, kurio metu nustatyta, kad žinomų gamintojų maisto prekės, pirktos Lietuvoje ir Vokietijoje, skirtingos. Skiriasi Lietuvos ir Vokietijos rinkoms tiektų tuo pačiu prekių ženklu pažymėtų produktų ne tik sudėtis, bet ir skonis, spalva ar konsistencija. Siekiant nustatyti, dėl kokių priežasčių galimai diskriminuojami Lietuvos vartotojai, ir ar nėra pažeidžiamos Lietuvos vartotojų teisės, Seimas praėjusių metų spalį sudarė laikinąją tyrimo komisiją dėl Lietuvos Respublikos rinkai tiekiamų galimai žemesnės kokybės maisto produktų. Sausio pradžioje Seime įvyko komisijos posėdis, kuriame dalyvavo ir Europos Komisijos narys, atsakingas už sveikatą ir maisto saugą, Vytenis Povilas Andriukaitis. V. P. Andriukaitis tada pabrėžė, kad maisto kokybės problematika matoma visoje ES ir nėra objektyvių duomenų, rodančių, kad kokybiniai skirtumai - tik Rytų ir Vidurio Europos diskriminacijos apraiška, mat apie dvejopą kokybę kalba ir tokios šalys kaip Vokietija, Belgija, Liuksemburgas. Vis dėlto V. P. Andriukaitis teigė, kad nors maisto produktas gali būti saugus vartoti, bet skirtinga jo kokybė gali skirtingai veikti sveikatą ilgalaikėje perspektyvoje. Planuojama, kad Europos Komisijos tarpinis raportas dėl dvejopos kokybės maisto produktų bus paskelbtas šių metų gale.