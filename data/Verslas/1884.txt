„Šiandien ta diena, kada pateiksime priešieškinį ir atsiliepimą į jų ieškinį. Dabar vis dar dirbame ir skaičiuojame sumas. Einame į pabaigą. Daug plačiau pakomentuosime antradienį“, – BNS sakė savivaldybės valdomos šilumos tiekimo įmonės vadovas Mantas Burokas. Anot jo, priešieškinio pateikimas gali užtrukti iki vėlaus pirmadienio vakaro. Detalią informaciją VŠT ketina pateikti antradienį spaudos konferencijoje. Baigiantis 15-os metų šilumos ūkio nuomos sutarčiai, „Veolia“ ir „Vilniaus energija“ praėjusių metų pabaigoje kreipėsi į Stokholmo arbitražą, prašydama paskirti nepriklausomą šilumos ūkio vertintoją. Vėliau šis ginčas buvo išplėstas dėl investicijų ir abejų šalių patirtos žalos mieste, nes abi ginčo šalys nesutarė dėl perduodamo turto – sostinės šilumos tiekimo sistemos – vertės. Vilniaus savivaldybė ir jos valdoma šilumos tiekimo įmonė Vilniaus šilumos tinklai pernai liepą arbitražui pateikė pretenziją dėl „Veolia“ ir „Vilniaus energijos“ neva padarytos žalos. Preliminariais skaičiavimais, arbitraže prašyta atlyginti maždaug 200 mln. eurų žalą. „Veolia“ ir „Vilniaus energija“ pernai spalį arbitražui pateikė visos apimties reikalavimus kartu su liudytojų parodymais ir ekspertų išvadomis. BNS žiniomis, juo reikalaujama atlyginti apie 100 mln. eurų žalą. Stokholmo arbitražas šį ginčą planuoja išspręsti iki kitų metų kovo.