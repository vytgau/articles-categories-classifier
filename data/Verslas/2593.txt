Sveikatos apsaugos ministro patarėja Lina Bušinskaitė-Šriubėnė teigė, kad tai vienas pirmųjų žingsnių gerinant situaciją ir produktų sudėtį. Susitarimai tarp Sveikatos apsaugos ministerijos (SAM) buvo pasirašyti ne tik dėl savanoriško cukraus, bet ir druskos, riebalų kiekių mažinimo gaminamoje produkcijoje, siekiant užtikrinti geresnę ir sveikesnę jų sudėtį. Pirmieji prie šios iniciatyvos prisijungė ir susitarimus pasirašė „Coca-Cola HBC Lietuva“, ir „Coca-Cola Baltija“, „Eckes -Granini Lietuva“, „Fazer Lietuva“, „Kėdainių konservų fabrikas“, „Malsena Plius“, „Mars Lietuva“, „Nestle Baltics“, „Orkla Foods Lietuva“, „Rūta“, „Vilniaus margarino gamykla“. „Šiandien šventinė diena, pagaliau įvyko tai, kam mes ruošėmės metus. Ne kartą esu minėjęs, kad maisto pramonė yra ta, kur galime pademonstruoti sėkmės istorijas, ir yra labai plačios galimybės bendradarbiavimui. Yra sudėtinga pakeisti tabako, alkoholio produktus, nes iš jų išėmus alkoholį ar tabaką – tai nebus tas pats, o maisto produktų gamintojai gali keisti savo sudėtį“, – sakė Sveikatos apsaugos ministras Aurelijus Veryga. Renginio metu prabilta ir apie praėjusiais metais daugybę diskusijų sukėlusį cukraus mokestį, mat Aurelijus Veryga ne kartą buvo užsiminęs, jog pritartų Lietuvoje įvedamam mokesčiui daug cukraus turintiems gėrimams. Dabar, regis, ministras atsitraukia nuo cukraus mokesčio. „Reikia pasakyti, kad valstybės tikslas nėra pasipinigauti, nors kartais žmonėms taip ir atrodo. To mokesčio tikslas – pasiekti tą, ką mes jau padarėme šiandienos susitarimu – kad mažėtų cukraus kiekis maisto produktuose. Šalyse, kurios nuėjo tuo keliu ir įsivedė cukraus mokestį, gamintojai, nenorėdami, kad pabrangtų maisto produktai, jie tą kiekį tiesiog sumažindavo. Džiaugiuosi, kad Lietuvoje galime pademonstruoti kitą kelią, kai gamintojai patys įsipareigoja tą daryti be jokių mokesčių. Manau, kad tai abiem pusėm priimtinas ir geras sprendimas, nes mokestis nėra tam kad būtų pasiimti pinigai, tikslas – pagerinti produktų sudėtį. Todėl jei mums seksis, nėra jokios logikos ir reikalo įvedinėti naujus mokesčius“, – sakė ministras. Asociacijos „Lietuvos maisto pramonė“ valdybos pirmininkas Mindaugas Snarskis pripažino, kad gerinant maisto produktų sudėtį, išlaikyti tokią pačią kainą vartotojams yra sudėtinga ir tai bus nemažu iššūkiu. „Mes toje globalioje rinkoje gyvendami ir žinodami, kokia yra konkurencija, nes šiandien Lietuvos gamintojai konkuruoja ne tik su Lietuvos gamintojais,ta konkurencija yra didžiulė, suprantame, kad perkelti bet kokį kaštų padidėjimą ant vartotojo pečių yra pats sunkiausias iššūkis, nes žmonių kišenės tikrai nėra tokios gilios. Ir šioje vietoje ir yra trys dalykai. Turime kurti palankesnį sveikatai produktą, antra, skonis turi nekisti, nes vis tiek skonis yra karalius ir yra vienas iš TOP 3 pasirinkimo kriterijų, o trečia – taip, turime ieškoti, kaip išvengti kainos kilimo. Tiesiogiai pasakyti, kad dėl technologinių pakitimų ims brangti produktai – aš tikrai nesiryžčiau“, – sakė jis. Paklaustas, ar tikrai nebrangs maisto produktai jis atsakė: „Visaip gali būti“. Taip pat jis neslėpė, kad ateityje kai kurių produktų pakuotės ir kiekis gali mažėti, tačiau tvirtino, kad tai vyksta ir vyks tikrai ne dėl šiandien pasirašyto susitarimo, tiesiog mažėja šeimos, vartotojai nori šviežių produktų ir didelio kiekio produktų pirkti neapsimoka, nes jie lieka nesuvartojami. „Coca-Cola“ vadovė Baltijos šalims Ieva Matulaitienė sakė, kad Lietuvoje nuo 2000 iki 2015 metų cukraus kiekis gėrimuose buvo sumažintas apie 12 procentų, per 2015–2017 m. dar 12 procentų, o iki 2020 metų ruošiamasi sumažinti dar 15 procentų. „Tai yra sudėtingas procesas, technologai dirba, yra įvairiausių būdų, kaip pakeisti cukrų. Galiu paminėti mūsų gana ilgą procesą su „Nestea“ šaltosios arbatos gėrimu. Mes sumažinome 30 proc. cukraus kiekį gėrime pakeisdami cukrų natūraliu stevijos saldikliu“, – pasakojo ji. Tuo metu pasirašytame susitarime „Nestlé Baltics“ laikysis globalaus „Nestle“ įsipareigojimo iki 2020 metų pabaigos visuose gaminiuose druskos kiekį sumažinti 5 proc., o cukraus ir sočiųjų riebalų – po 10 procentų ir taip atitikti visuotines mitybos rekomendacijas. „Nestlé“ siekia, kad vartotojai turėtų daugiau galimybių rinktis sveikesnius maisto produktus – esame užsibrėžę ambicingus tikslus gerinti maisto produktų sudėtį. Pasitelkę mokslo inovacijas, tobuliname maisto produktų sudėtį ir taip prisidedame prie gyventojų mitybos gerinimo“, – teigė „Nestlé Baltics“ Korporatyvinių reikalų vadovė Ariana Rastauskaitė. Lietuvoje atlikti tyrimai rodo, kad šalies gyventojai kas dieną su maistu gauna daugiau nei rekomenduoja PSO normos: druskos – 40 proc., riebalų – 39 proc., sočiųjų riebalų – 29 proc., cukrų – 22 proc. Toks gausus šių medžiagų vartojimas kenkia sveikatai, skatina širdies ir kraujagyslių ligas, vėžį, cukrinį diabetą, nutukimą ir kitas ligas. Atsižvelgiant į paplitusį aukštą gyventojų sergamumą lėtinėmis neinfekcinėmis ligomis, Pasaulio sveikatos organizacija (PSO) ir Europos Komisija rekomenduoja gerinti gyventojų mitybą – mažinti suvartojamos druskos, sočiųjų riebalų, paprastųjų angliavandenių kiekį, mažinti šių medžiagų kiekius rinkai teikiamuose maisto produktuose. Anot ministro, kai kurios atsakingos įmonės savo iniciatyva gaminiuose jau sumažino minėtų medžiagų kiekį, nors susitarimo ir nepasirašė. Kai kurios įmonės į cukraus, druskos ar riebalų mažinimo iniciatyvas investuoja jau ne pirmus metus, kitos pokyčius tik pradės ir nors ne visos sutiko prisidėti prie šios iniciatyvos, jos laukiamos prisijungti prie susitarimo bet kuriuo metu.