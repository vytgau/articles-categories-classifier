Šiemet per sausio ir vasario mėnesius iš visų akcizų surinkta 38,3 mln. Eur arba beveik 17 proc. mažiau pajamų nei per tą patį praėjusių metų laikotarpį, rodo Valstybinės mokesčių inspekcijos (VMI) duomenys. Labiausiai sumažėjo akcizų už alkoholinius gėrimus surinkimas. Šiemet per pirmuosius du mėnesius jų surinkta 50,3 mln. Eur arba 45 proc. mažiau nei tuo pačiu metu pernai. Pvz., už stipriuosius (spiritinius) gėrimus akcizo gauta 43,3 mln. Eur mažiau, už vyną – 2,8 mln. Eur mažiau. Tačiau už alų per pirmuosius du mėnesius akcizų surinkta 0,95 mln. Eur daugiau. Sausį – vasarį vyno realizuota beveik 92 tūkst., tarpinių gėrimų – 42 tūkst., spiritinių gėrimų – 36 tūkst. hektolitrų mažiau nei tuo pačiu laikotarpiu prieš metus. Vis dėlto praėjusių metų pradžioje buvo pastebima tendencija, kad prieš 2017 m. kovo pradžią, kai pradėti taikyti didesni akcizai, jų mokėta gerokai daugiau, nes prekybininkai iš anksto kaupė alkoholio atsargas. Taigi, dėl palyginamiosios bazės per kitus mėnesius alkoholio akcizų surinkimo smukimas gali būti ne toks didelis. Praėjusiais metais didėjo ir akcizai tabako gaminiams. Per du pirmuosius šių metų mėnesius jų oficialiai parduota 20 mln. vienetų arba 1 mln. pakelių mažiau nei prieš metus. Vis dėlto, pvz., benzino parduota 2,5 mln., o dyzelino – 15,3 mln. litrų daugiau – ir vienos ir kitos rūšies degalų pardavimas padidėjo apie 6 proc. Tiesa, kiek sumažėjo žymėto dyzelino ir suskystintų dujų realizavimas.