2018 metų savivaldybės biudžeto projektą Vilniaus taryba ketina svarstyti trečiadienį. Daugiausiai pajamų šiemet metais – 333,418 mln. eurų, arba 10,3 proc. daugiau nei pernai – planuojama gauti iš mokesčių. Iš jų gyventojų pajamų mokesčio (GPM) sostinės savivaldybė tikisi gauti 289,218 mln. eurų pajamų (14,2 proc. daugiau), turto mokesčių – 43 mln. eurų (12 proc. daugiau). Valstybės biudžeto specialios tikslinės dotacijos šiemet turėtų siekti 158,718 mln. eurų, iš jų 124,901 mln. eurų teks mokinio krepšeliui finansuoti. Valstybės perduotos funkcijoms vykdyti sostinė iš valstybės biudžeto turėtų gauti 12,202 mln. eurų, 18,6 mln. eurų sudarys lėšos pagal su Vyriausybės sudarytą taikos sutartį dėl dėl neišmokėtos GPM dalies miestui. Europos Sąjungos ir kitos finansinės paramos lėšos 2018 metais turėtų sudaryti 2,388 mln. eurų. (5,9 karto mažiau nei pernai). Savivaldybės Švietimo, kultūros ir sporto departamentui šiemet planuojama skirti 299,721 mln. eurų, iš kurių daugiausiai – 271,741 mln. eurų numatyta skirti vaikų, jaunimo ir suaugusiųjų ugdymui (atitinkamai 9,5 proc. ir 8,8 proc. daugiau nei pernai). Miesto ūkio ir transporto departamentas šiemet turėtų gauti 132,702 mln. eurų – 16,9 proc. mažiau nei 2017 metais. Miesto infrastruktūros objektų priežiūra ir modernizavimui ketinama skirti 53,547 mln. eurų (19,1 proc. mažiau), infrastruktūros objektų plėtrai – 20,289 mln. eurų (2,1 karto mažiau). Savivaldybės administracijai 2018 metais numatyta 82,195 mln. eurų (4,9 proc. mažiau nei pernai), Socialinių reikalų ir sveikatos departamentui – 56,801 mln. eurų (17,9 proc. daugiau). Esamoms skoloms už atliktus darbus, suteiktas paslaugas ir įsigytas prekes padengti numatyta skirti 28,4 mln. eurų.