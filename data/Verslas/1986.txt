Jau per kitas Kalėdas įsigyti prekių ar paslaugų internetu iš kitų ES šalių bus lengviau. Tai užtikrins geografinį blokavimą draudžiančios taisyklės, kurioms EP pritarė. Daugeliui europiečių pirkimas internetu tapo kasdienybe. Praėjusiais metais net 68 proc. europiečių, turinčių prieigą prie interneto, apsipirko elektroninėse parduotuvėse, o trečdalis jų įsigijo prekių ar paslaugų iš kitose ES šalyse veikiančių internetinių parduotuvių. Tarp populiariausių pirkinių – elektros prietaisai ir buitinė technika, drabužiai, kosmetika ir parfumerija, namų apyvokos prekės, rašoma Europos Parlamento pranešime. Visgi pirkdami internetu už savo šalies ribų vartotojai vis dar susiduria su geografinio diskriminavimo praktika. Tačiau vasarį europarlamentarai pritarė naujoms taisyklėms, pagal kurias vartotojai, norintys pirkti prekes ar paslaugas kitoje ES šalyje internetu, negalės būti diskriminuojami kainų, pardavimo arba mokėjimo sąlygų atžvilgiu. „Pasiekėme, jog apsipirkimas internetu ir realiame pasaulyje vis labiau panašėja, todėl nė vienas pirkėjas internetu negali būti diskriminuojamas“, – pažymėjo EP nuomonės šiuo klausimu rengėja Roza Thun. Naujosios taisyklės bus taikomos perkant fizines prekes, kaip antai drabužius ar buitinę techniką, taip pat autorių teisėmis nesaugomas skaitmeninio turinio paslaugas, pavyzdžiui, debesijos ar interneto svetainių prieglobos paslaugas, bei tokias paslaugas kaip apgyvendinimas, automobilių nuoma ir apsilankymas koncertuose ar pramogų parkuose. Taisyklės kol kas neapimtų skaitmeninio turinio prekių, kurioms galioja autorinių teisių apsauga, pavyzdžiui, elektroninių knygų, muzikos ar žaidimų, o taip pat garso ir vaizdo paslaugų, tačiau EP narių dėka Europos Komisija įpareigota per dvejus metus tai persvarstyti. Geografinis blokavimas – kas tai? Geografinis blokavimas (angl. geo-blocking) – internetu prekiaujančių bendrovių taikoma praktika, kuria dažnai be jokio pateisinimo ribojama europiečių galimybė naudotis kitose ES šalyse siūlomomis internetinėmis paslaugomis arba jie yra nukreipiami į vietos parduotuvę, kurios kainos skiriasi arba norimos prekės ten paprasčiau nėra. Taip pat gali būti nepriimamos kitose ES šalyse išduotos mokėjimo kortelės arba neleidžiama registruotis, jei jungiamasi iš kitos šalies ar nurodomas kitoje šalyse esantis adresas. Europos Komisijos duomenimis, 2015 m. tik 37 proc. interneto svetainių buvo iš tiesų užtikrinta galimybė lankytojams iš kitų ES šalių sėkmingai užbaigti pirkimą. 36 proc. interneto mažmenininkų nurodė į kitas šalis neparduodantys bent vienos kategorijos produktų, kuriais jie prekiauja, o daugiau kaip 80 proc. apklausoje dalyvavusių vartotojų nurodė susidūrę su geografiniu blokavimu.