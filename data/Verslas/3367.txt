Parduotuvė įsikūrusi Jonavos g. 60, joje bus įrengtos ir savitarnos kasos. Naujoje „Maximoje“ veiks ir kepykla, kurioje 3 kartus per dieną bus kepami švieži duonos gaminiai, rašoma pranešime spaudai. Judrioje Kauno dalyje įsikursiančioje „Maxima XX“ formato parduotuvėje pirkėjams bus pasiūlytas Lietuvos ūkininkų produkcijos pasirinkimas, suformuotas vaikiškų bei kūdikių prekių skyrius, bus galima rasti ir pagrindines bakalėjos bei buities prekes. Iš viso pirkėjams kiekvieną dieną bus siūloma rinktis iš 27 tūkst. skirtingų pavadinimų prekių. Visą parą veiksiančioje „Maximoje“ suformuotas 3 tūkst. kvadratinių metrų prekybos plotas. Jau dabar šioje parduotuvėje sukurta 100 naujų darbo vietų. Iš viso į naujos, modernios parduotuvės įrengimą bei infrastruktūrą investuota 2,5 mln. eurų. Naujoji „Maxima“ Jonavos gatvėje įrengta vietoj iš Lietuvos pasitraukusio prekybos tinklo „Prisma“ – dar rugpjūčio pabaigoje „Maxima“ skelbė laimėjusi derybas dėl šio tinklo prekybos patalpų Vilniuje ir Kaune. Šiuo metu Lietuvoje veikia 238 „Maximos“ parduotuvės, kuriose dirba daugiau nei 15 tūkst. darbuotojų ir kasdien apsilanko daugiau kaip 550 tūkst. pirkėjų.