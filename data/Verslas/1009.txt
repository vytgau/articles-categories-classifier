Ding Dong ir Fun Fun gyvenimas iš tikrųjų atrodo nuostabus. Dviem šiems Jorkšyro terjerams prabangios kelionės oro transportu tikrai nėra svetimos – šių išlepintų šuniukų skrydžiais rūpinasi Honkonge veiklą vykdanti specializuota kelionių agentūra „Life Travel“. Pinigų tokių augintinių šeimininkai tikrai nepagailėjo privačiu lėktuvu atostogų skrisdami į Japoniją. Šio skrydžio metu Ding Dong ir Fun Fun laiką leido patogiai įsitaisę ant mylimų ir juos beatodairiškai lepinančių šeimininkų kelių, gardžiuodamiesi puikiu ant grilio keptos lašišos patiekalu. Komercinius skrydžius vykdančiuose lėktuvuose naminiai gyvūnai paprastai gabenami specialiuose kelioniniuose krepšiuose, o keliaudami privačiais lėktuvais laimingieji skrydžio metu patogiai įsitaiso šeimininkui ant kelių arba kitoje patogioje lėktuvo salono vietoje. Penkių dienų trukmės kelionės pasiūlymas Zoe Man kainavo net 30 000 JAV dolerių (24 359 eurus), tačiau ji tikino buvusi laiminga skirti šiuos pinigus nuostabiai patirčiai įgyvendinti. Anot šios srities žinovų, pastaruoju metu išlaidos naminiams gyvūnams Kinijoje auga neįtikėtinu greičiu. Manoma, kad šio rinkos segmento vertė 2022 m. sieks net 7 mlrd. JAV dolerių (5,68 mlrd. eurų). Tokios perspektyvos džiugina agentūrą „Life Travel“, vien šiais metais siūlančią keliolika šunims pritaikytų atostogų variantų. Dėl tam tikrų reikalavimų kol kas „Life Travel“ klientai savo šuniukus gali nuskraidinti tik į Japoniją, tačiau kelionių geografijos plėtra patenka į šios kelionių agentūros planus. Taigi jau neilgai trukus gavę tinkamus dokumentus gyvūnai galės kartu su savo mylimais šeimininkais iš Honkongo skirsti į Šveicariją ir Šiaurės Ameriką.