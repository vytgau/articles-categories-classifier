„Donaldo J. Trumpo administracija yra patenkinta, kad Kinija stipriai mažina prekybos apimtis su Šiaurės Korėja“, - pranešime teigė Baltieji rūmai. „Šie veiksmai stiprina Jungtinių Valstijų pastangas taikyti maksimalų spaudimą tol, kol Šiaurės Korėjos režimas nutrauks savo neteisėtas programas, pakeis elgesį bei pradės žengti žingsnius link Korėjos pusiasalio branduolinio nuginklavimo“, - pridedama pranešime. Kinijos muitų tarnyba paskelbė, kad gruodžio mėnesį, palyginti su tuo pačiu 2016 m. laikotarpiu, prekybos su Šiaurės Korėjos apimtys krito net 50,6 proc. Pats D. Trumpas ne kartą Kiniją ragino mažinti bendradarbiavimą su Šiaurės Korėja, teigdamas, kad būtent kinai turi didžiausią įtaką izoliuotos kaimynės ekonomikai bei gali jai taikyti didžiausią spaudimą.