Posėdžio metu nediskutuota nei apie programos pabaigą, nei apie galimą jos pratęsimą. Prastų euro zonos ekonominių duomenų virtinę ECB vadovas apibūdino kaip natūralų stipraus ekonomikos atsigavimo sulėtėjimą, nors ir pripažino, kad kai kurie rodikliai buvo gerokai prastesni nei tikėtasi. Euras JAV dolerio atžvilgiu smuktelėjo 0,48 proc. iki 1,21 dolerio už eurą. Tikimybė, kad bazinė palūkanų norma nebus padidinta iki š. m. pabaigos, išliko beveik nepakitusi – remiantis palūkanų normų ateities sandoriais, vakar ji siekė 84 procentus. Akcijų rinkose pirkėjai viršų paėmė ir Europoje, ir JAV („Stoxx Europe 600“ +0,94 proc., „S&P 500“ +1,04 proc., „Dow Jones“ +0,99 procento). Investuotojus ypač pradžiugino technologijų sektoriaus bendrovių – „Facebook“ (+9,06 proc.) ir puslaidininkių gamintojo AMD (+13,70) pirmojo ketvirčio rezultatai. JAV 10-ies m. vyriausybės obligacijų pajamingumas sumažėjo pirmą kartą per pastarąsias devynias prekybos sesijas (4 baziniais punktais, iki 2,98 proc.), aukso kaina smuktelėjo 0,48 proc. iki 1316,8 JAV dolerio už Trojos unciją. Optimistinės nuotaikos šįryt persimetė ir į Azijos akcijų biržas (8.45 val. Lietuvos laiku Japonijos NIKKEI +0,57 proc., Pietų Korėjos KOSPI +0,78 proc., Honkongo „Hang Seng“ +0,39 proc.). Brangsta ir daugumos regiono valstybių obligacijos. Japonijos centrinis bankas, kaip ir tikėtasi, nekeitė pinigų politikos, 10-ies m. vyriausybės vertybinių popierių tikslinis pajamingumas lieka 0 procentų. Baltijos šalių biržose įsibėgėja ketvirčio rezultatų skelbimo sezonas. Vakar be supirkinėjamų „Olympic Entertainment Group“ akcijų 100 tūkst. eurų apyvartą viršijo tik „LHV Group“ (+0,45 proc., iki 11,2 euro už akciją, apyvarta 187,9 tūkst. eurų). Banko akcijomis sudarytas stambus tiesioginis sandoris už 100,8 tūkst. eurų. Labiausiai pagrindiniame sąraše brango latvių farmacininkės „Olainfarm“ akcijos (+ 3,51 proc. iki 7,66 euro už akciją). Tiesa, apyvarta nebuvo didelė – 13,1 tūkst. eurų. Po antradienį paskelbtų žinių apie stambų investuotoją toliau brangsta papildomo sąrašo bendrovės „Rigas elektromašinbuves rupnica“ akcijos (+17,5 proc., dieną prieš tai - +36,05 procento). Šįryt pirmojo ketvirčio rezultatus paskelbė „Klaipėdos nafta“ – bendrovės pajamos palyginti su tuo pačiu 2017 m. periodu išaugo 2,0 proc. (iki 27,8 tūkst. eurų), pelnas prieš palūkanas, mokesčius, nusidėvėjimą ir amortizaciją padidėjo 18,9 proc. (iki 10,4 mln. eurų). Rezultatus paskelbė ir „Tallinna Vesi“ – pajamos per pirmuosius tris š. m. mėnesius paaugo 2,1 proc. (iki 14,1 mln. eurų), veiklos pelnas – 4,8 proc., iki 6,8 mln. eurų.