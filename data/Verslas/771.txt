Kaip rašo dienraštis „Lietuvos žinios“, savivaldybė mato galimybę vadinamąją Kiaulės nugaros priešlėktuvinės gynybos bateriją su bunkerių tinklu pritaikyti turizmui, tačiau pati neplanuoja imtis tokio projekto. „Savivaldybės taryboje aptarėme, kad Alksnynės kompleksas pernelyg nutolęs nuo Neringos gyvenviečių, tad kol kas kalbama apie jo perdavimą valstybės institucijoms, o gal net galimybę įtraukti į viešame aukcione parduodamo valstybės ir savivaldybių nekilnojamojo turto ir kitų nekilnojamų daiktų sąrašą“, – dienraščiui teigė Neringos meras Darius Jasaitis. Anot jo, preliminariais skaičiavimais, norint objektą pritaikyti ekspozicijai ir padaryti patrauklų lankytojams prireiktų maždaug 1 mln. eurų. Kuršių nerija garsėja ne tik išskirtiniu kraštovaizdžiu, etnografinėmis gyvenvietėmis, bet ir daugybe vokiškų Antrojo pasaulinio karo paveldo paminklų. Žymiausias – Alksnynės priešlėktuvinės gynybos baterija, dar vadinama Kiaulės nugaros (įrengta priešais to paties pavadinimo salą) vardu. Šio 1939 metais statyto objekto paskirtis karo metais buvo saugoti Memelio miesto oro erdvę. Yra išlikęs visas kaip kultūros vertybė valstybės saugomas kompleksas: arsenalo, vadavietės, kitos paskirties bunkeriai, pabūklų aikštelės. Įspūdingiausias – po žeme įrengtas bunkeris, turintis išsišakojančią koridorių, išėjimų, karių gyvenamųjų patalpų sistemą.