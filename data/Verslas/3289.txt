Tą atskleidė federalinio teisėjo penktadienį paviešintas skandalingas laiškas. Teigiama, kad buvo apsimetama kitais asmenimis, neteisėtai įrašinėjami pokalbiai, įsilaužiama į kompiuterius ir naudojamos kitos abejotinos priemonės. Šiemet iš darbo atleistas buvęs „Uber“ saugumo vadovas Richardas Jacobsas tokius teiginius išdėstė 37 puslapių laiške, kuriame reikalauja didelės kompensacijos už tai, kad buvo priverstas palikti bendrovę. Buvusio darbuotojo vardu teisininko parašytas laiškas jau pakeitė didelio atgarsio sulaukusį teismo procesą, kuriame nuo „Google“ atskirta bendrovė „Waymo“ kaltina savo konkurentę „Uber“ pavogus jos autonominių automobilių technologiją. R. Jacobso laiškas taip pat tapo įkalčiu JAV teisingumo departamento atliekamame kriminaliniame tyrime. „Uber“ bylą prižiūrintis JAV apygardos teismo teisėjas Williamas Alsupas žengė neįprastą žingsnį ir rekomendavo federaliniams prokurorams apsvarstyti galimybę atlikti kriminalinį tyrimą remiantis įkalčiais ir parodymais, kuriuos jis išnagrinėjo, kai dar nežinojo apie šį laišką. Nors daugelis buvusio darbuotojo pateiktų kaltinimų buvo paskelbti prieš dvi savaites vykusiuose teismo posėdžiuose, laiško paviešinimas geriau nušviečia „kovos be taisyklių“ kultūrą, kurią skatino „Uber“ įkūrėjas ir buvęs jos vadovas Travisas Kalanickas. Dėl tokios kultūros kilę skandalai dabar kelia nemažų rūpesčių bendrovės įvaizdį mėginančiai pataisyti naujajai „Uber“ vadovų komandai su Dara Khosrowshahi priešakyje. Per pastaruosius vienerius metus „Uber“ sukrėtė skandalai dėl seksualinio priekabiavimo įmonės viduje, technologinės apgaulės siekiant sutrukdyti priežiūros institucijoms ir metus slėptos informacijos, kad internetiniai įsilaužėliai pasisavino maždaug 57 mln. bendrovės keleivių ir vairuotojų asmens duomenis. „Nors mes nepatvirtinome visų (R. Jacobso) laiško teiginių – kas svarbu, nė vieno susijusio su „Waymo“, – mūsų naujoji vadovybė aiškiai parodė, kad ateityje mes konkuruosime sąžiningai, savo idėjų ir technologijų stiprumu," – sakoma penktadienį paskelbtame „Uber“ pareiškime. Dalis informacijos paviešintame laiške yra nuasmeninta. R. Jacobso teisininkų komanda įtikino teisėją W. Alsupą, kad būtina apsaugoti buvusių Centrinės žvalgybos valdybos (CŽV) agentų, dirbusių su dabar jau panaikinta „Uber“ šnipinėjimo komanda „Marketplace Analytics“, tapatybę. Anot laiško, du „Uber“ saugumo vadovai, Joe Sullivanas ir Craigas Clarkas, atliko pagrindinius vaidmenis organizuojant slaptas bendrovės operacijas. „Marketplace Analytics“ veikla, teigiama, buvo nukreipta į užsienio konkurentus ir JAV bendrovę „Waymo“. Padalinys neva buvo sukūręs slaptųjų ryšių kanalų tinklą ir alternatyvius įrenginius, kurie turėjo paslėpti jų „skaitmeninius pėdsakus“ ir padėti išvengti teisinių problemų. „Uber“ atleido ir J. Sullivaną, ir C. Clarką už tai, kad jie sumokėjo 100 tūkst. dolerių (84,7 tūkst. eurų) dviem vairuotojų ir keleivių asmens duomenis pavogusiems įsilaužėliams ir nuslėpė vagystę. Pati „Uber“ taip pat bandė įsilaužti į savo konkurentų kompiuterių tinklus, siekdama išgauti vertingos informacijos, sakoma R. Jacobso laiške. Kai kuriais atvejais bendrovės agentai apsimetė vairuotojais ir konkurentų paslaugų vartotojais. Laiške taip pat teigiama, kad „Uber“ nuolat pažeidinėjo Kalifornijos įstatymus be leidimo įrašinėdama telefono pokalbius, tarp jų – mažiausiai vieną pokalbį, kurio metu vienas buvusių darbuotojų skundėsi dėl seksualinio priekabiavimo. „Uber“ sutiko sumokėti 7,5 mln. JAV dolerių R. Jacobsui ir jo advokatui, nors vienas iš pagrindinių bendrovės teisininkų teigė, kad šis laiškas yra ne kas kita kaip šantažas. „Waymo“ akcentuoja laiško dalį, kurioje teigiama, kad „Uber“ šnipinėjimo padalinys siekė pavogti jos komercines paslaptis. Tačiau R. Jacobsas praeitą mėnesį paliudijo, kad laišką parašęs advokatas suklydo dėl šio teiginio. R. Jacobsas sakė nepastebėjęs šios klaidos, kai skaitė laišką prieš tai, kai jis buvo išsiųstas bendrovei gegužės pradžioje. Nors „Uber“ bandė viešai pavaizduoti R. Jacobsą nepatenkintu buvusiu darbuotoju, kuris neatliko savo darbo, vidiniuose bendrovės vadovų elektroniniuose laiškuose pripažįstama, jog kurie jo teiginiai turi pagrindo. Pavyzdžiui, R. Jacobsas teigė, kad „Uber“ šnipinėjimo komanda šnipinėjo savo užsienio konkurentų vadovus. Praėjusį mėnesį „Uber“ vyriausiuoju teisininku tapęs Tony Westas neseniai elektroniniame laiške bendrovės saugumo tarnybai pasmerkė vieną stebėjimo programą, kuri, anot jo, buvo sustabdyta. „Uber“ nėra vietos tokiai praktikai ar tokio pobūdžio elgesiui, – rašo T. Westas lapkričio 29-ąją išsiųstame laiške, kurio kopiją gavo naujienų agentūra „The Associated Press“. – Mums nereikia sekioti žmonių, kad įgytume konkurencinio pranašumo. Mes konkuruosime ir laimėsime, nes mūsų technologijos yra geresnės, mūsų idėjos yra geresnės ir mūsų žmonės yra geresni“.