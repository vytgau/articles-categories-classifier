Premjeras Saulius Skvernelis sakė, kad taip pat priimtas sprendimas „atkurti infrastruktūrą“ – atstatyti 2008 metais išardytą 19 kilometrų ilgio ruožą iš „Orlen Lietuvos“ naftos perdirbimo gamyklos Mažeikiuose į Rengę Latvijoje. „Šiandien (trečiadienį – BNS) buvo klausimas, kaip elgtis dėl Komisijos skirtos baudos. Buvo priimtas sprendimas įpareigoti „Lietuvos geležinkelius“ kreiptis dėl baudos panaikinimo arba sumažinimo. Taip pat dėl Rengės ruožo funkcionalumo atstatymo – pirmiausiai „Lietuvos geležinkeliai“ turės padaryti projektą, suderinti jį su Europos Komisija, projektą pristatyti Susisiekimo ministerijai, kuri pristatys jį Vyriausybei ir spręsime, kur rasti finansų “, – trečiadienį po Vyriausybės posėdžio žurnalistams sakė susisiekimo ministras Rokas Masiulis. Pasak jo, bus kreipiamasi į ES Bendrąjį Teismą. Ministras teigė negalintis pasakyti, kiek gali trukti skundo nagrinėjimas: „Tikrai ne mėnesio klausimas, bus ilgiau“. „Tikime, kad turime argumentų dėl baudos sumažinimo. Reikia vertinti, kad pats bylos nagrinėjimas tęsėsi daug metų, tai ne tik dėl Lietuvos veiksmų, bet ir dėl Komisijos veiksmų pakankamai ilgai tęsėsi byla. Metai yra multiplikatorius skaičiuojant baudą, taip kad tuos dalykus reikia vertinti. Tikimės, kad tie dalykai gali sumažinti baudą arba galbūt net panaikinti“, – kalbėjo R. Masiulis. Interviu BNS R. Masiulis anksčiau yra sakęs, kad Rengės atstatymas yra ne tik ekonominis, bet ir politinis žingsnis. Anot jo, Rengė tapo agresyvaus elgesio su kaimynais simboliu, todėl jos atstatymas pademonstruotų gerą valią partneriams Lenkijoje ir Latvijoje. Anot premjero ir susisiekimo ministro, Rengės ruožas tikriausiai bus atstatomas „Lietuvos geležinkelių“ lėšomis. „Lietuvos geležinkelių“ vadovas Mantas Bartuška spalį teigė, kad tikėtina, jog Rengės ruožas bus pradėtas atstatyti artimiausiu metu. Jis negalėjo pasakyti, kiek kainuos darbai - ankstesniais skaičiavimais, investicijos siektų apie 20 mln. eurų. EK baudą „Lietuvos geležinkeliams“ skyrė spalio 2 dieną. Įmonė per 3 mėnesius privalo parengti ir suderinti su EK veiksmų planą, kaip ištaisyti padėtį, o iki gruodžio 18 dienos ji gali apskųsti EK sprendimą ES teismui. „Lietuvos geležinkeliai“ 27,87 mln. eurų baudą sumokėti arba pateikti EK priimtino banko garantiją turi iki kitų metų sausio 7 dienos. Lapkričio pradžioje R. Masiulis Briuselyje susitiko su už konkurenciją atsakinga eurokomisare Margrethe Vestager (Margarete Vestager). Dar anksčiau M. Vestager Vilniuje sakė, kad vienas būdų, kaip panaikinti pažeidimą, – „Lietuvos geležinkelių“ veiklų atskyrimas, nors ir neprivalomas. BNS kalbinti teisininkai anksčiau teigė, kad Vyriausybė turėtų rimtai apsvarstyti galimybę teismui skųsti baudą, tačiau pripažino, kad turima informacija nesuteikia pagrindo tvirtai prognozuoti sėkmingą bylos baigtį. Skundą EK dėl išardyto ruožo pateikęs Lenkijos naftos koncernas „Orlen“ teigiamai įvertino „Lietuvos geležinkelių“ pažadą atstatyti ruožą – juo „Orlen Lietuva“ iki 2008 metų gabeno naftos produktus į Latviją ir Estiją. Kai Rengės ruožas nebebuvo naudojamas, anot „Lietuvos geležinkelių“, iš Lietuvos į Latviją išvežtų naftos produktų kiekis svyravo nuo 480 tūkst. iki 941 tūkst. tonų per metus. Praėjusiais metais iš Lietuvos į Latviją geležinkeliu pervežta 844 tūkst. tonų naftos produktų.