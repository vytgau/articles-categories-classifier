Pirmieji pranešimų sulauks 15 tūkst. gyventojų, privalėjusių, bet nepateikusių metinių pajamų deklaracijų už 2016 m. dėl pritaikyto per didelio metinio ar papildomo neapmokestinamojo pajamų dydžio (NPD). Dėl šios priežasties vis dar laukiama apie 1 mln. eurų GPM. Šiemet pajamas deklaravo daugiau kaip 1,23 mln. gyventojų, į valstybės biudžetą sumokėta daugiau kaip 141 mln. eurų GPM. Vėliau pranešimai bus formuojami gyventojams, kurie, remiantis „Regitros“ duomenimis, neišlaikę 3 metų pelningai pardavė automobilį. „Nesiekiame nurašyti pinigų nuo gyventojų sąskaitų. Visuomet džiaugiamės ir dėkojame, kai gyventojai pateikia pajamų deklaracijas ir mokesčius sumoka patys, tuo tarpu vėluojantiems pirmiausia primename ir taip pat skatiname juos pareigą atlikti savarankiškai, lengvai ir paprastai. Visgi kasmet turime grupę tokių, kurie VMI prašymų neišgirsta. Todėl valdydami daugybę įvairių duomenų, mokėtinas sumas „užuomaršoms“ apskaičiavome savo iniciatyva“, - sako VMI Mokestinių prievolių departamento direktorė Stasė Aliukonytė-Šnirienė. Ji pažymėjo, kad tokiu būdu siekiama lygiateisiškumo pareigingų ir savarankiškai mokesčius sumokančių gyventojų atžvilgiu. Pranešimuose bus nurodyta konkreti suma, kurios gyventojui nesumokėjus, VMI įgys teisę ją išieškoti iš gyventojo lėšų. Mokesčių administratorius, siekdamas gyventojams priminti ne tik apie jų pareigas, bet ir teises, pirmą kartą veiklos istorijoje gyventojams pradėjo siųsti asmeninius pranešimus, skatinančius pasinaudoti savo teise susigrąžinti Gyventojų pajamų mokesčio permoką.