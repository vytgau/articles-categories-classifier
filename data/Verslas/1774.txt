Jis Eltai patvirtino, kad kovo 9-oji yra paskutinė jo darbo diena „Litgas“. „Darbas „Litgas“ yra įdomus, turime įdomių projektų, tačiau, matyt, laikas ieškoti naujų iššūkių“, - Eltai sakė V. Čekanavičius. Įmonė pranešė, kad nuo 2016 metų pradžios „Litgas“ vadovavęs V. Čekanavičius pareigas paliks nuo kovo 9 dienos ir karjerą tęs ne energetikos sektoriuje. „Energetikoje dirbu nuo 2010 metų, bendrovėje „Litgas“ – paskutiniuosius penkerius metus. Tai pakankamai ilgas laikas šiame dinamiškai besikeičiančiame sektoriuje. Manau, kad atėjo laikas save išbandyti naujame sektoriuje, todėl sulaukęs kito pasiūlymo, jį priėmiau“, – pranešime spaudai sakė V. Čekanavičius. Vėliau V. Čekanavičius BNS teigė kol kas nenorintis komentuoti gauto pasiūlymo. Paklaustas, ar išeina dirbti į „Maximos grupę“, kuriai neseniai pradėjo vadovauti buvęs „Lietuvos energijos“ vadovas Dalius Misiūnas, V. Čekanavičius teigė kol kas nekomentuojantis, kur dirbs. V. Čekanavičius prieš pradėdamas dirbti „Litgas“ ėjo įvairias pareigas energijos išteklių biržą valdančioje bendrovėje „Baltpool“. Naujam „Litgas“ vadovui išrinkti bus skelbiama vieša atranka. Atimiausiu metu ketinama paskirti laikinąjį bendrovės vadovą. 100 proc. „Litgas“ akcijų priklauso valstybės valdomai energetikos įmonių grupei „Lietuvos energija“. „Litgas“ yra paskirtasis dujų tiekėjas, parduodantis per suskystintųjų gamtinių dujų (SGD) terminalą iš „Statoil“ įsigyjamas dujas energijos gamintojams bei kitiems vartotojams.