„Septynių dienų streikų tarp vasario 22 ir balandžio 11-osios kaina veiklos pelnui bus apie 170 mln. eurų“, - skelbia avialinijos. Streikai tęsis antradienį ir trečiadienį. Nuo pirmojo streiko vasarį iki dabar „Air France“ darbuotojai dirbti bus atsisakę iš viso septynias dienas. Be to, papildomi streikai įmonėje planuojami ir balandžio 17, 18, 23 ir 24 dienomis. Profsąjungos teigia, kad ilgus metus diržų veržimo politiką kentėję darbuotojai nusipelno atlygio. „Air France“ darbuotojų algos yra užšaldytos nuo pat 2011 m. „Air France“ darbuotojų protestas taip pat sutampa su streikais nuostolingoje valstybinėje geležinkelių įmonėje SNCF, kurią reformuoti užsimojo Prancūzijos prezidento Emmanuelio Macrono administracija. Anot SNCF, streikai ir taip prasiskolinusiai įmonei kol kas kainavo apie 100 mln. eurų.