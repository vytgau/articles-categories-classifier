Tokie planai numatyti Vyriausybės parengtame biudžeto projekte, BNS antradienį patvirtino Seimo Ekonomikos komiteto vadovas Virginijus Sinkevičius. „PVM lengvatinis tarifas bus toks, kokį patemps biudžetas. Šiuokart buvo paskaičiuotas biudžetas, kad jis išveš tuos 9 procentukus, ir paliekami 9 proc. ir 5 proc. tarifai“, - BNS antradienį sakė V. Sinkevičius. Finansų ministerijos parengtame 2018 metų biudžeto projekte 9 proc. tarifas numatomas centriniam šildymui, apgyvendinimo bei keleivių vežimo paslaugoms bei knygoms. 5 proc. PVM tarifas bus taikomas vaistams ir neįgaliųjų technikai. Vyriausybė anksčiau ketino nuo 2018 metų atsisakyti 9 proc. PVM ir įvesti naują 15 proc. tarifą, kuris būtų taikomas centriniam šildymui ir apgyvendinimo paslaugoms. Šiemet valdantieji ne kartą keitė poziciją dėl lengvatinio tarifo šildymui. PVM lengvatos kritikai sako, kad ji nėra socialiai teisinga, nes ja naudojasi ir turtingi žmonės, tuo metu lengvatos negauna tie, kurie nesinaudoja centrinio šildymo sistema, nepriklausomai nuo jų pajamų. Lengvatos šalininkai sako, jog valstybė turi prisiimti atsakomybę už tai, kad šilumos tiekimas daugiabučiams dar yra brangus ir neefektyvus, o ne perkelti šią naštą ant vartotojų pečių. Jie teigia, kad panaikinus lengvatą socialinės paramos gavėjais taptų šimtai tūkstančių gyventojų, tai būtų biurokratinė našta savivaldybėms ir moralinė žala pašalpų gavėjais paverstų daugiabučių gyventojams. Kitų metų biudžeto projektas viešai turėtų būti paskelbtas trečiadienį.