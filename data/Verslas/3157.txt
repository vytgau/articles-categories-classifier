Priimtais pakeitimais nutarta atsisakyti 10 teritorinių darbo biržų, kaip užimtumo rėmimo politiką įgyvendinančių biudžetinių įstaigų, ir jas reorganizuoti prijungiant prie Lietuvos darbo biržos. Be to, nuspręsta pakeisti šios įstaigos pavadinimą ir nustatyti, kad užimtumo rėmimo politiką įgyvendina Užimtumo tarnyba prie Socialinės apsaugos ir darbo ministerijos. „Reorganizacijos metu įvykdžius struktūrinius pokyčius, visoje sistemoje pareigybių skaičius sumažės 10 proc. (iš dabar esančių 1433 liktų 1290 pareigybių), vadovaujančių darbuotojų skaičius sumažės 54 proc. (iš dabar esančių 223 vadovaujančių darbuotojų liktų 103), administracines funkcijas vykdantys darbuotojai (kartu su vadovais) sudarys 12,1 proc. visų pareigybių (dabar - 24,5 proc.; sumažėtų 195 pareigybėmis - iš dabar esančių 351 liktų 156 pareigybės), pagrindines klientų aptarnavimo funkcijas vykdantys darbuotojai sudarys 76,4 proc. visų pareigybių (dabar - 63,3 proc.; padidėtų 78 pareigybėmis - nuo dabar esančių 908 iki 986 pareigybių). <...> Sumažinus vadovaujančių ir administracines funkcijas vykdančių darbuotojų skaičių ir padidinus tiesiogiai su klientais dirbančių darbuotojų skaičių, vienam darbuotojui tenkantis vidutinis mėnesio darbo su klientais krūvis sumažėtų iki 275 klientų“, - teigiama dokumento aiškinamajame rašte. Planuojama, kad Užimtumo tarnybą sudarys septyni departamentai. Penki iš šių departamentų bus tolygiai išdėstyti regioniniu principu ir apims Šiaurės, Rytų, Vakarų ir Pietų Lietuvos regionus (Vilnius, Kaunas, Klaipėda, Šiauliai, Panevėžys). Kiti du departamentai bus centriniame Užimtumo tarnybos padalinyje (Darbo rinkos ir užimtumo rėmimo politikos įgyvendinimo departamentas bei Finansų, teisės ir pirkimų departamentas). Taip pat išliks ir klientų aptarnavimo skyriai, kurie bus beveik kiekvienoje savivaldybėje. Priimtomis pataisomis nustatyta, kad prie Užimtumo tarnybos veiks iš valstybės institucijų ir darbdavių atstovų sudaroma dvišalė kolegiali institucija Užimtumo taryba. Užimtumo rėmimo politiką Užimtumo tarnyba įgyvendins bendradarbiaudama su Taryba prie Užimtumo tarnybos. Užimtumo taryba svarstys Užimtumo tarnybos veiklos organizavimo, atskaitomybės visuomenei ir užimtumo didinimo klausimus ir šiais klausimais teikia išvadas bei pasiūlymus Užimtumo tarnybai ir Socialinės apsaugos ir darbo ministerijai. Užimtumo tarybos sudarymo tvarką nustatys ir veiklos nuostatus tvirtins socialinės apsaugos ir darbo ministras. Pagrindinis Tarybos tikslas bus identifikuoti darbo rinkos poreikius, atspindinčius regionų darbo rinkos padėtį, ir tobulinti Užimtumo tarnybos veiklą. Ji bus sudaroma iš Užimtumo tarnybos, Socialinės apsaugos ir darbo ministerijos ir kitų ministerijų bei darbdavių atstovų. Dalyvauti Tarybos veikloje bus atrenkami darbdaviai, kurie yra sukūrę daugiausiai darbo vietų skirtingose ekonominės veiklos šakose ir kurių mokamas atlyginimas didesnis nei šalies vidurkis.