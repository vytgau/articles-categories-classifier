Apie tai penktadienį kalbėjo Saulius Skvernelis ir Lenkijos ministras pirmininkas Mateuszas Morawieckis. Saulius Skvernelis pasidžiaugė glaudžiu abiejų šalių ekonominiu bendradarbiavimu, tuo, kad susitarė bendrovėmis „Orlen Lietuva“ ir „Lietuvos geležinkeliai“, kad iki 2019 m. pabaigos bus atstatytas geležinkelio ruožas į Latviją, kad Lenkija nusprendė nepirkti nesaugios elektros energijos iš Baltarusijos. „Norėčiau padėkoti Lenkijos ministrui pirmininkui Mateuszui Morawieckiui, kad radote laiko atvykti į Vilnių. Labai vertinu galimybę šiandien susitikti ir aptarti abiems pusėms svarbius klausimus. Tikuosi, kad šis vizitas dar labiau suaktyvins dvišalius santykius. Lenkija yra mūsų kaimynė ir ypač svarbi partnerė. Mus sieja istorija patirtis ir daugybė bendrų interesų“, – spaudos konferencijoje kalbėjo S. Skvernelis. Jis pabrėžė Lenkijos ir Lietuvos ekonominių santykių svarbą: „Lenkija yra svarbi Lietuvos ekonomikos partnerė – trečia prekybos partnerė ir antra lietuviškos kilmės prekių eksporto rinka. Džiugu, kad prekybos srautai ir toliau auga.“ S. Skvernelis priminė, kad pernai išspręstas ginčas tarp „Orlen Lietuva“ ir „Lietuvos geležinkeliai“, pasakojo, kad 2019 m. pabaigos bus atstatytas bėgių ruožas į Latvijos pasienyje esančios Rengės. Jo teigimu, nuo gegužės mėnesio padidės lenkų bendrovės „LOT“ skrydžių, vykdomų iš Lietuvos, skaičius, esą Lietuva suinteresuota ir jūrų kelto tarp Klaipėdos ir Ščecino. S. Skvernelis dėkojo Lenkijai už paramą Baltijos šalių elektros tinklų sinchronizacijai su europiniais tinklais per Lenkiją. „Labai vertiname Lenkijos poziciją nepirkti elektros iš nesaugios Astravo atominės elektrinės“, – kalbėjo Lietuvos Vyriausybės vadovas.  Tuo metu Lenkijos ministras pirmininkas Mateuszas Morawieckis sakė, kad Lietuva yra Lenkijos strateginis partneris - ne tik dėl istorinių ryšių, bet ir dėl geografinės padėties. Jis pabrėžė, kad bendradarbiavimas daugelyje sričių tik stiprėja. „Matome, kad mūsų strateginis bendradarbiavimas daugelyje sričių: energetikos, prekybos, ekonomikos, verslo, taip pat ir kultūros, ar, pavyzdžiui, televizijos programų - bendradarbiavimas yra vis gilesnis, vis artimesnis“, - sakė Lenkijos premjeras. „(...) stengiamės vystyti bendrus energetikos projektus, labai konkrečius, tokius, kurie veda prie energosistemos elektros tinklų sinchronizacijos, ir tokius, kurie padidins mūsų mainus dujų transportavime“, - sakė M. Morawieckis.