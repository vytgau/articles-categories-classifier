Branduolinio reguliavimo valdyba (NRA) savo patvirtinimą pateikė bendrovei-operatorei „Tokyo Electric Power“ (TEPCO) po mėnesį trukusių viešų svarstymų. Japonijos atominės energetikos kontrolės komitetas oficialiai patvirtino, kad šeštasis ir septintasis „Kašivazaki Karivos“ jėgainės reaktoriai atitinka naujus saugumo standartus, sugriežtintus po avarijos Fukušimos jėgainėje, NRA pareigūnas pranešė AFP agentūrai. Du reaktoriai yra įmontuoti „Kašivazaki Karivos“ jėgainėje, vienoje iš didžiausių pasaulyje ir didžiausioje Japonijoje. Reguliuotojas dar spalį skelbė, kad minėti reaktoriai visapusiškai patikrinti tam, kad galėtų būti paleisti iš naujo. Dabartinis sprendimas - tai pirmas atvejis po avarijos Fukušimoje, kai reaktoriai jėgainėje, kurie priklauso TEPCO, sulaukia patvirtinimo iš komiteto. Sprendimas patvirtina, kad reaktoriai atitinka visus naujus saugumo reikalavimus, įskaitant ir tuos, kurie numatyti stichinės nelaimės atveju. Vis dėlto „Kašivazaki Karivos“ paleidimo iš naujo perspektyvos išlieka miglotos. Tam gali prireikti bent kelerių metų, nes, norint ją paleisti iš naujo, būtina gauti vietos vyriausybės pritarimą. Nijigatos prefektūros gubernatorius Ryuichis Yoneyama laikosi itin santūrios pozicijos dėl „Kašivazaki Karivos“ paleidimo. „Mes ir toliau dirbsime aiškinamąjį darbą tarp gyventojų, visų pirma, atsižvelgdami į jų interesus, - AFP agentūrai sakė TEPCO atstovas Shinichis Nakakukis. - Bendrovė tikisi, kad galiausiai pavyks sulaukti pritarimo iš vietos valdžios institucijų“. Nemaža dalis šalies gyventojų planų sugrįžti prie atominės energetikos nepalaiko, tuo tarpu kai kurie tokiuose sprendimuose įžvelgia ekonominių privalumų ir neprieštarauja tokio pobūdžio ketinimams.