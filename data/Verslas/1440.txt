LNK laidoje „KK2“ užsieniečiai iš trečiųjų šalių pasakojo, kokius atlyginimus gauna Lietuvoje ir kokiomis sąlygomis gyvena. Uždirbtus pinigus siunčia šeimai „KK2“ žurnalistai, apsilankę imigrantų gyvenamoje vietoje, pastebi, kad nedideliuose kambariuose jie įsikūrę po penkis ar daugiau asmenų. Tačiau ne visi skundžiasi gyvenimo sąlygomis. „Taip, buvo blogiau, ypač kai Šiaurėje dirbau. Mes kaip aborigenai ten gyvenome, o čia – normalios lovos, patalynė. Aš neturiu jokių pretenzijų“, – sakė Sergėjus Kapitko. Vyras dirba tolimųjų reisų vairuotoju vienoje lietuvių bendrovėje. S. Kapitko uždirba 1000 eurų per mėnesį, nors, kaip teigiama reportaže, lietuviai už tokį patį darbą gauna dvigubai daugiau. „Mes gauname atlyginimą ne už kilometrus, o už paras. Bet mūsų firmoje yra sąlyga, kad turi atidirbti ne mažiau nei 68 dienas“, – pasakojo jis.  Tačiau S. Kapitko teigė, kad likti Ukrainoje būtų dar blogiau: „Vidutiniškas atlygis 3000–4000 grivinų per mėnesį, t. y. 120–130 eurų. Tai dar nebaisu. Noriu papasakoti apie savo motiną. Valdant V. Janukovičiui, ji gaudavo tik 1600 grivinų pensijos. Tai 60 eurų.“ Kitas ukrainietis Ivanas Jarmalenko iš savo algos išlaiko visą šeimą – žmoną, dvi dukras, anūkę. Uždirbtus pinigus Lietuvoje jis siunčia į Ukrainą. „Ukrainoje labai sunku. Viską, ką uždirbu, vežu savo dukroms ir anūkams“, – „KK2“ reportaže teigė jis. Į Lietuvą jis atvažiavo ieškoti laimės ir buvo apgautas. Vyras iki šiol neatgauna atlyginimo už pusę metų darbo. „Manęs neapgavo, mane tiesiog metė. Už septynis mėnesius man sumokėjo tik 1000 eurų, o aš turėjau gauti apie 7000 eurų. Atvykau ir sakau jiems [darbdaviams], kad atiduotų mano pinigus, tačiau jie numetė man 1000 eurų, ir taip viskas tęsiasi“, – pasakojo jis. I. Jarmalenko pripažino, kad nesumokėti 6000 eurų – jam didelis nuostolis: „Labai dideli [pinigai]. Geras šeimininkas savo šuniui medinę būdą padaro, kad jam nebūtų šalta, o aš septynis mėnesius gyvenau geležinėje būdoje visą žiemą. Jie man vedė pinigus į sąskaitą, bet tiek, kad galėčiau išgyventi. Buvau darbo inspekcijoje, jie man parašė laišką, kad neturiu įrodymų, nes praėjo daug laiko. Eisiu į profsąjungą, kovosiu iš visų jėgų, kad atiduotų mano pinigus“, – teigė vyras. Teigė, kad lietuviams moka daugiau Lietuvoje vairuotoju dirbantis Valentinas iš Baltarusijos, Babruisko miesto, teigė, kad Baltarusijoje uždirbo tik apie 140 eurų per mėnesį, o tokios sumos užtekdavo tik nuomai ir komunalinėms paslaugos apmokėti. „Jeigu aš negausiu algos, nedirbsiu, mes negalėsime prasimaitinti. O jeigu nebadausiu ir valgysiu, neliks pinigų sumokėti už butą. Tada teismas atims būstą ir mes tapsime benamiais“, – sakė jis. Užsieniečiai Lietuvoje daugiausia dirba statybose ar tolimųjų reisų bendrovėse. Nors lietuvis reikalauja apie 1000 eurų, ukrainiečiai dirba ir už 400–500 eurų, teigiama reportaže. „Lietuviui moka vieną sumą, man – kitokią. Gaudavau kur kas mažiau negu lietuviai“, – teigė Valentinas. Lietuvos darbdaviai užsieniečiais darbuotojais labai patenkinti, nes jie nesiskundžia, nėra įstatymų, ginančių ukrainiečių, baltarusių teises, sakoma reportaže. „Ne liūdna, bet apmaudu, kad mūsų nelaiko žmonėmis. Jei esi iš kitos šalies, vadinasi, niekam nepasiskųsi ir nieko neįrodysi“, – sakė Valentinas iš Baltarusijos. DELFI skelbė, kad pirmąjį šių metų mėnesį į Lietuvą atvyko 3307 žmonės – tai didžiausias skaičius per pastaruosius kelerius metus. Tarp jų 69 proc. sudaro grįžtantys lietuviai, 31 proc. – užsieniečiai, rodo Statistikos departamento naujienų agentūrai BNS pateikti duomenys.