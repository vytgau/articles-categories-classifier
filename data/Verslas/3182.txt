Skaičiuojama, kad pigesnė elektra šeimai padės sutaupyti apie 2,4 euro per metus. ESO siūlomas kainas pateiks derinti Valstybinei kainų ir energetikos kontrolės komisijai (VKEKK). Naujas kainas reikės taikyti nuo vasario mėnesio, kai bus atsiskaitoma už sausį sunaudotą energiją. Elektros kainos gyventojams mažėja jau penktus metus iš eilės. Nuo 2013 metų vidutinė elektros kaina gyventojams sumažėjo 23 proc. Elektra pinga dėl sumažėjusios įsigijimo kainos, ESO taikomos visuomeninio tiekimo paslaugos kainos mažėjimo, taip pat dėl mažesnių perdavimo bei viešuosius interesus atitinkančių paslaugų (VIAP) kainų. Nuo kitų metų šalyje populiariausio „Standartinio“ vienos laiko zonos tarifo plano kaina mažės iki 11,3 cento už kilovatvalandę. Gyventojai, pasirinkę „Standartinį“ dviejų laiko zonų tarifo planą, nuo kitų metų mokės 12,2 cento (dienos metu darbo dienomis) ir 9,1 cento už kilovatvalandę (nakties metu ir savaitgaliais). Dviejų laiko zonų tarifo planai rekomenduojami tiems, kurie 30 proc. ir daugiau elektros energijos sunaudoja naktimis ir savaitgaliais. Daugiau elektros energijos naudojantiems gyventojams ESO ir toliau siūlo rinktis tarifų planus „Namai“ ir „Namai plius“ su pastoviąja kainos dalimi.