„Norėtųsi, kad būtų ne 5 ar 6, o 50, bet norai ir galimybės skiriasi. Pati startuolių vizos iniciatyva yra gera, tik klausimas, ar jos užtenka konkurencinėje kovoje, kuri dabar vyksta“, – sako startuolių komplekso „Vilnius Tech Park“ generalinis direktorius ir rizikos kapitalo fondo „Contrarian Ventures“ partneris Darius Žakaitis. „Verslios Lietuvos“ startuolių ekosistemos kūrimo padalinio „Startup Lithuania“ vadovė Roberta Rudokienė teigia, kad viena pagrindinių priežasčių, kodėl ne visos paraiškos patvirtinamos, – inovatyvumo stygius. „Siekiame pritraukti inovatyvių, aukštą pridėtinę vertę kuriančių verslų, todėl atsakingai vertiname paraiškas, daug dėmesio skiriame ne tik verslo idėjai, bet ir galimybėms ją įgyvendinti“, – teigia R. Rudokienė. Pasak jos, paraiškos patvirtinimas dar nereiškia, kad įmonė Lietuvoje bus įsteigta. VŽ žiniomis, užsieniečiams dar tenka patirti įvairių biurokratinių išbandymų.