Šis mokestis turėjo įsigalioti 2018 metais. Vis dėlto planų jį įvesti buvo atsisakyta po to, kai tarp dešiniųjų vyriausybės ir jos centro dešiniųjų sąjungininkų buvo pasiektas kompromisinis susitarimas dėl biudžeto, kuris buvo pristatytas trečiadienio vakare. „Džiugių naujienų diena“, - ketvirtadienį sakė Norvegijos elektrinių transporto priemonių asociacijos generalinė sekretorė Christina Bu. Norvegija, svarbi naftos ir dujų gavėja, įvedė ne vieną iniciatyvą, kurios paskatintų pirkėjus rinktis elektromobilius. Šių transporto priemonių pirkėjai nemoka beveik jokių mokesčių, todėl tokių priemonių pardavimo kaina yra labai konkurencinga, ir teršalų neišmetančių automobilių pardavimai sudaro per 20 proc. visų naujų užregistruojamų transporto priemonių, o tokia rinkos dalis yra unikali vertinat pasaulio mastu. Spalį savo pristatytame biudžeto projekte šalies vyriausybė pasiūlė panaikinti vieną iš mokesčių lengvatų, kurios taikomos elektromobiliams, sveriantiems daugiau kaip dvi tonas. Toks pasiūlymas kaipmat buvo pramintas „Tesla“ mokesčiu“, nes jis pirmiausia būtų taikomas šios amerikiečių gamintojos automobiliams, o naujojo „TeslaX“ modelio kaina būtų šoktelėjusi apie 70 000 kronų (7 500 eurų). Vis dėlto šalies liberalų partija, pagrindinė mažumos vyriausybės sąjungininkė, pasisakė prieš tokį mokestį, tvirtindama, kad, remiantis 2015 m. pasiektu susitarimu, mokesčių lengvatos turėtų išlikti iki 2020 metų. Norvegija yra iškėlusi ambicingą tikslą iki 2025 metų nutraukti naujų automobilių su vidaus degimo varikliais prekybą.