Incidentas – pirmoji žinoma autonominio automobilio avarija, per kurią gatvėje žuvo pėsčiasis, – įvyko kovo 19 dieną Arizonos Finikso miesto priemiestyje, kai „Uber“ autonominis automobilis „Volvo“ partrenkė 49 metų amžiais moterį, kuri, kaip spėjama, bandė pereiti per gatvę ne pėsčiųjų perėjoje. Prie automobilio vairo sėdėjo operatorius, tačiau transporto priemonės jis tuomet nevaldė. Netrukus po to „Uber Technologies“ nutraukė savo autonominių automobilių testavimą Finikse, Pitsburge, San Franciske ir Toronte, rašo agentūra „Bloomberg“, cituojanti įmonės laišką. 2018 metų vasarį Kalifornijos valdžia patvirtino naujas taisykles, pagal kurias įmonėms leidžiama valstijos keliuose bandyti ir naudoti automobilius, kuriuose nėra vairuotojo. Kaip rašė britų verslo dienraštis „The Financial Times“, anksčiau autonominiams automobiliams važiuoti valstijos keliais buvo leidžiama tik tuo atveju, jeigu už vairo sėdėtų žmogus, kuris prireikus galėtų perimti valdymą. Kad gautų valdžios leidimą, automobilių su autopilotu gamintojai turėjo įrodyti, jog laikosi visų saugumo reikalavimų. Be to, jie turėjo pateikti veiksmų planą tam atvejui, jeigu automobilį be vairuotojo sustabdytų policija. Didžiausios Silicio slėnyje įsikūrusios įmonės nekantriai laukė šių taisyklių, kurios buvo rengtos daugiau kaip trejus metus. Savaeigius automobilius Kalifornijos keliuose šiuo metu bando apie 50 įmonių, įskaitant „Alphabet“, „Uber“, „Apple“, GM, „Ford“ ir „Toyota“. 2017 metų kovą tarp „Uber Technologies“ ir Kalifornijos transporto priemonių valdybos kilo konfliktas. Įmonė San Franciske testavo savo autonominius automobilius, o Kalifornijos valdžia reikalavo juos nutraukti. Pareigūnai tvirtino, kad automobiliai nebuvo tinkamai užregistruoti. Tuo tarpu „Uber“ paaiškino, kad automobiliai buvo užregistruoti kaip įprastos transporto priemonės – įmonės teigimu, jos negali būti laikomos autonominėmis, nes prie vairo sėdi vairuotojas. Dėl šio konflikto „Uber“ kai kurių savo automobilių bandymus tuomet perkėlė į Arizoną. Taigi incidentas Arizonos valstijoje įvyko per vieną svarbių naujosios technologijos plėtros etapų.