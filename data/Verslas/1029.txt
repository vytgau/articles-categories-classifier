Tam, kad išvengtų nesklandumų, pirkėjai turėtų pasitikrinti objektą statančios įmonės reputaciją, įvertinti savo finansinius pajėgumus, nebijoti užduoti klausimų, susijusių su statomu turtu, ir drąsiai derėtis dėl pirkimo–pardavimo sutarties sąlygų. Nekilnojamojo turto paslaugų bendrovės „Ober-Haus“ duomenimis, net 65 proc. vilniečių pernai pirko dar tik statomą būstą. „Perkant tokį būstą iš nežinomų vystytojų, didžiausia rizika, kad jis taip ir liks nepastatytas arba galutinis variantas skirsis nuo to, kurį matėte pardavėjo pirminiame pasiūlyme. Todėl žengiant šiuo keliu reikia būti kur kas atidesniems ir atsargesniems“, – sako tarptautinės advokatų kontoros „CEE Attorneys“ vadovaujanti partnerė Daina Senapėdienė. 1 patarimas: pasitikrinkite statytojo reputaciją „Kai kurie vystytojai plėtoja projektus naudodamiesi sukurta projektine įmone, todėl visada svarbu pasitikrinti viešai prieinamomis priemonėmis apie statytojo reputaciją, susitikti su įmonės atstovais, gyvai apžiūrėti projektą ir anksčiau to paties vystytojo statytus projektus. Taip pat internete pasiieškoti informacijos apie bendrovės pastatytų objektų kokybę, bendravimo su klientais subtilybes arba dar geriau pasidomėti jau kurį laiką įmonės būstuose gyvenančių žmonių įspūdžiais. Esu tikra, kad nebus tobulų atsiliepimų, bet galėsite nuspręsti, ar jums pakeliui su vienu ar kitu partneriu“, – teigia D. Senapėdienė. 2 patarimas: klauskite net keisčiausių klausimų Priimant tokį svarbų sprendimą kaip būsto pirkimas nevertėtų gėdytis ir visuomet užduoti net ir paprasčiausius klausimus. „Pasitikslinkite su statybomis susijusius klausimus – ar žemės sklypas yra pardavėjo nuosavybė, nuomojamas ar įkeistas, kada planuojamas užbaigti projektas ir kada bus parduodamas turtas. Pavyzdžiui, jei būstas statomas iš valstybės nuomojamame sklype, klauskite, ar pardavėjas turi teisę tai daryti. Būtinai išsiaiškinkite, kokios paskirties bus butas ar pastatas – girdėjome ne vieną istoriją, kaip žmonės nusiperka butus negyvenamosios paskirties objektuose. Jei bent kažkiek turite abejonių dėl statytojo reputacijos, prašykite, kad į visus šiuos klausimus pardavėjas pateiktų raštiškus atsakymus su atitinkamais įrodymais“, – dalijasi patarimais. Pasak jos, svarbu išsiaiškinti ir mažesnės reikšmės klausimus: „Kiek rekuperacijos, grindinio šildymo darbų atliks statytojas, o kiek teks jums, ar pats statytojas pasirinks administratorių, ar bus planuojama sudaryti jungtinės veiklos sutartį. Jei būstą perkate su daline apdaila, būtinai verta paklausti, ar bus pastatytas statybinių atliekų konteineris ir kas už jį mokės.“ 3 patarimas: įvertinkite savo finansinius pajėgumus Būsto įsigijimas – ilgalaikis finansinis įsipareigojimas, todėl prieš ryžtantis tokiam žingsniui, būtina įvertinti savo pajamų ir išlaidų rodiklius: „Būsto paskola – tik viena išlaidų dedamoji. Būsto pirkimo procese atsiranda ir gana daug papildomų išlaidų notarui, nuosavybės registracijai, būsto įkeitimui ir kitiems pirkimo etapams. Sutartis yra įsipareigojimas, todėl jos atsisakyti vienašališkai, nesant tam sutartyje aprašytų priežasčių, nebus galima, o toks atsisakymas gali sukelti piniginius nuostolius baudos forma.“ 4 patarimas: į pirkimo – pardavimo sutartį atlaidžiai nežiūrėkite Vienu svarbiausių dokumentų, perkant dar nepastatytą būstą, taps preliminari pirkimo – pardavimo sutartis. „Visų pirma, labai svarbu, kad sutartyje būtų įtraukti konkretūs statybų terminai – jeigu numatyta, kad statytojas turi teisę atidėti šį terminą, būtina nurodyti kokiais atvejais ir koks galutinis terminas. Taip pat reikėtų numatyti, kokio baigtumo turtas bus parduodamas, aptarti perdavimo ir apžiūros procedūrą“, – pasakoja D. Senapėdienė. Anot jos, jei pirkėjas pirks įkeistą būstą, būtina paprašyti į sutartį įtraukti konkrečias hipotekos sąlygas: „Taip pat įvertinkite ar dokumente numatyti terminai sudaryti notarinę sutartį jums yra tinkami. Jei abejojate dėl savo finansinių pajėgumų, aptarkite tai su pardavėju ir numatykite, ar atsisakę pirkti galėsite kartu su pardavėju ar atskirai ieškoti šiam butui pirkėjo ir perleisti teises pagal tokią preliminarią sutartį. Galiausiai atidžiai peržiūrėkite kokios sankcijos gresia šalims, jei pardavėjas nepriduoda ar nepastato būsto, o jūs nepagrįstai atsisakote pirkti turtą. Šioje vietoje sankcijos abiem pusėm turi būti protingos ir tolygios.“ 5 patarimas: kilus abejonėms, kreipkitės į specialistus Dar nepastatyto būsto įsigijimas tikrai paini ir daug laiko sąnaudų reikalaujanti veikla, todėl ramiau jaustis dėl ateities gali padėti ir teisininkai: „Šiuo atveju teisininkai gali padėti įvertinti statytoją, pareikalauti jo garantijų bei laidavimų ir padėti suderinti pirkėjui palankias sutarties sąlygas, taip sumažinant riziką“, – teigia teisininkė. Šia ir kitomis panašiomis temomis teisininkai, plėtotojai ir kiti nekilnojamojo sektoriaus ekspertai skaitys paskaitas Lietuvos nekilnojamojo turto plėtros asociacijos organizuojamoje „Būsto mugėje“. Lankytojams nemokama konferencija vyks kovo 24 dieną Vilniuje.