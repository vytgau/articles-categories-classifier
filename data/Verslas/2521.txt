„Pristatyti pasauliui uždariausią planetos valstybę“ – tokiu šūkiu savaitgalį Maskvoje esančiame šiuolaikinio meno muziejuje prasidėjo paroda „Pagaminta Šiaurės Korėjoje“. Vos lapkričio pabaigoje duris atvėrusi galerija išgarsėjo ekspozicija „Superputin“, skirtoje Rusijos prezidentui Vladimirui Putinui. Abejų parodų autorius – buvęs Archangelsko meras Aleksandras Donskojus. Šiaurės Korėjai skirtoje parodoje – pašto ženklai, maisto produktai, drabužiai, žaislai, ir, žinoma, propagandiniai plakatai, įrodantys, kaip Šiaurės Korėja pranašesnė už Jungtines Valstijas. Anot parodos organizatoriaus, visus eksponatus iš Šiaurės Korėjos atvežė jo sūnus. A. Donskojus pasakoja, kad surinkti tokią kolekciją nusprendęs dėl gana paprastos priežasties – norėdamas savo tėvynainiams Rusijoje parodyti, kaip gali atrodyti netolima pačios Rusijos ateitis. Į parodos atidarymą organizatoriai pakvietė ir Šiaurės Korėjos diplomatinės atstovybės Maskvoje atstovų. Vienas iš jų – patarėjas Kim Zen Hu – patvirtino, kad Vakarų žiniasklaida reguliariai publikuoja „propagandinius melus apie Šiaurės Korėją“ ir padėkojo ekspozicijos autoriams už pastangas parodyti tiesą. Diplomatai taip pat pasiūlė parodai paskolinti dalį eksponatų. Tiesa, anot organizatorių, kai kuriuos Šiaurės Korėjos lyderio Kim Jong Uno atvaizdus diplomatai paprašė iš salės pašalinti.