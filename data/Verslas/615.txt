„Sulaukiame didelio ir didmiesčių, ir šalies regionų gyventojų susidomėjimo tokiomis paskolomis. Praėjusių metų pradžioje SEB bankui nustatytą limitą pasiekėme jau antrą ketvirtį, todėl prašėme Socialinės apsaugos ir darbo ministerijos jį padidinti. Iš viso SEB bankas Lietuvos gyventojams per praėjusius metus suteikė daugiau negu 13 mln. eurų valstybės iš dalies komentuojamų būsto paskolų“, - sako SEB banko valdybos narys, Mažmeninės tarnybos direktorius Vaidas Žagūnis. Būstui įsigyti asmeniui be šeimos gali būti suteikiama iki 53 tūkst. eurų valstybės iš dalies kompensuojama būsto paskola, dviejų ir daugiau asmenų šeimai - 87 tūkst. eurų. Būsto rekonstrukcijai galima pasiskolinti iki 35 tūkst. eurų. Ar asmuo turi teisę gauti lengvatą ir kokia lengvata jam priklauso, sprendimą priima savivaldybė, atsižvelgdama į Valstybės paramos būstui įsigyti ar išsinuomoti įstatymo nuostatas. Todėl gyventojai, norintys gauti tokio tipo paskolą, be įprastų dokumentų, pateikiamų bankui, taip pat turi pateikti savivaldybės išduodamą pažymą, liudijančią teisę gauti valstybės teikiamą paramą. „Bankas, gavęs visus reikiamus dokumentus, sprendimą dėl būsto paskolos suteikimo priima įvertinęs kliento finansines galimybes prisiimti ilgalaikius įsipareigojimus. Atsakingojo skolinimo nuostatuose nustatyta, kad asmens, kuriam suteikiama būsto paskola, visų turimų finansinių įsipareigojimų dydis neturi viršyti 40 proc. jo pajamų. Be to, jis privalo turėti ir nuosavų lėšų dalį, kuri sudarytų ne mažiau kaip 15 proc. įsigyjamo būsto kainos“, - komentuoja SEB banko atstovas. Jei suteikiama valstybės iš dalies kompensuojama būsto paskola, valstybė subsidijuoja nuo 10 iki 20 proc. būsto paskolos sumos. Asmenys ir šeimos, gavusios subsidiją, ją gali naudoti paskolos ar pradinės įmokos daliai sumokėti. Pvz., jei valstybės subsidija sudaro 10 proc. suteikto valstybės iš dalies kompensuojamo būsto kredito sumos, o ši suma siekia 30 tūkst. eurų, paskolos gavėjui reikės grąžinti maždaug 3 tūkst. eurų mažiau suteiktos paskolos (arba pradžioje sumokėti mažesnę mokamą nuosavų lėšų dalį), nes šią sumą kompensuotų valstybė. Pernai SEB banko suteiktos valstybės iš dalies kompensuojamos būsto paskolos vidutinė suma buvo 36 tūkst. eurų.