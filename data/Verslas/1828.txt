Kaip pranešė Panevėžio apygardos prokuratūra, į Finansinių nusikaltimų tyrimo tarnybos pareigūnų akiratį patekusi Panevėžio rajone registruota žemės ūkio bendrovė užsiima grūdų auginimu ir įvairių krovinių pervežimu. Vidutinė metinė bendrovės apyvarta siekia daugiau nei 100 tūkst. eurų. Ikiteisminio tyrimu metu pareigūnai nustatė, kad ši žemės ūkio bendrovė 2013–2016 metais mokesčių administratoriui teikė deklaracijas apie mokėtiną pridėtinės vertės (PVM), gyventojų pajamų (GPM) ir pelno mokesčius, tačiau jų nesumokėjo. Skaičiuojama, kad per kelerius metus bendrovė į valstybės biudžetą nesumokėjo 64 tūkst. 227 eurų mokesčių. Net ir po to, kai Valstybinė mokesčių inspekcija šios bendrovės vadovui R. G. nusiuntė priminimą apie pareigą sumokėti mokesčius ir galimą baudžiamąją atsakomybę, jie nebuvo sumokėti. Tai ne pirmas kartas, kai minėta žemės ūkio bendrovė delsė sumokėti mokesčius. 2013 metais bendrovės vadovui taip pat buvo priminta apie tai, kad vengiama sumokėti daugiau kaip 20 tūkst. eurų mokesčių. Tąsyk tik pradėjus ikiteisminį tyrimą privalomi mokesčiai buvo sumokėti. Baudžiamoji byla perduota nagrinėti Panevėžio apylinkės teismo Panevėžio rūmams.