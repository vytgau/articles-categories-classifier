Automobilių bei jų dalių gamintojų kompanijos vakar Europoje augimu išsiskyrė iš kitų sektorių ir bendrai kilo +1,16 proc., rinkai vertinant prieš prekybos sesiją paskelbtus Europos Sąjungos naujų automobilių registracijų apimtis, kurios vasario mėnesį augo 4,3 proc. lyginant su tuo pačiu laikotarpiu pernai ir sudarė 1,125 mln. vnt. „Volkswagen“ grupės pardavimai lyginant su tuo pačiu laikotarpiu prieš metus augo 9 proc., o šiai grupei priklausančių kompanijų akcijos vakar stiebėsi daugiau nei 2 proc. Grupės rinkos dalis per minimą laikotarpį augo 1,1 proc. ir pasiekė 24,3 proc. ribą. „Renault“ grupė pardavimus augino 6,4 proc., rinkos dalį praplėsdama nuo 10,3 iki 10,5 proc., o „Opel“ padalinio įsigijimo efektas „Peugeot“ grupės pardavimus leido padidinti 67,2 proc., bei atsiriekti 17 proc. visų pardavimų. „Ford Motor Co“ (+0,45 proc.) praėjusio mėnesio rezultatus gerino 8,6 proc., o tuo tarpu Azijos atstovai „Toyota“ (-0,31 proc.) bei „Nissan“ (-0,02 proc.) ES užfiksavo atitinkamai -1,2 ir -7 proc. pardavimų kritimus. Vertinant pagal šalis, ženkliausio pardavimų šuolio sukaukta Kroatijoje (+46,8 proc.) bei Bulgarijoje (42,2 proc.), o ženkliausi registracijų kritimai buvo užfiksuoti Slovakijoje (-7,4 proc.) bei Belgijoje (-3,2 proc.). Estijoje pardavimų augimas vasarį buvo lygus 21,2 proc., Latvijoje +6,5 proc., o Lietuvoje naujų registracijų skaičius krito -2,3 proc. Didžiausia naujų registracijų rinka išliko Vokietijoje, kurioje buvo sugeneruota daugiau nei ketvirtadalis visų pardavimų, o registracijų apimtys praėjusį mėnesį augo +7,4 proc. Amerikos indeksai ketvirtadienį nerado vieningos krypties (Dow Jones +0,47 proc., S&P 500 -0,08 proc.) investuotojams tęsiant kasdieninio vartojimo prekių (-0,64 proc.) bei žaliavų (-1,28 proc.) kompanijų išpardavimus bei pildantis portfelius pramonininkų (+0,33 proc.) akcijomis. Rinkose vyrauja lūkesčiai, kad nuo šių metų pradžios vykdomas mokesčių mažinimas bei praėjusią savaitę patvirtintas importo tarifų įvedimas, tiesiogiai nukreiptas į Kinijos prekybos partnerius, yra ne paskutiniai D. Trumpo administracijos veiksmai. Tuo labiau, jog ketvirtadienį D. Trumpas patvirtino, kad Nacionaliniam Ekonomikos Komitetui, vietoj G. Cohn, praėjusią savaitę palikusio JAV Prezidento komandą dėl nesutarimų importo tarifų klausimu, vadovaus griežtesnės linijos protekcionizmo klausimu šalininkas Larry Kudlowas. Azijos rinkos penktadienio rytą nerado vieningos krypties. 08:03 val. Japonijos NIKKEI 225 fiksavo -0,54 proc. kritimą, Kinijos CSI 300 traukėsi -0,02 proc., Pietų Korėjos KOSPI -0,08 proc., o Australijos ASX 200 augo +0,48 proc. Valiutų rinkos D. Trumpas pristatydamas būsimą ekonomikos patarėją L. Kudlową ketvirtadienį pompastiškai pareiškė, kad JAV laukia inovacijomis, žemais mokesčiais, teisinga tarptautine prekyba bei besiplečiančia darbo rinka paremta ekonomikos bei finansų sektoriaus sėkmė. Rinkoje atgarsio sulaukė ir paties L. Kudlowo pareiškimas, kad jis pirmenybę teiktų JAV dolerio stiprėjimui bei pardavinėtų auksą. Į pranešimus netruko sureaguoti rinka, kuri JAV dolerio vertę valiutų krepšelio atžvilgiu vakar pakėlė +0,48 proc., o aukso kainą sumažino -0,41 proc. iki 1319 JAV dolerių už trojos unciją lygio. EUR/USD trečią iš eilės sesiją silpnėja ir šiandien ryte 08:12 val. laikėsi ties 1,2313 lygiu (-0,18 proc.). Tuo tarpu USD/JPY kursas taip pat trečią sesiją iš eilės silpnėjo ir penktadienio rytą laikėsi ties 105,88 kursu (-0,1 proc.). Šiandien Euro zonoje laukiama galutinių vasario infliacijos duomenų, vyraujant prognozėms, kad pagrindinė infliacija nevertinant maisto produktų bei energetinių išteklių kainų regione turėtų nesikeisti ir išlikti ties 1,0 proc. lygiu, bendra infliacija mažėti nuo 1,3 iki 1,2 proc., o mėnesinė infliacija augti nuo -0,9 iki 0,2 proc. Baltijos vertybinių popierių rinka Baltijos vertybinių popierių rinkoje ketvirtadienį vyravo neaktyvi prekyba, kurios metu buvo sugeneruota 562 tūkst. Eur apyvarta. Vilniaus indeksas augo +0,33 proc., Talino +0,38 proc., o Rygos krito -0,31 proc. Beveik ketvirtadalis rinkos apyvartos buvo sugeneruota „Tallink Grupp“ pozicijoje, kur akcijos nuo šių metų pradžios nesugeba perkopti 1,25 Eur lygio ir vakar laikėsi ties 1,245 kaina (+0,81 proc.). Po prekybos sesijos buvo paskelbta, kad nuo 2018 m. kovo 21 d. nuspręsta įtraukti „Novaturas“ akcijas į Baltijos Oficialųjį prekybos sąrašą. Emitento pavadinimas sąraše bus AB „Novaturas“, o akcijos trumpinys NTU1L.