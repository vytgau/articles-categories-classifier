Naujos kartos, po žeme įkasti konteineriai įprasti Vakarų Europos šalyse. Jie atrodo kur kas estetiškiau ir padeda užtikrinti geresnę tvarką aplink. Dabar, anot savivaldybės įmonės „Kauno švara“ atstovų, 2,6 metro gylio naujos kartos pusiau požeminiai konteineriai baigiami montuoti ir didžiausioje Kauno seniūnijoje - Šilainiuose. Lygiagrečiai darbai vyksta Eigulių bei Dainavos seniūnijose. Įrengiant naujuosius konteinerius, po žeme užkasama 60 procentų jų talpos. Virš žemės konteineris iškilęs maždaug 1,2 metro. Specialistų teigimu, nuo žemės einantis šaltis stabdo bakterijų augimą, todėl iš konteinerio nesklinda nemalonūs kvapai. Į jo viduje esančią tvirtą betoninę kapsulę dedamas daugkartinis maišas iš polipropileno. Maišą šiukšliavežė iškelia kranu iš kapsulės ir po aptarnavimo sugrąžina atgal į konteinerį. Specialistų teigimu, patvarios medžiagos užtikrins patikimą naujųjų konteinerių naudojimą bent kelis dešimtmečius. Prireikus, sudedamąsias dalis bus galima pakeisti arba atnaujinti. Konteinerio korpusas pagamintas iš betono, o apdaila - iš medžio kompozito. Konteinerio korpusas ir jo apdailos medžiagos yra atsparios vandeniui, atmosferos pokyčiams, temperatūrų kaitai. Kaune bus įrengta 500 aikštelių, kuriose bus 1,5 tūkst. tokių konteinerių. Jų gamyba ir įrengimas iš viso kainuos 4,48 mln. eurų. Didžiąją dalį šių lėšų (85 proc.) finansuoja Europos Sąjungos Sanglaudos fondas, o likusią dalį - Kauno miesto savivaldybė. Pasak savivaldybės atstovo Arnoldo Bukelio, Kauno vietose, kur dėl techninių galimybių neįmanoma įrengti pusiau požeminių konteinerių, įrengiamos aikštelės su kietu trinkelių pagrindu, o jose bus pastatyti šiuo metu naudojami antžeminiai konteineriai.