Šiemet „Norfos mažmena“ atidarė 8 naujas (Vilnius, Kaišiadorys, Telšiai, Marijampolė, Šiauliai, Kauno r., Švenčionėliai, Veisiejai (Lazdijų r.), taip pat uždarė 4 (Vilnius, Šiauliai, Švenčionėliai, Marijampolė) parduotuves. Atidarytų naujų „Norfa“ prekybos centrų bendras plotas sudaro 27 tūkst. kv. metrų, o prekybos salių - apie 15 tūkst. kv. metrų. Į naujų parduotuvių statybas ir įrangą investuota maždaug 20 mln. eurų. Pažymėtina, kad bendrovė Švenčionėliuose atidarė pirmąją savitarnos „Norfą“, kurioje nėra įprastinių kasų. 2018-ųjų pradžioje savitarnos parduotuvės bus atidarytus Trakuose ir Gruzdžiuose (Šiaulių r.).„Norfos mažmena“ ateityje planuoja plėsti savitarnos parduotuvių tinklą, jei pirmųjų tokių parduotuvių rezultatai bus patenkinami. Nors finansiniai metai dar nesibaigė, jau dabar aišku, kad bendrovei 2017-ieji buvo pelningi. „Norfos mažmenos“ pardavimai preliminariai išaugo daugiau nei 5 proc., nepaisant to, kad bendras pirkėjų skaičius šalyje sumažėjo dėl emigracijos. „Kitais metais tikimės stabilumo ir apgalvotų valdžios veiksmų tvarkant šalies ūkį. Džiugu, kad šiemet gyventojų realios pajamos ir perkamoji galia ūgtelėjo“, - sakė „Norfos mažmenos“ valdybos pirmininkas Dainius Dundulis. Nuoseklią bendrovės plėtrą bei stabilius finansinius rezultatus lemia lietuviškų prekių gausa „Norfos“ prekybos centruose ir efektyvi nuolaidų sistema. „Norfa“ prekybos tinkle vyrauja produkcija, kurios kokybės ir kainos santykis yra optimalus.