Parengtame sprendimo projekte dėl savivaldybės valdomos įmonės „Kauno autobusai“ transporto parko atnaujinimo teigiama, kad planuojama įsigyti iki 50 naujų žemagrindžių autobusų ir 63 naujų žemagrindžių troleibusų. Kauno savivaldybės Transporto ir eismo organizavimo skyriaus vedėjo pavaduotojas Mindaugas Augustaitis praėjusią savaitę BNS teigė, kad siekiama atsisakyti senų autobusų ir troleibusų, kad mieste važinėtų tik žemagrindės viešojo transporto priemonės. Šiuo metu Kauno gatvėmis važinėja 26–28 metų troleibusai „Škoda“ ir didžiausią taršą sukeliantys 20–25 metų autobusai. Lėšų autobusams ir troleibusams pirkti „Kauno autobusai“ ketina pasiskolinti. Kauno savivaldybė lapkričio mėnesį jau nusprendė už Europos Sąjungos lėšas įsigyti ne mažiau 17 troleibusų. Skaičiuojama, kad už šiam pirkimui numatytus 7,9 mln. eurų, iš kurių 1,1 mln. eurų skirs savivaldybė, turėtų pavykti įsigyti apie 22 troleibusus. Taigi, iš viso „Kauno autobusų“ parką papildytų daugiau kaip 80 naujų troleibusų. Anksčiau Kauno viešąjį transportą svarstyta atnaujinti įsigijant elektra varomų autobusų, tačiau įvertinus, kad jie galėtų pervežti mažiau keleivių, reikėtų įsigyti akumuliatorių krovimo įrangą, o ateityje keisti ir pačius akumuliatorius, nuspręsta pasirinkti troleibusus. „Kauno autobusų“ duomenimis, šiuo metu viešojo parką sudaro 155 troleibusai, jų amžiaus vidurkis 22-eji metai, ir 244 autobusai, šių amžiaus vidurkis – 13 metų. Po atnaujinimo troleibusų amžiaus vidurkis sumažėtų iki penkerių metų, o autobusų – iki maždaug devynerių metų. Šiuo metu 140 Kauno autobusų ir troleibusų nėra žemagrindžiai. Per metus „Kauno autobusai“ perveža apie 80 mln. keleivių. Kaune taip pat kursuoja 79 maršrutiniai taksi.