Skaičiuojama, kad cigarečių pakelis (20 vnt.) vidutiniškai pabrangs apie 0,10 euro, cigarų ir cigarilių pakelis (17 vnt.) – apie 0,17 euro. Minimalus cigarečių akcizas didėja 5,4 proc. iki 59 eurų, o kombinuotas - 6,7 proc. iki 96 eurų už 1 tūkst. cigarečių. Akcizas už cigarus ir cigariles didės 12,1 proc. iki 37 eurų. Pernai Seime tvirtinant šių metų biudžetą, finansų ministras Vilius Šapoka teigė, kad tabako akcizai didinami siekiant gerinti visuomenės sveikatą, o ne gauti daugiau pajamų į biudžetą. Tuo tarpu Nacionalinės tabako gamintojų asociacija sako, kad Lietuva, didinanti akcizus cigaretėms daugiau nei reikalauja Europos Sąjungoje, skatina gyventojus pirkti nelegalias cigaretes. Bendrovės „Nielsen“ kelių tabako kompanijų užsakymu praėjusių metų pabaigoje atliktas tuščių pakelių tyrimas parodė, kad nelegalių tabako gaminių kiekis Lietuvoje 2017 metais augo labiausiai per pastaruosius penkerius metus – metų pabaigoje jis sudarė beveik penktadalį visų šalyje suvartotų cigarečių.