Nuo antradienio ryto lengvosios transporto priemonės, gyventojai bei keleiviai per šį ruožą keliami specialia technika. Pasak Automobilių kelių direkcijos, apsemtas daugiau kaip 400 metrų ilgio ruožas. Hidrometeorologijos tarnybos duomenimis, vanduo ant kelio Šilutė - Rusnė pasirodė penktadienį. Jau seniau vakarinėje Lietuvoje vanduo nepravažiuojamai apsėmė keliolika kitų kelių ruožų. Hidrometeorologijos tarnyba penktadienį taip pat skelbė, kad dėl gausių kritulių kai kur Vakarų Lietuvoje upėse stebimas stichinis vandens lygis. BNS primena, kad Lietuvos automobilių kelių direkcija rugpjūtį pradėjo viešųjų pirkimų procedūras estakadai potvynių nuolat apsemiamoje kelio atkarpoje Šilutė- Rusnė. Estakadą tikimasi įrengti iki kitų metų pabaigos, sako direkcijos vadovas Egidijus Skrodenis. Kelio Šilutė–Rusnė dalis bemaž kasmet būna užliejama per pavasario potvynius, šiemet gausūs lietūs nulėmė, kad ji apsemta jau rudenį. Siekdami atkreipti dėmesį į savo problemas, rusniškiai pavasarį surengė piketą prie Seimo. Vietos bendruomenės teigimu, dauguma gyventojų dirba, mokosi Šilutėje, potvynių metu nelieka galimybių nuvykti į darbą, mokslo įstaigas, nėra užtikrinama skubi medicininė pagalba, negali atvykti ugniagesiai. Keliai yra patvinę ir kitose Lietuvos vietose. Socialiniame tinkle „Facebook" Valstybinė priešgaisrinė gelbėjimo tarnyba paskelbė nuotraukas, kuriose matoma, kaip pirmadienį buvo patvinę keliai prie Jurbarko. Apie tai pranešta antradienį. „Nemuno lygis ties Panemune buvo apie 4,5 m. Nuo tada vandens lygis ėmė kristi. Pagilėjo kelio apsėmimas ties upės Vilka pralaida, Šilgalių kaimo prieigose – siekia apie 52 cm (buvo apie 40 cm.) – traktoriai jau nepravažiuoja. Visiškai nepravažiuojami keliai nuo Plaškių link Lazdėnų. Upės Gėgė tiltas apsemtas apie 70 cm", - rašo tarnyba. Prognozuojama, kad artimiausiomis dienomis vandens lygis Nemune ties Panemune pradės kristi, bet vanduo į teritoriją gali plūsti ir toliau. 