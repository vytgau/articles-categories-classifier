30 darbuotojų per artimiausius trejus metus įdarbinsiančiame technologijų centre bus kuriami naujausi bendrovės produktai, skirti automobilių pramonei, rašoma pranešime spaudai. „Kauną pasirinkome dėl sparčiai augančio automobilių komponentų gamybos klasterio. Matydami, kaip jis vystosi, kaip Kauno savivalda ir universitetai suinterestuoti šio klasterio augimu, manome, kad ši lokacija taps vienu ateities automobilių pramonės centrų ir norime jame būtų kuo anksčiau“, - teigia AL-KO vyresnysis tyrimų ir plėtros viceprezidentas Dr. Frankas Sageris. Lietuvoje įsikursiančiame tyrimų ir vystymo centre bendrovė planuoja kurti komercinių ir turistinių priekabų bei komercinių transporto priemonių elektroniką, o taip pat – automobilių pramonėje naudojamas programėles išmaniesiems įrenginiams. Artimiausiu metu AL-KO įdarbins 10 ekspertų komandą, o per artimiausius trejus metus planuoja suburti 30 žmonių komandą, kuri vystys bendrovės produktus. Rengiant reikalingus mechanikos, elektronikos inžinerijos ir programų sistemų specialistus bendrovė planuoja bendradarbiauti su Kauno technologijos universitetu (KTU). Be to, įmonė planuoja bendradarbiauti su KTU mokslinių tyrimų srityje, taip pat prisidėti prie magistrantūros ir doktorantūros studentų rengiamų mokslo tiriamųjų darbų. „Kai Lietuva nusistatė sau tikslą tapti viena iš patraukliausių lokacijų kurti automobilių komponentus ir prisivilioti užsienio investuotojų, buvo abejojančių ir turėjusių išties racionalių argumentų. Tačiau šiandien matome, kad Lietuva yra patraukli ne tik automobilių komponentus gaminančių bendrovių gamybos padaliniams, bet ir tyrimų bei produktų vystymo centrams. Tai naujas kokybinis šuolis sparčiai augančiam klasteriui“, - teigia užsienio investicijų plėtros agentūros „Investuok Lietuvoje“ generalinis direktorius Mantas Katinas. 2015 metais AL-KO susijungė su Jungtinių Amerikos Valstijų priekabų ašių bei stabdžių gamintoja „Dexter Axle“ ir tapo „DexKo Global“ su beveik 1 mlrd. dolerių apyvarta. Šiuo metu „DexKo Global“ turi apie 4,2 tūkst. darbuotojų visame pasaulyje. „AL-KO Vehicle Technology“ turi 2,4 tūkst. darbuotojų, 40 gamybos ir pardavimo lokacijų ir 1000 aptarnavimo vietų.