Logotipas skaičiuoja ilgesnę nei šimto metų istoriją, tačiau, panašu, kad vienus geriausių saksofonų visame pasaulyje gaminančios prancūzų bendrovės likimas gali kardinaliai pasikeisti: šeimos verslas bus patikėtas investiciniam fondui. 1885 metais įkurtas legendinis saksofonų gamintojas „Henri Selmer Paris“ po šiai dienai ranka lieja, renka ir poliruoja 700 žalvario detalių, iš kurių susideda Adolphe‘o Saxo sukurtas medinis pučiamasis instrumentas. Prie Paryžiaus esančioje gamykloje surinkti instrumentai pabuvojo garsiausių pasaulio džiazmenų rankose. Nors Selmeriai ir nusprendė šį šeimos verslo puslapį užversti, bendrovės vadovas Jerome‘as Selmeris (įkūrėjo proanūkis) tvirtina, kad tokie pokyčiai buvo būtini, nes reikia žiūrėti į ateitį ir būti pasirengus atlaikyti augančią konkurenciją, ypač iš Kinijos. Bendrovė, kuri taip pat gamina ir klarnetus, užima tvirtą lyderės poziciją profesionalams skirtų saksofonų rinkoje ir tvirtina nenusileidžianti tokiems instrumentų gamintojams, kaip japonų „Yamaha“ ir „Yanagisawa“. Pavyzdžiui, džiazo legenda Johnas Coltrane‘as albumą „A Love Supreme“ įgrojo legendiniu „Selmer Mark IV“ tenoriniu saksofonu. Visiems gamykloje pagamintiems instrumentams būtinas baigiamasis rankų darbo akordas. Priklausomai nuo modelio, kiekvienam saksofonui užbaigti prireikia nuo 2 tūkst. iki 4 tūkst. veiksmų, kurių jokiais būdais nevalia patikėti jokiai technikai – tai daroma tik rankomis. „Argos Soditic“ partneris L. Godronas tvirtina, kad jų tikslas – išsaugoti šimtametes saksofonų gamybos tradicijas ir žinias, tačiau patobulinti kitus gamybos aspektus. Pelningai dirbančios 500 darbuotojų turinčios bendrovės pajamos 2017 metais siekė 35 mln. eurų.