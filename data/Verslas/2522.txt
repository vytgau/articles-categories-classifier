Bendrovė prašė teismo pakeisti laikinąsias apsaugos priemones, leidžiant atlikti pastato konservavimo darbus: sumontuoti langus, uždengti stogą skarda, įrengti pamatų hidroizoliaciją bei sutvarkyti lifto šachtą ir pašalinti vandenį. „Tačiau teismas prašymą atmetė konstatavęs, kad „Liumeksis“ iš esmės prašo leisti atlikti statybos darbus, kas neatitinka pritaikytų laikinųjų apsaugos priemonių, o nutartis (2016 metų rugpjūtį priimta Vilniaus miesto apylinkės teismo nutartis – BNS) nedraudžia atlikti pastato konservavimo darbų, su kuo apeliacinės instancijos teismas sutinka“, - rašoma teismo nutartyje. Teismas paliko galioti apylinkės teismo nutartį, kuria savivaldybės įmonės „Vilniaus parkai“ prašymu „Liumeksiui“ uždrausta registruoti nuosavybės teises į nekilnojamąjį turtą bei atlikti bet kokius statybos darbus. „Liumeksiui“ taip pat nepavyko atnaujinti ginčo byloje, kurioje Vilniaus miesto apylinkės teismas pernai pripažino negaliojančiomis 2008 ir 2015 metų sutartis tarp įmonės ir „Vilniaus parkų“ . Sprendimas yra įsiteisėjęs, o Vilniaus apygardos teismas praėjusią savaitę nutarė, jog „Liumeksis“ pavėluotai pateikė prašymą dėl bylos atnaujinimo. Greta Bernardinų sodo „Liumeksis“ veikia nuo 1994 metų – čia anksčiau veikė įmonės iš savivaldybės nuomojama vasaros kavinė ir kioskas, sudegę per gaisrą 2002 metais. 2008 metais įmonė ir „Vilniaus parkai“ sudarė jungtinės veiklos sutartį ir sutarė rekonstruoti pastatus, o 2015 metais papildomai susitarė, jog po rekonstrukcijos savivaldybės įmonei atiteks 12 proc. objekto ploto, o „Liumeksiui“ – 88 proc., atitinkamai bus padalytos ir valstybinio sklypo nuomos teisės. Iki tol bendrovė buvo pastatų nuomininkė (nuomos sutartis galiojo iki 2100 metų) ir sklypo subnuomininkė (iki 2099 metų pabaigos). Kavinės statybas Maironio gatvėje 2017 metų pradžioje „Vilniaus parkų“ prašymu sustabdė teismai. Anot „Liumeksio“, iki tol buvo pastatyta 70 proc. pastato, į jį investuota - 1,2 mln. eurų. 9 hektarų ploto Bernardinų sodas yra Vilniaus senamiestyje, jis iš esmės rekonstruotas 2013 metų rudenį.