Panevėžio miesto savivaldybės Teisės ir viešosios tvarkos skyriaus duomenimis, 2015–2017 m. gauta 20 gyventojų, įstaigų prašymų atlyginti žalą. Daugiausia – dėl duobėtų gatvių. Savivaldybė kasmet gauna žmonių, įmonių ar įstaigų prašymų atlyginti žalą – pavyzdžiui, automobiliui įvažiavus į nepažymėtą gatvės duobę, ant transporto priemonės užvirtus medžiui. Kilus teisminiam ginčui, teismo prašoma priteisti ne tik padarytą žalą, bet ir bylinėjimosi išlaidas (žyminį mokestį, atstovavimo, pašto ir korespondencijos), palūkanas bei kt. „Naujoji tvarka ne tik suteikia aiškumo, kaip ir kokiais atvejais, sąlygomis savivaldybė atlygins patirtą žalą, bet ir leis tai padaryti greičiau, ekonomiškiau, be teismo“, – sako administracijos direktorius Rimantas Pauža. Prašymus ar pretenzijas dėl žalos atlyginimo nagrinės speciali komisija. Ji aiškinsis įvykio aplinkybes, savivaldybės atsakomybę, ar buvo iškviesta policija arba kitos institucijos (užfiksuoti įvykį, priimti sprendimą dėl pareiškėjo ar kitų asmenų veiksmų), ar nepraleistas senaties terminas žalai atlyginti, ar pateikti nuostolius pagrindžiantys dokumentai (sąskaitos faktūros, kvitai, čekiai, sąmatos, banko pavedimai ir kt.), ar yra visos aplinkybės žalai atlyginti (neteisėti savivaldybės veiksmai/neveikimas, žalos padarymo faktas, sąsaja tarp neteisėtų veiksmų (neveikimo) ir žalos), ar pagrįsta prašoma atlyginti pinigų suma bei kt. Žalos padarymo faktą, dydį ir kitas reikšmingas aplinkybes turi įrodyti pareiškėjas, savivaldybei pateikdamas įrodančius dokumentus. Išnagrinėjusi prašymą komisija teiks rekomendaciją administracijos direktoriui. Nutarus atlyginti tam tikro dydžio žalą ir sutikus pareiškėjui, bus sudaroma taikos sutartis. Jei kompensacija bus iki 3000 Eur, ji bus išmokama direktoriaus įsakymu. Jei viršys 3000 Eur – bus kreipiamasi į savivaldybės tarybą, kuri ir priims sprendimą. Žala bus atlyginama ne vėliau kaip per 30 dienų nuo taikos sutarties įsigaliojimo, pervedant į pareiškėjo atsiskaitomąją sąskaitą. Jeigu būtų nutarta nuostolių nekompensuoti, apie tai pareiškėjui pranešama raštu.