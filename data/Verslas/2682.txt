„Projektu siekiama užtikrinti ilgalaikį ir prognozuojamą finansavimą „SMS Kredyt“ kreditavimo veiklai. Pirmajame projekto etape bus siekiama susitarti su IT bendrove dėl infrastruktūros sukūrimo, parengti finansinį modelį, pradėti įdarbinimo procesą ir atlikti išsamią analizę dėl veiklos modelio Lietuvoje“, – rašoma įmonės pranešime spaudai. Nurodoma, kad vėliau įmonės valdyba spręstų, ar tęsti projektą. Specializuoto banko licenciją „SMS Kredyt“ tikisi gauti šiais ar kitais metais, skaičiuojama, kad pirmasis projekto etapas kainuos iki 100 tūkst. eurų. Galutinė projekto vertė, anot Lenkijos įmonės, priklausys nuo išorės investuotojų susidomėjimo. Lietuvos banko atstovas spaudai Giedrius Simonavičius BNS patvirtino, kad „SMS Kredyt“ domisi galimybe Lietuvoje steigti specializuotą banką, tačiau centrinis bankas oficialios paraiškos kol kas nėra gavęs. „Specializuoto banko licencija domina ir daugiau rinkos dalyvių. Iš viso šiuo metu nagrinėjame tris kitas paraiškas dėl specializuotų bankų steigimo, o tokia galimybe domisi dar keliasdešimt bendrovių. Dauguma jų - ne iš Lietuvos“, – BNS teigė G. Simonavičius. Specializuoto banko licencijos Lietuvoje siekia ir Jungtinės Karalystės finansų paslaugų startuolis „Revolut“.