Praėjusiais metais pasaulio ir verslo lyderių konferencijos metu buvo aptarinėjama, kokią įtaką naujai išrinktas JAV prezidentas padarys pasaulinei ekonomikai. Šiemet pats D. Trumpas susitiks su ekonomikos lyderiais bei aptars savo politiką asmeniškai, teigė Baltųjų rūmų atstovė spaudai Sarah Sanders. „Šių metų Pasaulio ekonomikos forume prezidentas laukia galimybės diskutuoti apie savo politiką, skirtą amerikietiško verslo, pramonės ir darbuotojų skatinimui“, - pranešime sakė S. Sanders. Pagrindinė šių metų Davoso konferencijos, vyksiančios sausio 23-26 dienomis, diskusijų tema bus politinis, ekonominis ir socialinis susiskaldymas visuomenėse.