„Reikia aiškiai pasakyti, kad šioje srityje nesiūlome jokių pakeitimų. Nesiūlome didinti mokesčių individualiai veiklai. Mūsų smulkus verslas yra trapus ir jį reikia puoselėti“, – antradienį spaudos konferencijoje teigė V. Šapoka. Pirmadienį Vyriausybė pristatė siūlomą mokesčių reforma bei kovos su „šešėline“ ekonomika priemones. Vyriausybė siūlo didinti neapmokestinamąjį pajamų dydį (NPD), mažinti socialinio draudimo įmokas, sujungti darbuotojo ir darbdavio socialinio draudimo įmokas ir įvesti „Sodros“ lubas. Konsolidavus mokesčius darbuotojo pusėje, jis mokėtų 21 proc. pajamų mokestį ir 18,5 proc. socialinio draudimo įmoką, įskaitant ir privalomąjį sveikatos draudimą „Sodrai“. Darbdavio socialinio draudimo įmoka sudarytų 1,24 procento. Nuo 2018 metų visi asmenys, vykdantys individualią veiklą, apmokestinami vienodai – atsisakyta skirstymo į laisvųjų ir ne laisvųjų profesijų atstovus. Jei individualios veiklos apmokestinamos pajamos per metus neviršija 20 tūkst. eurų – taikomas 5 proc. gyventojų pajamų mokesčio (GPM) tarifas, vėliau jis proporcingai didėja. Pasiekus 35 tūkst. eurų pajamų ribą taikomas standartinis 15 proc. GPM tarifas. 2018 metais iš žemės ūkio veiklos gautoms pajamoms taikomas 10 proc. tarifas.