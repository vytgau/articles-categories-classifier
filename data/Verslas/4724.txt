2015 m. buvo patvirtintas gamtinių dujų vartojimo pajėgumų modelis, siekiant tolygiau tarp visų vartotojų padalinti gamtinių dujų tiekimo saugumo papildomos dedamosios kaštus. Daugumai gamtinių dujų vartotojų, reguliariai ar sezoniškai vartojančių gamtines dujas, suskystintųjų gamtinių dujų tiekimo (SGDT) saugumo papildoma dedamoji sudaro apie 10 proc. galutinėje gamtinių dujų kainos struktūroje. Tačiau kai kuriems vartotojams, kurie naudoja gamtines dujas tik kaip rezervinį kurą, ši saugumo dedamoji kai kuriais atvejais gali sudaryti ir daugiau kaip 80 proc. gamtinių dujų kainos struktūroje. Nustačius naują tvarką, SGDT saugumo papildomos dedamosios našta mažės vartotojams, kurie gamtines dujas vartoja nereguliariai, pavyzdžiui, kaip rezervinį kurą. Tokiems vartotojams numatyta galimybė penkias didžiausias gamtinių dujų vartojimo paras per metus apmokestinti kaip trumpalaikius pajėgumus. Gamtinės dujos yra lankstus ir švarus rezervinis kuras, bet dabartinė kainodara vertė įmones ieškoti alternatyvių kuro rūšių, pavyzdžiui, pereiti prie gerokai taršesnio mazuto, atsisakant gamtinių dujų infrastruktūros. Todėl pakeista tvarka leis užtikrinti, kad gerai išvystyta gamtinių dujų infrastruktūra būtų kuo efektyviau išnaudojama. Kaip numatyta šiandien Vyriausybės priimtame nutarime, gamtinių dujų sistemų operatoriai ir tiekimo įmonės apie tvarkos pasikeitimą ir galimybę patikslinti deklaruotus 2018 m. reikalingus vartojimo pajėgumus gamtinių dujų vartotojus turi informuoti ne vėliau kaip per 2 darbo dienas nuo nutarimo įsigaliojimo. Gamtinių dujų vartotojai, norintys patikslinti 2018 m. reikalingus vartojimo pajėgumus, tą turės padaryti per 10 darbo dienų.