Žaliavų rinkose netikėtai didelės kuro atsargos JAV talpyklose lėmė ženklų BRENT rūšies naftos kainos mažėjimą. Naftos kaina smuko 2,6 proc. ir šiuo metu svyruoja ties 61 JAV dolerio už barelį riba. Jau rytoj bus paskelbti JAV darbo rinkos duomenys. Prognozuojama, kad privačiame sektoriuje lapkritį buvo sukurta 195 tūkst. naujų darbo vietų, o nedarbo lygis turėtų išlikti nepakitęs (4,1 proc.). Visgi vertinant bendrai, naujausi makroekonomikos duomenys veikiausiai neturės lemiamos įtakos kitos savaitės FED sprendimui nuo 1,25 proc. iki 1,50 proc. padidinti bazines palūkanų normas. Tuo tarpu šiandien sulauksime gana geros indikacijos rytdienos duomenims – privati ADP bendrovė prognozuoja maždaug 190 tūkst. naujų darbo vietų. Ramioje prekyboje Baltijos šalių biržose aiškesnės krypties neatsirado. Bendra apyvarta siekė vos 601 tūkst. eurų, OMXB pokytis -0,04 procento. Aktyviausiai prekiauta Šiaulių banko akcijomis (69 sandoriais akcijų perleista už 107 tūkst. eurų, kaina koregavosi 1,31 procento). Šiandien yra paskutinė AB „Rokiškio sūrio“ oficialaus siūlymo diena.