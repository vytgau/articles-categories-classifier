Bendrovės „NordClinic“ direktorius Vilius Sketrys DELFI informavo, kad pareiškimą dėl bankroto bylos iškėlimo „Grožio chirurgijai“ pateikė Kauno apygardos teismui. „Nutarėme kreiptis į teismą dėl bankroto bylos iškėlimo, nes „Grožio chirurgija“ nesilaiko sutartinių įsipareigojimų, o pradelsta skola pasiekė netoli 0,5 mln eur. „Grožio chirurgija“ finansiniai įsipareigojimai ir toliau auga. Taip pat, mūsų žiniomis, bendrovėje vyksta akcininkų nesutarimai, pakeistas bendrovės vadovas ir kitos keistos aplinkybės, kurios jaučiame, kad gali turėti neigiamos įtakos skolos atgavimui. Viešai yra žinoma, kad bendrovei ieškinius yra pareiškę ir kiti kreditoriai“, – sprendimą pakomentavo direktorius. Kauno apygardos teismo atstovai patvirtino, kad jo vadovaujamos bendrovės prašymas gautas sausio 9 d. ir priimtas nagrinėti. Tačiau kol kas pirmo teismo posėdžio data nėra numatyta. Naujai paskirta „Grožio chirurgijos“ direktorė: Jurgita Šeržentienė situaciją pakomentavo taip: „Pabrėžtina, kad „Grožio chirurgija“ pirmoji kreipėsi į teismą dėl pasirašytos sutarties, kuri jai yra labai nenaudinga, nes neatitinka rinkos sąlygų ir yra galimai sudaryta pažeidžiant Lietuvos Respublikos įstatymus bei normalią verslo logiką. Klinikos „NordClinic“ siekį iškelti bankroto bylą vertiname kaip bandymą naudoti perteklines teisines priemones ir labai nekorektiško elgesio tarp partnerių demonstravimą. Dėl šios sutarties „Grožio chirurgija“ padavė ieškinį teismui jau gruodžio mėnesį. Nemanėme, kad tokią informaciją svarbu viešinti, bet jeigu tai daro asmenys, kurie galimai yra prisidėję prie neskaidrių machinacijų vykdant veiklą, norime pranešti, kad kaip ir iki šiol sieksime tik skaidrios verslo valdymo politikos. Sausio 9 d. klinikos „Grožio chirurgija“ akcininkai taip pat priėmė sprendimą pakeisti klinikos direktorių. Šiuo sprendimu akcininkai siekia nešališko požiūrio į bendrovės valdymą, tad mano per 12 metų sveikatos ir grožio paslaugų srityje sukaupta patirtis bus reikalinga ir efektyvi. Atsižvelgiant į įmonės viduje susiklosčiusią situaciją, akcininkų sprendimas – planuotas ir orientuotas į bendrovės veiklos tęstinumą. Norime pabrėžti, kad pasikeitus įmonės vadovui akcininkai tikisi ne tik, kad bus ir toliau teikiamos itin kokybiškos sveikatinimo ir grožio paslaugos, bet įmonė bus dar efektyviau valdoma.“ DELFI primena, kad atlikdami tyrimą dėl duomenų vagystės iš „Grožio chirurgijos“ klinikos pareigūnai 2017 m. rugpjūčio pabaigoje Kaune sulaikė tris asmenis, įtariamus pagrobus daugiau nei 22 tūkst. asmenų duomenis. Programišiai iš „Grožio klinikos“ pavogė klientų asmens duomenis: vardus, pavardes, asmens kodus, prieš ir po operacijos darytas nuotraukas. Policija skelbė, kad įtariamieji yra 31, 32 ir 33 metų. Vyrai anksčiau policijai nebuvo žinomi. Įtariamieji už pavogtų duomenų neviešinimą reikalavo pinigų iš Lietuvos ir užsienio piliečių. Nepatvirtintais duomenimis, kad įtariamiesiems pinigus galėjo sumokėti šimtai nukentėjusių asmenų. Nuo klientų asmens duomenų vagystės nukentėjusi klinika „Grožio chirurgija“ nesutinka su Valstybinės duomenų inspekcijos nustatytais pažeidimais tvarkant asmens duomenis ir siekia, kad teismas panaikintų inspekcijos sprendimą. 2017 m. gruodį teismas atmetė „Grožio chirurgijos“ apeliacinį skundą, nes šis buvo paduotas pavėlavus 1 dieną. „Sodros“ duomenimis, „Grožio chirurgija“ turi 134 darbuotojus. Vidutinis jų darbo užmokestis neatskaičius mokesčių („ant popieriaus“) – 1 867 Eur. Bendrovė skelbia turinti atstovybes ne tik Kaune, Vilniuje, bet ir Londone, ir Dubline. Registrų centre nurodyti šie „Grožio chirurgijos“ akcininkai: Vygintas Kaikaris, Kęstutis Maslauskas ir Jonas Staikūnas.