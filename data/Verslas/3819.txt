Nuo 2018 metų kovo 1 d. parduotuvės dirbs pirmą ir paskutinį mėnesio sekmadienį, 2019 metais - paskutinį kiekvieno mėnesio sekmadienį, o nuo 2020 metų sausio 1 d. galios prekybos sekmadieniais draudimas su tam tikromis išlygomis. Už įstatymo priėmimą balsavo 254 Seimo nariai, prieš - 156, o 23 susilaikė. Dabar įstatymą svarstys Senatas. Šių permainų iniciatorės - „Solidarumo“ profsąjunga ir Katalikų bažnyčia. Jų argumentai - noras, kad parduotuvių darbuotojai daugiau laiko skirtų savo šeimoms. Jos siūlė iškart ir visiškai uždrausti parduotuvėms dirbti sekmadieniais, bet parlamentarai nusprendė sušvelninti šią iniciatyvą. Opozicija buvo prieš įstatymo priėmimą. Specialistai apskaičiavo, kad prekybos sekmadieniais uždraudimas neigiamai atsilieps mažmeninei prekybai, kurios apimtis gali sumažėti 10 milijardų zlotų (apie 2,5 milijardo eurų). Be to, tai gali turėti įtakos maždaug 36 tūkstančių žmonių įdarbinimui. Šiam įstatymo projektui dar turi pritarti Senatas ir prezidentas.