„Dabar mes su užsienio klientais dirbame dviem kryptimis – teikiame tarptautinių atsiskaitymų ir turto valdymo paslaugas. Klientai kiekvienoje jų – skirtingi. Didelio rizikingumo verslas susijęs su atsiskaitymo paslaugomis, kurias planuojama smarkiai apkarpyti. Verslą orientuosime į turto valdymo sritį, kurioje turime daug patirties“, – spaudos konferencijoje sakė banko valdybos pirmininko pavaduotojas Vadimas Reinfeldas. „Artimiausiu metu planuojame atlikti neeilinį nepriklausomą auditą, peržiūrėti vidaus valdymą, išsamiai išsiaiškinti, kaip banke priimami sprendimai“, – pridūrė jis. V. Reinfeldo žodžiais, JAV iždo departamentui bus pateikti paaiškinimai, siekiant jo įvestų sankcijų atšaukimo. Praėjusios savaitės pradžioje ABLV sulaukė sankcijų iš JAV iždo departamento, kuris šį Latvijos banką pavadino „novatorišku ir progresyviu finansų sistemos funkcionavimo taisyklių vykdymo vengimo požiūriu“, apkaltino pinigų plovimu, sąlygų neteisėtiems atsiskaitymams ir korupcijai sudarymu. JAV finansų įstaigoms uždrausta atidaryti ir tvarkyti ABLV korespondentines sąskaitas, o tai iš esmės reiškė, kad šis Latvijos bankas neteko galimybės vykdyti finansines operacijas JAV doleriais. Labiau į užsienio klientų aptarnavimą orientuoto privataus ABLV finansinei sparčiai blogėjant, Europos centrinis bankas nuo šios savaitės laikinai, tačiau neskelbiamam laikotarpiui uždraudė bet kokius ABLV banko mokėjimus pagal finansinius įsipareigojimus, o Latvijos finansų ir kapitalo rinkos komisija uždraudė ABLV banko klientų debeto operacijas bet kokia valiuta.