Danijoje centrinę būstinę turinčio banko duomenimis, „Danske Bank“ Globalių paslaugų centre Lietuvoje dirba daugiau kaip 100 specialybių turintys darbuotojai iš 100 universitetų visame pasaulyje. Bent 150 darbuotojų dirbti į Globalių paslaugų centrą Vilniuje grįžo iš užsienio. Pradėjus teikti IT paslaugas, pagal darbuotojų skaičių Lietuva jau tapusi antra pagal dydį „Danske Bank“ grupės lokacija pasaulyje. Centro atidaryme dalyvavęs Ministras Pirmininkas Saulius Skvernelis sakė, kad nuo darbovietės kultūros priklauso žmonių darbo rezultatai, o skandinaviškoje darbovietėje bus geros sąlygos atsiskleisti lietuvių talentams. „Tiesioginės investicijos iš užsienio ir skandinaviškos darbo kultūros atėjimas į Lietuvą rodo, kiek per nepriklausomybės metus pažengėme į priekį. Galiu palyginti: Vyriausybė darbuojasi LKP CK (Lietuvos komunistų partijos Centro komiteto, - ELTA) pastate - šaltame, niūriame, su pikta dvasia, kurią bandome išvaikyti, bet ji vis tiek ten įsispraudusi. O šis pastatas visiškai kitoks. Jo efektyvumas ir energetika atspindi kitokią filosofiją. Tokia aplinka leidžia žmogui būti laisvam, laimingam, nepriklausomam, nevergaujančiam. Tai - mūsų valstybės ateitis, nors dar yra nemažai žmonių, galvojančių kitaip“, - sakė S. Skvernelis. Naujame biure įsikūrė Globalių paslaugų centro finansų ir rizikų valdymo, didžiųjų duomenų (big data), teisės, pirkimų, procesų tobulinimo, pinigų plovimo ir terorizmo finansavimo prevencijos, žmogiškųjų išteklių, kasdienių bankinių operacijų komandos. Pastate realizuotas „veikla paremto darbo“ (activity-based working) principas - jam skirtos erdvės sukurtos atsižvelgiant į darbuotojų atliekamas užduotis, jiems priimtinus darbo stilius, įrengtos ir darbuotojams skirtos poilsio zonos. Šešių aukštų A energetinės klasės „DC Pier“ pastatui suteiktas BREEAM vertinimo sertifikatas, užtikrinantis, kad per visą gyvavimo laikotarpį pastatas padarys kuo mažesnį poveikį aplinkai: pasak „Danske Bank“ pranešimo, biurų pastatas sunaudoja 40 proc. mažiau energijos, 52 proc. mažiau vandens ir į aplinką išskiria 32 proc. mažiau anglies dvideginio nei įprasti biurai. Jame beveik nėra triukšmo, o naujausios technologijos reguliuoja drėgmės, šviežio oro ir saulės spindulių kiekį viduje. „Danske Bank“ planuoja, kad visos įmonių grupės darbuotojų skaičius Lietuvoje jau šiemet pasieks 2800, o didžiausia plėtra numatoma būtent Globalių paslaugų centre. „Danske Bank“ duomenimis, Globalių ir IT paslaugų centrai yra didžiausias paslaugų centrų sektoriaus darbdavys Lietuvoje, taip pat šiuo metu jis yra didžiausias naujų ir modernių biurų nuomininkas Vilniuje - iš viso nuomos plotas siekia apie 40 tūkst. kv. m. Pranešama, kad 2019 m. „Saltoniškių 7“ verslo biurų centre bus atidarytas dar vienas modernus 1100 darbo vietų biurų pastatas, kurį taip pat nuomosis „Danske Bank“ Globalių paslaugų centras. Į paslaugų centrus Lietuvoje nuo 2012 m. „Danske Banks“ investavo 22,9 mln. eurų. „Danske Bank“ Lietuvoje metinis biudžetas yra 111 mln. eurų.