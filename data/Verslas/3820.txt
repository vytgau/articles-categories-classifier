„INVL Asset Management“ Fondų valdytojas Justinas Gataveckas BNS sakė, kad „Maximo grupės“ siūlymas „Emperia Holding“ įsigyti už 1,191 mlrd. zlotų (282,827 mln. eurų) Vakarų šalių standartais gali pasirodyti brangokas. „Žiūrint santykiniais rodikliais, tai pelno ir akcijos kainos santykis (P/E) yra apie 28 ir apie 10 EBITDA. Skamba daug ir Vakarų pasaulio mastais tai yra dideli skaičiai – brangu kaip už mažmenininką. Bet žiūrint į Lenkijos rinką, tai yra maždaug norma. Listinguoti Lenkijos mažmenininkai kainuoja panašiai ir dar daugiau. Ši rinka ypatinga, nes ji viena labiausiai augančių Europoje bei joje vyksta konsolidacija“, – tvirtino J. Gataveckas. Jo nuomone, „Maximos grupės“ sprendimas pirkti „Emperia Holding“ atitinka bendrovės požiūrį į verslą. „Čia ne vien mažmeninė prekyba, bet ir nekilnojamo turto valdymas. „Emperia Holding“ turi apie 82 tūkst. kvadratinių metrų nuomojamo nekilnojamo turto ir jo vertė siekia apie 400 mln. zlotų. Už pačią parduotuvę, vardą ir tinklą buvo sumokėta beveik 700 mln. zlotų, tai kaina nebepasidaro tokia didelė“, – teigė J. Gataveckas „Aš manau, kad jie rado, ko ieškojo“, – pridūrė jis. „Maxima grupė“ ketvirtadienį pasirašė investicijų sutartį dėl „Emperia Holding“ įsigijimo. Sandorio įgyvendinimui reikės gauti konkurencijos priežiūros tarnybų leidimus, o oficialiojo pasiūlymo metu „Maximos grupei“ turės būti pasiūlymą įsigyti ne mažiau kaip 66 proc. „Emperia Holding“ akcijų. Sutartyje taip pat numatytos ir kitos sandorio įgyvendinimui būtinos sąlygos. Varšuvos biržoje kotiruojama 48,84 proc. „Emperia Holding“ akcijų, pati įmonė yra įsigijusi 3,47 proc. savo įstatinio kapitalo, o likusius 47,69 proc. akcijų valdo investicijų fondai (15,06 proc. – „Altus“, 11,82 proc. – „Ipopema“, 7,92 proc. – AXA, 6,77 proc. – „Aviva“, 6,12 proc. – „Nationale-Nederlanden“, 3,47 proc. – „Elpro Development“). Anot „Emperia Holding“, „Ipopema“ ir „Altus“ fondai įsipareigojo parduoti turimas akcijas pasiūlymo metu. „Emperia Holding“ valdyba pavasarį paskelbė, kad 100 proc. akcijų pirkėją tikimasi rasti iki šių metų rugsėjo pabaigos. Rugpjūtį valdyba tvirtino, kad ieškant investuotojo, jau esama pažangos ir kad procesas vyksta pagal grafiką. Bendrovė per Varšuvos biržą pranešė derybas su „Maxima grupė“ pradėjęs lapkričio 6 dieną „Emperia Holding“, be „Stokrotkos“, valdo nekilnojamojo turto plėtros bendrovę „Elpro Development“ ir IT bendrovę „Infinite“. Grupėje dirba virš 8 tūkst. darbuotojų. „Maxima grupė“ šiuo metu valdo 568 parduotuves: Lietuvoje – 245, Latvijoje – 154, Estijoje – 76, Bulgarijoje – 63, Lenkijoje – 30. Be „Aldik“, ji turi tinklą „T-Market“ Bulgarijoje ir elektroninę maisto parduotuvę „Barbora“.