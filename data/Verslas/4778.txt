Antradienį į Klaipėdą atvyks pirmasis SGD autodujovežis, į kurį pirmą kartą SGD paskirstymo stotyje bus kraunamos „Litgas“ Lenkijos bendrovei „Duon“ parduotos dujos. Šias dujas į antžeminę stotį atgabeno Nyderlandų „Shell“, kuri jas nusipirko iš „Lietuvos dujų tiekimo“ (LDT). Per mėnesį į Lenkiją ketinama išgabenti kelis šimtus kubinių metrų SGD (arba apie kelis šimtus tūkstančių kubinių metrų dujiniame pavidale). Susitarimą dėl dujų tiekimo „Litgas“ ir „Duon“ pasirašė praeitą savaitę. Lenkijos bendrovė šalia Lietuvos sienos valdo tris SGD stoteles - Geldapėje, Suvalkuose ir Augustave. 27,7 mln. eurų vertės „Klaipėdos naftos“ SGD paskirstymo stotyje yra penkios 1 tūkst. kubų talpos talpyklos. Oficialiai stotis bus atidaryta spalio 27 dieną. Iki tol vyksta stotelės bandymai, o įprasta komercinė veikla prasidės kitąmet.