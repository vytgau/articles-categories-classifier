„Tai – jau antrasis tarptautinis traukinių maršrutas iš Lietuvos šiemet, - pranešime cituojamas „Lietuvos geležinkelių“ generalinio direktoriaus pavaduotojas, Keleivių vežimo direkcijos direktorius Linas Baužys. - Šiuo metu kelionė autobusu iš Vilniaus į Daugpilį trunka 3 val., automobiliu – apie 2 val. 30 min. Tad traukiniu Daugpilį bus galima pasiekti taip pat greitai kaip ir automobiliu, tačiau nereikės vairuoti, o kelionės laiką bus galima skirti poilsiui, skaitymui ar buvimui su šeima.“ Iš Daugpilio geležinkelio stoties istorinį miesto centrą ir centrinį miesto turgų pėsčiomis galima pasiekti per 15 min. Traukinių tvarkaraščiai pritaikyti keleiviams, norintiems Daugpilyje praleisti dieną arba savaitgalį – atvykti galima rytą, o išvažiuoti atgal – popiet. Traukiniai Vilnius-Daugpilis kursuos savaitgaliais. Jie vyks pro Pabradę, Švenčionėlius, Ignaliną, Dūkštą, Visaginą. Jie stos įprastose stotyse kaip ir maršruto Vilnius-Turmantas traukiniai, tad į Daugpilį vykti galės ne tik sostinės gyventojai. Patogiuose į Daugpilį vyksiančiuose traukiniuose bus galima keliauti su augintiniais, vežtis didesnį bagažą. Bilietus iš anksto galima įsigyti interneto svetainėje www.traukiniobilietas.lt. Kelionė į Daugpilį vykstantiems iš Vilniaus kainuos 9 eurus, iš Ignalinos – 5,60 eurų, o iš Visagino – 4 eurus. Du kartus per dieną važiuosiantys traukiniai šeštadieniais ir sekmadieniais iš Vilniaus geležinkelio stoties išvyks 5 val. 42 min. ir 11 val. 45 min. Iš Daugpilio geležinkelio stoties – 9 val. ir 15.44 val.