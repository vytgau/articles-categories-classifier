„Nežinau naujausių ketinimų, bet to (bylinėjimosi – BNS) nebuvo mūsų darbotvarkėje. „Latvijos geležinkeliai“ pirmenybę teikia ne ieškiniams teismuose, o Rengės atstatymui. Tikimės, kad Lietuvos pusė tai padarys kuo greičiau. „Lietuvos geležinkeliai“ jau daug metų žada atstatyti Rengės ruožą. Mes tiesiog viliamės, kad pažadų bus laikomasi ir vykdomi Europos Komisijos nurodymai“, – ketvirtadienį BNS sakė Latvijos bendrovės atstovas Maris Ozolas. Paklaustas, ar „Lietuvos geležinkeliams“ apskundus Europos Komisijos sprendimą dėl beveik 28 mln. eurų baudos Europos teismui, „Latvijos geležinkelių“ pozicija ateityje galėtų pasikeisti ir įmonė prašytų kompensacijos, M. Ozolas pakartojo, kad „prioritetas yra atstatyti geležinkelio ruožą“. „Latvijos geležinkelių“ atstovas taip pat patikino, kad dalis Mažeikių–Rengės geležinkelio Latvijoje veikia, laukiama tik jo atstatymo Lietuvoje. „Jeigu Lietuvos pusė nuspręs atstatyti (ruožą – BNS), linija visiškai bus paruošta naudojimui“, – kalbėjo M. Ozolas. „Lietuvos geležinkelių“ vadovas Mantas Bartuška BNS yra sakęs, kad Rengės ruožas galėtų būti atstatytas 2019 metais, o darbai kainuotų mažiau nei 20 mln. eurų. M. Bartuška viliasi, kad Vyriausybės sprendimas atstatyti Rengės ruožą padės geranoriškai bendradarbiauti su latviais. Jis teigė susitikęs su Latvijos geležinkelių vadovu ir pataręs šiuos klausimus. Europos Komisija spalio 2 dieną skyrė „Lietuvos geležinkeliams“ beveik 28 mln. eurų baudą už 2008 metais išardytą 19 kilometrų ilgio ruožą iš „Orlen Lietuvos“ naftos perdirbimo gamyklos Mažeikiuose į Rengę Latvijoje. „Lietuvos geležinkeliai“ iki gruodžio 18 dienos ketina apskųsti EK sprendimą ES teismui.