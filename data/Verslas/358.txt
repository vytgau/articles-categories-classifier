„Teigiamai vertiname, kad bus nustojama vertinti dvi pakopas, nes į pensijų sistemą žvelgiame kaip vieningą sistemą. (...) Siūlymas dėl automatinio įtraukimo yra sveikintinas dalykas. Viliamės, kad žmonės elgsis sąmoningai ir tas dalyvavimas bus masinis, nes masiškumas ir laiko tarpas, kiek dalyvauji pensijų sistemoje, nulemia ateities pensijos išmokos dydį“, – trečiadienį spaudos konferencijoje sakė Vitas Vasiliauskas. Jo teigimu, pensijų sistemoje būtina stiprinti ryšį tarp įmokų būsimai pensijai ir vėlesnių išmokų, taip suteikiant galimybę žmogui suprasti, dėl ko jis kaupia, todėl į valstybės biudžetą reikėtų perkelti tik dalį bazinės pensijos. „Manome, kad visos bazinės pensijos perkėlimas į valstybės biudžetą ateityje gali atimti galimybę stiprinti tą ryšį tarp įmokų ir išmokų, todėl siūloma perkelti tik dalį bazinės pensijos, ne daugiau kaip pusę“, – sakė V. Vasiliauskas. Lietuvos banko vadovas taip pat siūlo centralizuoti pensijų anuitetų veiklą, įdiegti centralizuotą antros pakopos informacinę sistemą ir susieti ją su pirma pakopa.