Gyventojai vis dažniau kreipiasi į „Regitrą“, norėdami patikslinti (dažniausiai padidinti) parduoto automobilio įsigijimo kainą, kai teikdami pajamų deklaraciją joje išvysta mokėtiną Gyventojų pajamų mokesčio (GPM) sumą, pranešime spaudai rašo „Regitra“. Mokėtinas GPM jiems susidaro tada, kai, neišlaikę 3 metų, automobilį gyventojai parduoda brangiau, nei kad jį įsigijo. GPM tuomet turi būti sumokamas nuo skirtumo tarp įsigijimo ir pardavimo, kitaip tariant, 15 proc. nuo uždirbtų pinigų sumos. „Pastebime, kad padaugėjo asmenų, kurie į „Regitrą“ atvyksta su naujai užpildyta pirkimo-pardavimo sutartimi. Tačiau ji būna pasirašyta ne tik atgaline data, bet joje įrašoma ir visiškai kita transporto priemonės pardavimo suma negu ta, kurią asmuo pateikė, kai kreipėsi į „Regitrą“. Sutartyje nurodoma nauja kaina, žinoma, dažniausiai didesnė“, – teigia „Regitros“ Teisės skyriaus vadovas Vytautas Žekonis. Praktikoje pasitaiko atvejų, kuomet automobilių perpardavinėtojai, siekdami išvengti mokesčių, įtikina pirkėją sutartyje nurodyti mažesnę nei tikroji pirkimo kainą. Jei gyventojas su šia sąlyga sutinka, o vėliau, automobilio neišlaikęs 3 metus, nori jį parduoti už didesnę, nei pirkimo dokumentuose nurodyta automobilio kaina, jam atsiranda mokėtinas GPM ir pajamų deklaracijoje – mokėtina suma, kurią gyventojas ir nori „ištaisyti“. Norime atkreipti dėmesį, kad jei pirkimo-pardavimo sutartyje, nurodant transporto priemonės kainą, išties įsivėlė pardavimo sumos klaida, reikėtų kreiptis į Valstybinę mokesčių inspekciją. Gyventojui pateikus klaidą įrodančius dokumentus, pavyzdžiui, banko sąskaitos išrašą, kuriame matyti atlikta operacija, arba kitą juridinę galią turintį dokumentą, mokesčių administratorius tai įvertins ir priims sprendimą dėl deklaruotų duomenų pagrįstumo. „Regitra“ gali taisyti tik technines duomenų įvedimo klaidas, kurios yra akivaizdžiai pastebimos. Pavyzdžiui, kai praleidžiamas skaičius ar raidė, nurodyti ne tie automobilio pirkimo metai ir pan. Esant tokiai situacijai, asmenys kviečiami atvykti į bet kurį „Regitros“ padalinį, su savimi turėti asmens tapatybę patvirtinantį dokumentą bei duomenų keitimą pagrindžiantį įrodymą.