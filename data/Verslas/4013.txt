Galimi ir kiti šių skaitiklių scenarijai, t.y., kad diegimas prasidėtų taip pat 2019 m., bet truktų ilgiau, pavyzdžiui, 5 arba 10 metų. Skaičiuojama, kad viso projekto vertė siekia apie 219 mln. eurų, planuojama įdiegti 1,6 mln. vienetų skaitiklių, tad vienas skaitiklis su diegimo, infrastruktūros ir kitomis papildomomis išlaidomis atsieitų apie 137 eurus. Įdiegus išmaniąją apskaitą gyventojai per metus sutaupytų bent 7 proc. elektros energijos, o valstybei toks sprendimas atneštų finansinės ir socialinės naudos, skelbiama pranešime spaudai. Tokie rezultatai pristatyti po „Energijos skirstymo operatorius“ (ESO) atlikto bandomojo išmaniosios apskaitos projekto ir išmaniųjų skaitiklių diegimo Lietuvoje kaštų ir naudos analizė. „Bandomojo projekto, kurio metu Lietuvoje buvo įdiegta beveik 3000 išmaniųjų skaitiklių, rezultatai rodo, kad ši technologija padeda gyventojams keisti kasdienius elektros vartojimo įpročius ir suteikia galimybę elektros energiją vartoti efektyviau ir taupiau. Projekto dalyviai per metus sunaudojo vidutiniškai 7 proc. mažiau elektros energijos, palyginti su tradicine apskaita“, – cituojamas ESO Paslaugų tarnybos direktorius Ignas Pranskevičius. Išmanieji skaitikliai vartotojams leidžia sekti, kaip kinta jų elektros suvartojimas, analizuoti kas valandą pateikiamus duomenis ir lyginti juos skirtingais laikotarpiais. Bandomojo projekto dalyviai savitarnos svetainėje manogile.lt stebėjo savo namų elektros sunaudojimą ir taip galėjo rasti būdų energiją vartoti taupiau. „Bandomasis projektas parodė, kad išmanioji apskaita gali sumažinti elektros naudojimą ir sumažinti apkrovas net piko metu, o tai yra labai svarbu sklandžiam tinklo darbui. ESO specialistams ši sistema taip pat padeda realiu laiku matyti daugiau techninių parametrų ir greičiau spręsti elektros tiekimo problemas, šalinti trikdžius ar gedimus“, – sakė I. Pranskevičius. Bandomieji išmanieji skaitikliai buvo įrengti Vilniuje, Šiauliuose, Alytuje, Šilutės, Trakų, Varėnos ir Vilniaus rajonuose. Klientai projektui atrinkti atsižvelgus į vidutinį elektros suvartojimą, butų kiekį name ir infrastruktūrą taip, kad leistų pamatyti įvairių vartotojų patirtį. „Galimybės išmaniuosius skaitiklius diegti klientams visoje Lietuvoje vis dar vertinamos. Kaštų ir naudos analizė rodo, kad toks sprendimas ir Lietuvai gali būti naudingas ne tik socialiniu aspektu, bet ir finansiškai. Tokius skaitiklius diegia daugelis Europos valstybių, taip pat ir kaimynės Estija, Latvija. Pasisemti patirties galime iš šioje srityje toliau pažengusių valstybių“, – sako I. Pranskevičius. EY atlikta analizė rodo, kad preliminarios 219 mln. Eur 4 metų trukmės projekto investicijos šaliai atneštų 88 mln. Eur bendros ekonominės naudos. Lietuvai finansinė nauda gali siekti daugiau nei 160 mln. Eur daugiausia dėl sumažėjusių metrologinės patikros ir skaitiklių apžiūros sąnaudų bei mažesnių nuostolių tinkle. Numatoma socialinės naudos vertė – 335 mln. Eur – didžiąją dalimi gali būti gauta dėl mažesnio elektros energijos suvartojimo, kurio siekti įpareigoja ir Europos Komisija. Išmaniosios apskaitos diegimas numatytas ir Nacionalinėje energetikos strategijoje.