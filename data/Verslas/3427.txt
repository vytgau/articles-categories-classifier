Slapto pirkėjo tyrimų agentūra „SeeNext" gruodžio 5 d. atliko tyrimą, kurio metu buvo lyginamos prekių kainos penkiuose skirtinguose prekybos centruose: „Maxima“ (3-jų X, o Panevėžyje – 2-jų X), „Lidl“, „Rimi“ (Hypermarket), IKI bei „Norfa“ (XL). Tyrimas buvo atliktas šių tinklų parduotuvėse, įsikūrusiose penkiuose didžiausiuose Lietuvos miestuose: Vilniuje, Kaune, Klaipėdoje, Panevėžyje ir Šiauliuose, rašoma pranešime spaudai. Krepšelyje – dažniausiai perkamos prekės Šiam tyrimui buvo pasirinktas 33 dažno vartojimo prekių krepšelis, kurį sudarė: pigiausi bananai (1 kg), pigiausi obuoliai (1 kg), pigiausi pomidorai (1 kg), pigiausios bulvės (1 kg), grikių kruopos be maišelių (800 g), ilgagrūdžiai baltieji ryžiai be maišelių (800 g), „Spaghetti“ makaronai (400 g), saulėgrąžų aliejus (1 l), smulkus baltasis cukrus (1 kg), pigiausias juodasis šokoladas (40% kakavos, 100 g), pigiausia juodoji arbata maišeliuose (100 g), pigiausias batonas (300 g), rudi vištų kiaušiniai (10 vnt., M dydis), kiaulienos sprandinė be kaulo (1 kg), malta kiauliena (30% riebumo, 1 kg), šviežias viščiukas broileris (1 kg), kiaulienos ir (arba) jautienos virta dešra (1 kg), „Kabanosi“ dešrelės (120 g), šaldytos jūrinės lydekos be galvos ir uodegos (800 g), virtos rūkytos paukštienos dešrelės (1 kg), pigiausi koldūnai su mėsa (1 kg), pigiausia sūdyta silkės filė aliejuje (1 kg), UAT pienas (3,2% riebumo, 1 l), kefyras (2,5% riebumo, 1 l), grietinė (30% riebumo, 400 g), vanilinis varškės sūrelis (40 g), pigiausias fasuotas fermentinis sūris (45% riebumo, 1 kg), pigiausia varškė (9% riebumo, 180 g), pigiausias sviestas (82 % riebumo, 200 g), pigiausios apelsinų sultys (100%, 1 l), pigiausias šviesus alus (~5%, 1 l), pigiausia degtinė (38-40%, 0,5 l), negazuotas mineralinis vanduo (1,5 l). Visos išvardytos prekės buvo įsigytos gruodžio 5 d. Įsigijus prekes, buvo analizuojamos čekyje nurodytos jų kainos. Jei tyrimo metu kuriame nors iš minėtų prekybos tinklų pasirinktai prekei buvo taikoma nuolaida, tyrimas buvo atliekamas vadovaujantis prekės kaina be nuolaidos, nurodyta prekybos tinklo lentynų kainolapiuose. Kai kuriuose prekybos centruose prekių kiekis (gramais, litrais) skyrėsi nuo likusių prekybos centrų prekių kiekio, todėl prekių kainos buvo pakoreguotos atitinkamam kiekiui. Jeigu kurio nors prekybos tinklo parduotuvėje nebuvo rasta tam tikra prekė, jos buvo ieškoma kitoje to paties tinklo parduotuvėje. Tyrime depozito mokestis į prekės kainą nebuvo įskaičiuotas. Pigiausias prekių krepšelis įsigytas „Lidl“, o brangiausias – IKI Remiantis atlikto tyrimo rezultatų duomenimis, tų pačių prekių krepšelio kaina, priklausomai nuo miesto ir prekybos tinklo, svyruoja nuo 45,85 iki 56,01 eurų. Palyginus pasirinktų prekių krepšelio kainų vidurkius skirtinguose prekybos tinkluose, paaiškėjo, kad pigiausiai galima apsipirkti „Lidl“ prekybos tinkle, kuriame už minėtus produktus pirkėjui tektų sumokėti apie 45,87 eurus. Analogiškas prekių krepšelis šiek tiek daugiau kainuoja prekybos tinkle „Maxima“ – jame už visas prekes reikėtų sumokėti apie 47,04 eurus. Dar didesnė vidutinė minėtojo krepšelio kaina „Norfa“ prekybos tinkle, kuri siekia 49,79 eurus. Tyrimo rezultatai rodo, jog prekybos tinklo IKI pirkėjams išvardytų produktų krepšelis vartotojui atsieina brangiausiai – vidutiniškai 55,61 eurus. Vos keliais euro centais mažiau už tas pačias prekes tektų sumokėti „Rimi“ prekybos tinkle, kuriame vidutinė minėtojo krepšelio kaina – 55,44 eurai. Remiantis tyrimo duomenimis, matyti, kad apsilankius to paties tinklo parduotuvėje, tik kitame mieste, už tas pačias prekes buvo sumokėta nevienoda pinigų suma. Mažiausias kainų skirtumas pastebėtas „Lidl“ prekybos tinklo parduotuvėse: nuo 45,85 eurų Kaune, Šiauliuose ir Panevėžyje iki 45,91 eurų Vilniuje ir Klaipėdoje. Tuo metu kur kas žymesnis prekių kainų skirtumas skirtinguose miestuose buvo pastebėtas likusių prekybos tinklų parduotuvėse: „Maxima“ tinklo parduotuvėse tos pačios prekės pigiausiai buvo įsigytos Kaune ir Klaipėdoje, už jas sumokėjus 46,93 eurus, o brangiausiai – Šiauliuose, sumokėjus 47,20 eurus, „Norfa“ to paties prekių krepšelio kaina svyravo nuo 49,59 eurų Klaipėdoje iki 50,08 eurų Šiauliuose, „Rimi“ – nuo 55,32 eurų Vilniuje iki 55,85 eurų Panevėžyje. Kainos svyravo ir IKI prekybos tinklo parduotuvėse: nuo 55,08 eurų Panevėžyje iki 56,01 eurų Klaipėdoje. Kaune – pigiausia, Vilniuje ir Panevėžyje – brangiausia Atliktas tyrimas atskleidžia, jog pigiausiai dažno vartojimo prekių krepšelį gali įsigyti kauniečiai, savo miesto parduotuvėse už minėtąsias prekes sumokėdami vidutiniškai 50,71 eurų, o brangiausiai analogiškų prekių krepšelis atsieitų panevėžiečiams ir vilniečiams – jiems tektų išleisti vidutiniškai 50,77 eurų. Pigiausi vaisiai ir daržovės „Lidl“ ir „Maxima“ parduotuvėse, o pieno ir mėsos produktai – „Lidl“ Išanalizavus konkrečių produktų grupių kainas paaiškėjo, jog vaisius ir daržoves labiausiai verta įsigyti „Lidl“ ir „Maxima“ prekybos centruose. Pigiausių pieno produktų, mėsos gaminių bei gėrimų taip pat reikėtų ieškoti „Lidl“ prekybos tinklo parduotuvėse. Grūdinius produktus už panašią kainą galima rasti „Maxima“, „Lidl“ bei „Norfa“ parduotuvėse. Slapto pirkėjo tyrimų agentūra „SeeNext" specializuojasi slapto pirkėjo tyrimų srityje, turi didesnį nei 850 slaptų pirkėjų tinklą Lietuvoje. „SeeNext“ yra asociacijos MSPA (angl. Mystery Shopping Providers Association) Europe, kuri vienija slapto pirkėjo tyrimų įmones visoje Europoje, narė.