Pasak kelininkų, šiuo metu valstybinės reikšmės keliuose dirba speciali technika. Šalyje 6 val. ryto duomenimis – be kritulių. Ignalinos rajone susiformavo rūkas, matomumas sumažėjęs iki 200 metrų. Oro temperatūra siekia nuo 1 iki 4 laipsnių šilumos. Vandens gylis kelio Šilutė–Rusnė apsemtame ruože išlieka 25 centimetrai, lengvųjų transporto priemonių eismas draudžiamas, jie keliami specialiomis transporto priemonėmis. Kauno rajone, dėl slidaus kelio, ne vienas automobilis atsidūrė griovyje. Policija informavo, kad antradienį apie 6 val. „Volkswagen“ automobilis nulėkė į griovį ir vertėsi ant stogo. Pirminiais duomenimis, transporto priemonės vairuotoja blaivi, sužeistų asmenų nėra. Manoma, kad moteris nesuvaldė automobilio. Antras eismo įvykis įvyko 7.10 val. Kauno rajone net trys automobiliai atsidūrė griovyje. Policija pranešė, kad ir šiuo atveju sužeistų asmenų nėra, visi vairuotojai blaivūs. Manoma, kad eismo įvykiai įvyko dėl nesuvaldytų automobilių. Vairuotojai skundžiasi, kad kelią yra sukaustęs plikledis, dėl to policija prašo vairuotojų būti atidesniais kelyje.