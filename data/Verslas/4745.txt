Ankstyvoje antradienio prekyboje Volstrite pagrindinis JAV akcijų indeksas pakilo 45 punktais ir pasiekė 23 002,20 punkto ribą, vėliau kiek smuktelėjo. Indekso augimą paskatino sveikatos priežiūros įmonė „UnitedHealth“ ir vaistų gamintoja „Johnson & Johnson“, kurios padidino savo pelno prognozes. „UnitedHealth“ akcijų vertė pakilo 5 proc., tuo tarpu „Johnson & Johnson“ akcijos pabrango 2 procentais. Rugsėjį „Dow Jones“ net kelis kartus buvo pasiekęs rekordines aukštumas, rinkoms tikintis stiprių įmonių pelno rodiklių ir viliantis, kad JAV prezidentas Donaldas Trumpas užsitikrins paramą savo mokesčių mažinimo planui. Kiti du pagrindiniai JAV akcijų indeksai, „S&P 500“ ir „Nasdaq Composite“, antradienį beveik nepakito ir siekė atitinkamai 2 558 ir 6 628 punktus. Pirmadienį visi trys minėti indeksai prekybą akcijomis baigė ties rekordiniu lygiu. JAV banko „Goldman Sachs“ akcijos antradienį atpigo smarkiausiai, bankui pranešus, kad jo grynasis pelnas per ketvirtį, pasibaigusį rugsėjo 30 d., palyginti su analogišku praėjusių metų laikotarpiu, smuko 3 proc. „Goldman Sachs“ akcijų vertė nusmuko 2 proc., tuo tarpu jo konkurento „Morgan Stanley“ akcijos pabrango 0,5 proc., bankui pranešus apie didesnį, nei prognozuota, pelną. Interneto televizijos paslaugas teikiančios bendrovės „Netflix“ akcijos atpigo 1,7 proc., nors bendrovės ketvirtinis pelnas išaugo daugiau nei dvigubai, iki 129 mln. dolerių.