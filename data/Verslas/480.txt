Kovo pabaigoje skelbdama apie pasirašytą Laisvės alėjos dalies rekonstrukcijos sutartį, savivaldybė pranešė, kad darbų vertė sieks 16,4 mln. eurų. Šią savaitę pateiktoje viešojo pirkimo ataskaitoje nurodoma, jog pasirašytos sutarties vertė siekia 18,15 mln. eurų. Kauno miesto mero atstovas spaudai Tomas Grigalvičius BNS teigė, kad didesnės sumos, kurią gali išleisti savivaldybė, neskelbdama papildomo konkurso, viešinimas būtų suklaidinęs visuomenę. „Suma yra teorinė. Ji taptų aktuali tik tokiu atveju, jei vykdant projektą atsirastų kokių nors nenumatytų darbų. Todėl jos akcentavimas klaidintų visuomenę, nes reali darbų vertė yra 16,37 mln. eurų“, – teigiama atsiųstame komentare. Pasak savivaldybės Centrinio viešųjų pirkimų ir koncesijų skyriaus vedėjo pavaduotojos Daivos Čeponienės, apie 1,75 mln. eurų pagal įsigaliojusią naują tvarką numatyta galimiems papildomiems darbams, tačiau jų išleisti neplanuojama. „Vykdydami šį projektą, mes neplanuojame pirkti jokių papildomų darbų. Ši suma į dokumentus įtraukta pagal Viešųjų pirkimų įstatymo reikalavimus. Praėjusiais metais įsigaliojo nuostata, kad vykdant projektą atsiradus papildomiems ir neplanuotiems darbams juos būtų galima įsigyti pagal tą pačią sutartį. Būtent tam numatytos papildomos lėšos, šiuo atveju siekiančios 10 proc. projekto vertės. Paskelbtame konkurse maksimali darbų kaina buvo 16,4 mln. eurų, laimėtojo pasiūlyta kaina siekė 16,376 mln. eurų“, – komentare teigė D. Čeponienė. Laisvės alėjos rekonstrukcijos konkurso laimėtoją pavyko išrinkti iš trečio karto. Anksčiau savivaldybė planavo darbams skirti beveik 11,8 mln. eurų, tačiau po dviejų nutrauktų konkursų šią sumą padidino iki 16,4 mln. eurų. Savivaldybės teigimu, atkarpos nuo A. Mickevičiaus iki Vilniaus gatvės atnaujinimo darbus konkursą laimėjusios bendrovės „Kauno tiltai“ ir „Autokausta“ pradės balandį ir baigs 2020-ųjų pavasarį. Pirmasis Laisvės alėjos rekonstrukcijos etapas kainavo apie 4,3 mln. eurų. Atkarpoje nuo Nepriklausomybės aikštės iki A. Mickevičiaus gatvės pakeistos požeminės komunikacijos, paklota nauja granito danga, įrengti nauji suoliukai, vaikų žaidimų aikštelės. Alėją planuota rekonstruoti dalimis, tačiau vėliau nutarta, kad efektyviau bus iš karto sutvarkyti visą likusią jos dalį, skelbiant vieną konkursą.