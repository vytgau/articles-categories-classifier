Išvadose konstatuojama, kad Ekonomikos komitete ir Energetikos komisijoje dirbantis parlamentaras, rūpindamasis atsinaujinančių išteklių ūkiu, parlamentaras galėjo supainioti viešus ir privačius interesus. Pertraukos paprašę „valstiečių“ ir konservatorių frakcijų atstovai teigė norintys pateikti daugiau pasiūlymų. Už pertrauką iki kito posėdžio balsavo 43, prieš – 19, o susilaikė 28 parlamentarai. Antikorupcijos komisijos nario Naglio Puteikio vertinimu, A. Skardžius yra politiškai pažeidžiamas. Nacionalinio saugumo ir gynybos komiteto vadovas „valstietis“ Vytautas Bakas tvirtino neturintis abejonių, kad A. Skardžiaus „mandatas buvo naudojamas siauriems arba net asmeniniams interesams, supainioti viešieji ir privatūs interesai“. „Negalime leisti, kad mūsų energetikos sektorius būtų patikėtas asmeniui, kuris nesusitvarkė su savo interesais. Jeigu nepašalinsime, įstumsime Seimą į labai nepatogią padėti: pripažįstame tokį elgesį, bet toleruojame“, – teigė V. Bakas. V. Bakas balsuodamas susilaikė, nes komisijos nariai nesutiko į jas įtraukti jo siūlymo dėl A. Skardžiaus galimybės dirbti Seimo komitetuose ir komisijose, kur svarstomi su atsinaujinančiais ištekliais susiję klausimai. Tėvynės sąjungos–Lietuvos krikščionių demokratų frakcijos seniūnas Gabrielius Landsbergis siūlo komisijos tyrimą laikyti nebaigtu ir pavesti jį tęsti Nacionalinio saugumo ir gynybos komitetui, juolab, kad Specialiųjų tyrimų tarnyba (STT) atlieka ikiteisminį tyrimą dėl A. Skardžiaus veiklos. A. Skardžius teigia pats nesitrauksiąs ne iš Ekonomikos komiteto, nei iš Energetikos komisijos. Premjeras Saulius Skvernelis ne kartą yra pareiškęs, kad Seimo nariai, „kurie yra pažeidžiami arba turi interesų konfliktą“, negali dirbti viename ar kitame komitete. Komisija yra nustačiusi, kad A. Skardžius, turėdamas interesų atsinaujinančių išteklių energetikoje ir teikdamas įstatymų pataisas, galėjo pažeisti viešųjų ir privačių interesų derinimo valstybės tarnyboje nuostatas. Antikorupcijos komisija nustatė, kad A. Skardžiaus šeimos nariai dalyvauja energetikos versle, o STT komisijai yra pareiškusi, kad A. Skardžiaus teiktos pataisos dėl atsinaujinančių išteklių galėjo sudaryti išimtines sąlygas mažųjų saulės bei vėjo elektrinių savininkams, nes šiuose versluose jis turėjo interesų. Baltarusijos elektros iš atsinaujinančių išteklių gamybos įmonei „Investenergostroj“ paskolą yra suteikusi A. Skardžiaus žmona, valdanti 20 proc. šios įmonės akcijų. Kitas akcininkas – A. Skardžiaus draugas Romualdas Patalavičius. Energetikos ministerija taip pat yra pateikusi nuomonę, kad ankstesni A. Skardžiaus pasiūlymai dėl atsinaujinančios energetikos plėtros sudarė išskirtines sąlygas mažųjų saulės elektrinių plėtotojams ir galėjo leisti pelnytis valstybės sąskaita.