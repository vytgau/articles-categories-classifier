Lietuvos Aukščiausiasis Teismas nutarė kreiptis į ESTT. Nors vidaus sandorio institutas Viešųjų pirkimų įstatyme įtvirtintas dar 2010 metais, tačiau teismas iš esmės pirmą kartą nagrinėjo tokio sandorio teisėtumą, pranešė LAT. 2016 metais VPT leido Kauno savivaldybei sudaryti vidaus sandorį su „Kauno švara“, tačiau tarnyba, be kita ko, nurodė, kad savivaldybė prieš tai turėtų įvertinti konkurso galimybę, kad būtų užtikrinta konkurencija. LAT teisėjų kolegija ESTT prašo išaiškinti, ar vidaus sandoris savaime teisėtas – ar juo nepažeidžiama kitų įmonių teisė į sąžiningą konkurenciją, jos nėra diskriminuojamos, o užsakymą gavusiai bendrovei nėra teikiamos privilegijos. Miestui pasirašius sutartį su „Kauno švara“, į teismą kreipėsi įmonė „Irgita“. LAT sustabdė bylos nagrinėjimą, kol ESTT priims sprendimą.