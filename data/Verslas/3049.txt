Ilgėliau pabendravę su draugais ir šeima, žmonės tarsi atsimerkia: žūtbūt reikia kito darbo. Pirmąją naujų metų savaitę jie jau pluša prie savo naujamečių pasižadėjimų. Ar yra tobulas laikas – mėnuo, diena, valanda – naujo darbo paieškoms? Atsakymo į šį klausimą ieško BBC apžvalgininkė Tiffanie Wen. Palankiausias metų mėnuo Didžiausių pasaulio darbo paieškos svetainių duomenys rodo, kad medžioklė ypač suaktyvėja atėjus sausiui. Pavyzdžiui, praėjusiais metais didžiausioje tarptautinėje darbo paieškos svetainėje „Monster“ daugiausia žmonių apsilankė sausio 4 d., pirmadienį. 2017-ųjų duomenimis, šešios iš dešimties dienų, kuriomis darbo buvo ieškoma aktyviausiai, užfiksuotos būtent sausį. „Indeed“ – dar viena tarptautinė darbo paieškos platforma – nurodo, kad Kanadoje, Vokietijoje, Prancūzijoje ir JAV darbą siūlančių skelbimų pasiūla sausį yra reikšmingai didesnė negu gruodį. Antai Jungtinėje Karalystėje gruodžio mėnesio darbo pasiūlymai sudaro 7,2 proc. visų metų darbo skelbimų, o sausio – net 9,4 proc. „Gruodis – tai tas laikas, kai žmonės iš naujo įvertina, kiek jie yra patenkinti ar nepatenkinti savo darbdaviu, – sako tarptautinės įdarbinimo paslaugų bendrovės „Randstad Professionals“ prezidentė Jodi Chavez. – Mūsų duomenimis, daugiau žmonių naujo darbo ieško metų pradžioje.“ Tačiau, nepaisant to, kad darbų pasiūla ir paklausa išauga sausį, gruodžio vidurys gali būti palankesnis laikas teikti paraišką, teigia vienas iš įdarbinimo paslaugų bendrovės „Robert Half“ vadovų Paulas McDonaldas. Pasak jo, tose darbovietėse, kuriose įprastai premijos skiriamos metų gale, laisvų darbo vietų padaugėja gruodį, darbuotojams sulaukus premijos ir išėjus. „Kalendorinių metų pagrindu veikiančioms bendrovėms gruodis yra ketvirto ketvirčio pabaiga. Daugelyje tokių bendrovių nusistovėjusi taisyklė, kad jei per kalendorinius metus jos neišnaudoja turimo biudžeto, likusią jo dalį praranda – jis nėra perkeliamas į kitus metus, – aiškina P. McDonaldas. – Taigi, jei yra laisva darbo vieta, įmonė suinteresuota kuo greičiau ją užpildyti – kitaip ji rizikuoja kitais metais turėti mažesnį darbuotojų skaičių.“ Taigi ir duomenys rodo, ir ekspertai teigia, kad aktyviausia darbo paieška vyksta gruodį ir sausį. O ar yra daugiau laikotarpių metuose, kai darbo ieškoti – ypač palanku arba nepalanku? Europoje ir Šiaurės Amerikoje rasti darbuotoją vasarą, nuo birželio iki rugpjūčio, gali būti nelengva, nes daug žmonių atostogauja. P. McDonaldo teigimu, procesas aktyvesnis iki prasidedant vasarai ir rudens pradžioje. Išvada: naujų darbo pasiūlymų, kaip ir darbo ieškančiųjų, daugiausia – sausį, todėl, jei nuspręstumėte darbintis į įmonę, veikiančią kalendorinių metų pagrindu, geriausias laikas teikti paraišką būtų gruodis – ir konkurencija mažesnė, ir darbdaviui į naudą, konstatuoja straipsnio autorė T. Wen. Geriausia savaitės diena ir valanda „Ekspertai nurodo, kad geriausia savaitės diena šiam reikalui – pirmadienis arba antradienis, – sako J. Chavez. – Tiksliau, jei darbo skelbimas pasirodė pirmadienį, geriausia strategija – nebūti pirmajam, į jį sureagavusiajam. Paprastai žmonės pasižiūri, kas naujo siūloma, tada įvertina tai, kas siūloma, ir laukia, kas dar bus pasiūlyta. Pirmasis, parodęs susidomėjimą, tarsi duoda toną, tačiau jūs neprivalote būti tuo pirmuoju.“ Ji priduria, kad pernelyg delsti taip pat nepatartina, ir rekomenduoja gyvenimo aprašymą siųsti praėjus maždaug 12–24 valandoms po skelbimo pasirodymo. Dar specialistė pataria laišką norimam darbdaviui siųsti jo darbo valandomis. Jau minėtos bendrovės „Indeed“ duomenimis, europiečiai linkę pasinerti į darbo paieškas pirmoje dienos pusėje, maždaug nuo 11.00 iki 14.00 val., ir pavakarieniavę. Savaitgalį procesas kiek sulėtėja, o pagreitį vėl įgauna sekmadienio vakarą, ko gero, užplūdus mintims apie tuojau prasidėsiančią dar vieną darbo savaitę pabodusiame darbe. O kaip reikėtų elgtis pamačius svajonių darbą siūlantį skelbimą? Kada strategiškai geriausia į jį reaguoti? „Daugiau šansų atkreipti į save dėmesį turėsite tuo atveju, jei laišką [darbdaviui] nusiųsite jo darbo valandomis, – teigia J. Chavez. – Dažniausiai darbo pasiūlymus žmonės pasigauna vakare, nes kol dirba kitą darbą, tikrinti jų darbo metu negali arba bent jau neturėtų. Suradę [skelbimą] vakare, viską pasiruoškite, kad išsiųstumėte [paraišką] kitą dieną, prasidėjus darbo valandoms, idant ji nepasimestų po krūva kitų.“ Jei įmonė dirba įprastai, t. y. nuo 8.00 iki 17.00 val., J. Chavez pataria paraišą dėl darbo siųsti 10.00–11.00 val. arba 14.00–15.00 val. Padaugėja darbo skelbimų – panašiu metu. „Indeed“ duomenimis, JAV, Kanadoje, Prancūzijoje, Vokietijoje ir Jungtinėje Karalystėje pasiūlymų pradeda daugėti apie 8.00 val. ryto, daugiausia jų – įpusėjus dienai ir ankstyvą pavakarę, o maždaug nuo 15.00 val. naujų skelbimų įkeliama vis mažiau. Vis dėlto J. Chavez atkreipia dėmesį, kad už naujų darbuotojų samdymą atsakingų darbuotojų darbo valandos gali būti kitokios, todėl, jos teigimu, labai svarbu iš anksto išsiaiškinti, kada šie darbuotojai bus savo darbo vietose. „Kai kuriose pramonės srityse, kaip antai tiekimo paslaugas teikiančiose įmonėse, darbo diena gali trukti 24 valandas, – sako ji. – Tikėtina, kad už įdarbinimą atsakingi darbuotojai tokiu atveju dirba ir vidury nakties. Taigi jei ieškote darbo būtent tokioje srityje, kur dirbama 24 valandas per parą, o darbo valandos prasideda, pavyzdžiui, 11.00 val. vakaro, nieko nelaukite ir siųskite paraišką jau vidurnaktį.“ Apibendrindama straipsnio autorė T. Wen daro išvadą, kad geriausias laikas kreiptis į naują darbdavį – gruodžio mėnesio antradienis, tarp 10.00 ir 11.00 val. Vis dėlto derėtų galvoje turėti dar ir tai, kad neretu atveju pirmasis jūsų gyvenimo aprašymo skaitytojas bus robotas. Tiek J. Chavez, tiek P. McDonaldo teigimu, svarbiausias dalykas – pasirūpinti, kad paraiškos ir motyvacinio laiško tekstas būtų kruopščiai parengtas ir atitiktų siūlomo darbo pobūdį. Robotui patiks, jei rašydami vartosite daugiau atitinkamai sričiai būdingų raktažodžių. Tiesa, robotas jūsų laišką perskaitys bet kuriuo paros metu.