Į „Vakarų ekspreso“ redakciją kreipėsi klaipėdietė Irma Zeniauskaitė, gyvenanti su senyvo amžiaus mama, ir skundėsi, kad viena bendrovė, nekokybiškai įstačiusi plastikines balkono duris, ne tik vengia prisiimti atsakomybę, bet kaltina užsakoves dėl broko. „Iš pradžių atvyko išmatuoti durų angos pločio, vėliau atvežė pagamintas duris, kurios buvo akivaizdžiai per didelės. Tačiau tam, kad durys tilptų, įmonės darbininkas pasiūlė išmušti dalį mūrinių staktų. Nežinojome ką daryti, tad sutikome. Tačiau bemušdamas staktas jis apibraižė visas duris. Mes pareikalavome, kad jei jau taip atsitiko, lai įmonė mums atlygina nuostolius. Beje, išmatavus durų angos plotį, prie duomenų savo parašą turėjo padėti mama, kuri yra pensinio amžiaus. Vėliau, kaip pasirodė, pretenzijų reikšti esą nebebuvo galima, nes duomenys buvo suderinti ir patvirtinti užsakovės. Bet juk matavo ne mano mama - ji nė neturi tokios kompetencijos“, - sakė I. Zeniauskaitė. Įstatytos durys ne tik atrodė negerai, bet ir sunkiai darinėjosi, rėmėsi į staktą. Tačiau užsakovėms šį broką pašalinti teko pačioms - samdyti žmogų, kuris padarytų vidinę apdailą ir pašalintų 3-4 centimetrus mūrinių staktų. Duris įstatęs darbininkas įbrėžimus esą dar siūlė bandyti šalinti acetonu, tačiau užsakovė liepė neliesti durų. „Tuomet jis pradėjo purkštauti, kad tokiu atveju ji liksianti kalta dėl įbrėžimų", - apie nemalonią situaciją pasakojo pašnekovė. Klaipėdietė tikino, kad buvo kreiptasi į Valstybinę vartotojų teisių apsaugos tarnybą, tačiau sulaukė atsakymo, kad įstačius duris teisybės esą jau nebesurasi. Nors pamatavus duris buvo sumokėtas 60 proc. dydžio avansas už darbą, įmonė reikalauja atiduoti ir likusius pinigus. Iš viso durys turėjo atsieiti 265 eurus. Kaltinimų kratosi Duris įstatęs bendrovės „Aveplast“ („Tiks langai“) atstovas ponas Viktoras (pavardės atskleisti nenorėjo) pasipiktino dėl tokios istorijos. Anot jo, buvo visai kitaip: ponios Irmos mama, gyvenanti Šernų soduose, žadėjo pati išsiimti senąsias balkono duris ir atlikti vidaus apdailą. Už tai ir paslaugos kaina už balkono durų įstatymą sumažėjo. O su minėta įmone sutarta tik dėl durų pagaminimo ir įstatymo jau paruoštoje angoje. „Jie turėjo paruošti statybinę angą, išardyti seną gaminį, iš vidaus pusės atmušti nereikalingą tinką, kuris po to ir trukdė. Užsakovai tai pamiršo ir vertė mus atlikti tuos darbus, nors sutartyje apie juos nė kalbos nebuvo“, - pasakojo ponas Viktoras. Sutarto pločio durys esą puikiai tiko, žvelgiant iš balkono pusės. Iš vidaus tereikėjo padaryti apdailą pagal gaminio plotį. Įbrėžimus, anot pašnekovo, padarė duris varstydamos užsakovės, nors ir įspėtos apie galimas pasekmes. Vis dėlto, kilus tokiai nepasitenkinimo bangai, įmonė esą nusileido ir suteikė klientėms nuolaidą. Ką reikėjo daryti „Šiuo atveju, jeigu taip ir buvo, vartotoja turėjo iškart nesutikti, raštu pateikti pretenziją dėl atvežtų durų ir atsisakyti, nes išmatavimai neatitiko nurodytų sutartyje. Taip pat kyla klausimas, ar buvo nurodyti jų matmenys“, - samprotavo Valstybinės vartotojų teisių apsaugos tarnybos (VVTAT) Regioninės veiklos koordinavimo skyriaus vedėja Aida Gasiūnaitė-Stavginskienė. Tarnybos duomenimis, VVTAT Klaipėdos apskrities skyrius dėl minėtos įmonės nuo praėjusių metų iki šių metų rugsėjo vartotojų prašymų gavęs nebuvo, tačiau kituose apskričių skyriuose keli vartotojų prašymai gauti. Tarnybos atstovė atkreipė dėmesį, kad darbų rezultato priėmimo metu arba naudojimo metu nustačius darbų trūkumus vartotojas turi teisę reikalauti neatlygintinai pašalinti juos per protingą terminą, sumažinti darbų kainą, atlyginti trūkumų šalinimo išlaidas, jeigu užsakovo teisė pašalinti trūkumus buvo numatyta rangos sutartyje, arba pareikalauti pakartotinai ir neatlygintinai atlikti darbus. „Tokiu atveju vartotojas turi raštu kreiptis į rangovą ir išdėstyti pasirinktą reikalavimą. Jei per 14 kalendorinių dienų nuo raštiško kreipimosi į rangovą vartotojui nėra pateikiamas atsakymas arba gautas atsakymas vartotojo netenkina, vartotojas turi teisę kreiptis į VVTAT“, - „Vakarų ekspresui“ komentavo A. Gasiūnaitė-Stavginskienė. VVTAT taip pat pateikia keletą patarimų tiems, kurie planuoja užsakyti minėtą paslaugą: 1. atidžiai išsirinkite pardavėją; 2. prieš užsakydami išsiaiškinkite, ar bendrovė tiekia tik standartinius langus/duris bei kokia gamintojo kilmės šalis; 3. aiškiai nurodykite, kokios spalvos, modelio langų/durų norima; 4. išsiaiškinkite, koks yra pagaminimo ir pristatymo terminas; 5. išsiaiškinkite, koks garantinis terminas suteikiamas gaminiams; 6. atidžiai perskaitykite sudaromą užsakymą ar sutartį; 7. reikalaukite dokumentų, įrodančių pinigų sumokėjimo faktą. Taip pat atkreipiamas dėmesys, kad labai svarbu fiksuoti įrodymus - saugoti paslaugos sutartį, pirkimo dokumentą, susirašinėjimą su paslaugos teikėju ir kt.. taip lengviau įvertinti, dėl kokių darbų buvo susitarta kas buvo atlikta, ir taip pagrįsti nekokybiškai suteiktos paslaugos faktą.