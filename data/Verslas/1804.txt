Tai, kad JAV prezidentas Donaldas Trumpas gali pasinaudoti siūlymu pritaikyti didelius tarifus plieno ir aliuminio eksportuotojams iš Europos, Kinijos ir Rusijos, A. Ažubalis vertina kaip realią galimybę. „JAV prezidentas yra verslininkas, tokia jo prigimtis ir praktika. Jeigu, jo manymu, importuojamoms prekėms taikomi tarifai nėra sąžiningi, jis apie tai ir kalba“, - Eltai komentavo A. Ažubalis. Politiko teigimu, realus ir ES grasinimas atsakomaisiais veiksmais, jeigu D. Trumpas pradėtų taikyti protekcionistinę politiką. „Prekybiniai karai kartais vyksta ir tarp artimiausių partnerių. Prisiminkime mūsų kiaulių karus su Latvija. JAV nuolat turėdavo pretenzijų Europos kompanijoms, ir atvirkščiai. Prisiminkime, kaip ES nubaudė „Microsoft“ 860 mln. eurų bauda. Vyksta tyrimai ir dėl kitų gigantiškų kompanijų“, - sakė parlamentaras. Jo manymu, ES atsakomieji veiksmai daugiausia priklausytų nuo to, kiek skaudžiai pokyčiai paliestų europinius pramonės gigantus, pirmiausiai - Vokietijos. Tačiau net jeigu toks prekybos karas tarp JAV ir ES prasidėtų, Lietuvai jis neturės jokios įtakos, mano A. Ažubalis. „Dabar klausimas liečia metalus. O mūsų eksporto į Ameriką sudėtis kitokia“, - pažymėjo A. Ažubalis. Viešosios įstaigos „Versli Lietuva“ direktorė D. Kleponė Eltai sakė, kad kalbos apie tai, jog eksportuotojams gali būti taikomi didesni tarifai, daro neigiamą poveikį verslui. „Neužtikrintumas įmonėms yra pats blogiausias dalykas. Jos turi planuotis savo rinkas, veiksmus. JAV rinka Lietuvai yra svarbi, ypač medienos, baldų, maisto, drabužių eksportuotojams. Tiesa, metalų eksportas nėra reikšmingas“, - sakė D. Kleponė. Pasak „Verslios Lietuvos“ vadovės, bendradarbiavimas su JAV yra sklandus, kalbų dėl protekcionistinės politikos taikymo galimybės iki šios savaitės nebuvo. „Nebuvome numatę tokios grėsmės. Esame sutelkę dėmesį į sunkumus dėl „Brexit“, nes čia jau yra realios grėsmės verslui“, - sakė D. Kleponė. ELTA primena, kad JAV prekybos departamentas praėjusios savaitės pabaigoje paskelbė rekomendacijų rinkinį prezidentui, kuriame siūloma pritaikyti didelius tarifus plieno ir aliuminio eksportuotojams iš Kinijos, Rusijos ir Europos, siekiant kovoti su pasauliniu pertekliumi minėtose rinkose. Šios rekomendacijos D. Trumpui suteikia pirmą realią galimybę įgyvendinti savo kampanijoje žadėtus protekcionistinius pasiūlymus. JAV prezidentas sprendimą dėl importo tarifų padidinimo turės priimti iki balandžio vidurio. ES šią savaitę perspėjo dėl atsakomųjų veiksmų JAV atžvilgiu, jei prezidentas D. Trumpas pradės realiai įgyvendinti protekcionistinę prekybos politiką. Užsienio reikalų ministerijos apibendrintais statistiniais duomenimis, 2016 m. Lietuvos ir JAV prekybos apyvarta sudarė 1,485 mlrd. eurų. Per metus prekybos apyvarta padidėjo 9,5 proc. JAV buvo 11 pagal apimtis Lietuvos užsienio prekybos partnerė. Lietuva į JAV daugiausia eksportavo mineralinį kurą (64 proc.), baldus (6 proc.), optikos prietaisus (3 proc.), trąšas (3 proc.), pieno produktus (2 proc.), elektros mašinas ir įrenginius (2 proc.).