Nors visos pusės nesutaria dėl to, kaip Valstybinės kainų ir energetikos komisijos sprendimas pakeisti šilumos supirkimo tvarką paveiks rinką, vieną dalyką pripažįsta visi - tai paveiks vartotojų sąskaitas. Nepriklausomi gamintojai Eltai teigė, kad pakeitus supirkimo tvarką ir nustačius, jog šilumos tiekėjai turės konkuruoti su nepriklausomais gamintojais tokiomis pat sąlygomis, kaina vartotojams sumažės. Tuo įsitikinusi ir pati Kainų komisija, kuri skaičiuoja, kad dėl pertvarkos kainos gali kiek ūgtelti nebent Kaune. Jos skaičiavimais, šiame mieste po pertvarkos kaina gali išaugti 1,4 proc. arba sumažėti 6,4 proc. Tuo metu Vilniuje kainos gali kristi nuo 8 proc. iki 16,2 proc., o Klaipėdoje - nuo 1,3 proc. iki 3,4 proc. Tačiau su tuo nesutinka šilumos tiekėjai. Šilumininkų užsakymu pernai atlikta „Ekotermijos“ ir Efektyvios energetikos centro analizė rodo, kad visoje Lietuvoje dėl pertvarkos šilumos tiekėjai negautų 75 mln. eurų pajamų, kurie „atitektų ne vartotojams kainų mažinimui, o nepriklausomiems šilumos gamintojams“. Pasak šios studijos, Vilniuje dėl pertvarkos vartotojai turėtų sumokėti 144,15 tūkst. eurų daugiau, Kaune - 564,34 tūkst. eurų, o Klaipėdoje - 812,45 tūkst. eurų daugiau. Vėliau Kainų komisijai pateiktuose skaičiavimuose „Klaipėdos energija“ teigė, kad kainos gali pakilti 3,4 proc., „Vilniaus šilumos tinklai“ vertino, kad jos sostinėje išaugs 0,6 proc., o „Panevėžio energijos“ nuomone, kainos vartotojams pakils 1 proc. Pagal naują tvarką šilumos tiekimo bendrovės turės nustatyti aukštesnes „lubas“ ir šilumą iš nepriklausomų gamintojų supirkti brangiau. Tvarka keičiasi, nes šilumos tiekėjai, nustatydami viršutinę kainos ribą, turės įvertinti ne tik kuro kainas, bet ir pastoviąsias sąnaudas, pavyzdžiui, darbuotojų užmokestį. Konkurencijos taryba pernai gruodį pranešė tirsianti, ar Kainų komisijos nustatyta tvarka nepažeidžia Konkurencijos įstatymo ir ar šilumos tiekėjai nėra proteguojami. Taryba tyrimą pradėjo, gavusi nepriklausomų šilumos gamintojų skundą. Tačiau šilumos tiekėjai teigia, kad „konkurencija negali būti absoliuti“. Jų praėjusią savaitę išplatintame pranešime teigiama, kad tiekėjai turi daugiau pareigų, yra įpareigoti užtikrinti, kad šilumos tiekimas nenutrūktų, o visiška konkurencija pakenktų tam.