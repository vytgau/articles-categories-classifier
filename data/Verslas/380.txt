Bendrovei jau teko atsiprašyti už praėjusią savaitę įvykusį incidentą vienoje iš „Starbucks“ kavinių Filadelfijoje. Kavinės darbuotojai iškvietė policiją, kad ši išprašytų du juodaodžius vyrus, kurie laukdami savo bičiulio sėdėjo prie stalelio be užsakymo. Policija nugabeno vyrus su antrankiais į nuovadą, bet jokių kaltinimų jiems nebuvo pateikta. Po šio incidento nuskambėjo raginimai boikotuoti „Starbucks“. Bendrovės vadovas Kevinas Johnsonas pareiškė mėginantis išsiaiškinti, „kur buvo suklysta ir kokių priemonių reikia imtis situacijai pataisyti“. Jis sakė per pastarąsias kelias dienas lankęsis Filadelfijoje, kur susitiko su dviem iš kavinės išprašytais vyrais. Bendrame vyrų advokatų ir bendrovės pareiškime teigiama, kad pokalbis buvęs „konstruktyvus“. K. Johnsonas atsiprašė įmonės vardu. Visos „Starbucks“ kavinės ir biurai Jungtinėse Valstijose gegužės 29 dieną bus uždaryti. Instruktažas bus surengtas 175 tūkstančiams darbuotojų. Jis bus privalomas ir tiems, kas ateityje norės įsidarbinti bendrovėje. „Uždarų durų diena“ bendrovei kainuos apie 20 mln. JAV dolerių prarasto pelno. Instruktažas darbuotojams rengiamas dalyvaujant kovos už pilietines teises judėjimo lyderiams, taip pat valdžios atstovams, tarp kurių yra ir buvęs generalinis JAV prokuroras Ericas Holderis. „Starbucks“ ketina išplatinti šį „mokymo kursą“ ir tarp kitų bendrovių. Instruktažo metu darbuotojai bus informuojami apie diskriminacijos neleistinumą, bus aiškinama, kaip užtikrinti, kad „Starbucks“ kavinėse žmonės „jaustųsi saugūs ir laukiami“.