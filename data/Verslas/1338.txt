„Achemos grupė“ pranešė, kad sandoris baigtas antradienį, juos įsigijo koncerno įmonė „Renerga, o įsigijimą finansavo SEB bankas ir pats koncernas. „Achemos grupės“ komunikacijos vadovė Gintarė Mierkienė BNS teigė, kad sandorio vertė ir vėjo parkų pardavėjai neatskleidžiami. Ji negalėjo patvirtinti, kad pardavėjas – „EnerCap Capital Partners“. Pastarosios atstovų komentaro BNS kol kas nepavyko gauti. Grupė pranešė, jog Kroatijoje, netoli Zadaro jūrų uosto, ji įsigijo 42 megavatų (MW) galios 14 turbinų parką su plėtrai paruošta infrastruktūra, o įsigyto Čekijos 9 turbinų parko galia siekia 18 MW. „EnerCap Capital Partners“ tinklapyje skelbiama, kad jos investicijų portfelyje yra būtent tokių parametrų Kroatijos Obrovaco bei Čekijos Hornio Lodenicės vėjo parkai. Jų galia bei juose instaliuotų „Vestas“ turbinų skaičius atitinka „Achemos grupės“ įsigytų parkų duomenis. Tiek Kroatijos, tiek Čekijos parkai priklauso 2007 metais įsteigtam ribotam dešimties metų trukmės „EnerCap Power Fund I“. Kroatijos Obrovaco parkas yra 20 kilometrų nuo Zadaro jūrų uosto. 2014 metais buvo baigtas pirmas jo plėtros etapas, o antrojo metu jo galią ketinama padidinti dar 12 MW – bendra parko galia sieks 56 MW. Čekijos Hornio Lodenicės vėjo parką „EnerCap Capital Partners“ fondas 2010 metais įsigijo iš Austrijos bendrovių „Bewag“ ir „Ventureal“. Parkas įsikūręs Čekijos šiaurės rytuose, šalia Olomouco miesto. „EnerCap Capital Partners“ nurodo, kad Kroatijos projektui 50,56 mln. eurų paskolą 2013 metais suteikė „UniCredit Bank Austria“ and „Erste Group Bank“. Tuo metu Čekijos projektui paimta paskola 2015 metais buvo refinansuota – naują 10 metų trukmės 18 mln. eurų paskolą suteikė Čekijos „ Česka sporitelna“ bankas, priklausantis „Erste Group Bank“. „EnerCap Capital Partners“ investuoja į švarios energetikos projektus Čekijoje, Kroatijoje, Lenkijoje ir Rumunijoje. „Atsinaujinanti energetika yra viena iš strateginių koncerno veiklos krypčių, todėl nuolat ieškome patrauklių investicinių projektų tiek Lietuvoje, tiek užsienio šalyse. Šį kartą investicijoms buvo pasirinktos šalys, kuriose suplanuota vėjo energetikos plėtra“, – pranešime spaudai sako „Achemos grupės“ valdybos pirmininkė ir pagrindinė akcininkė Lidija Lubienė. Anot jos, ieškoti investicinių projektų užsienyje skatina tai, kad šiuo metu Lietuvoje vėjų parkų plėtra yra sustojusi, energetikos strategija nepatvirtinta, o verslo ir investicinė aplinka nepalanki, be aiškios ilgalaikės perspektyvos. Pasak „Achemos grupės“, Kroatijoje prieš trejus metus atidarytame parke veikia 14 daniškų „Vestas“ turbinų. Parkas sudaro apie dešimtadalį šalies vėjo energetikos rinkos pajėgumų (apie 400 MW). Tuo metu parkas Čekijoje yra trečias pagal dydį šalyje, jame veikia 9 „Vestas“ turbinos, sudarančios apie 5 proc. šalies pajėgumų (apie 350 MW). Abu parkai per metus pagamina apie 143,4 gigavatvalandės (GWh) elektros, ji parduodama šalių elektros tinklų valdytojams. „Renerga“ Lietuvoje valdo Pastrėvio ir Kavarsko hidroelektrines, Benaičių vėjo elektrinių parką Kretingos rajone, parką „Benaičiai-1“, taip pat pernai rugpjūtį atidarytą Kunigiškių vėjo parką Anykščių rajone. Bendra Lietuvoje valdomų vėjo elektrinių instaliuota galia siekia 57,5 MW, jėgainės per metus pagamina 148 GWh elektros.