Tai numatoma PSDF 2018 metų biudžeto projekte, jis skelbiamas Seimo teisės aktų bazėje. Projektą trečiadienį svarstys Vyriausybė, o vėliau galutinai tvirtins Seimas. Planuojama, kitąmet fondas didžiąją dalį – 1,21 mlrd. eurų (11 proc. daugiau nei šiemet) – pajamų surinks iš privalomojo sveikatos draudimo įmokų. Valstybės biudžeto įmokos ir asignavimai turėtų sudaryti 518,461 mln. eurų (11,6 proc. daugiau), savanoriškos asmenų įmokos - 2,178 mln. eurų (5,9 proc. daugiau), išieškomos ar grąžinamos lėšos už PSDF biudžetui padarytą žalą – 2,458 mln. eurų (3,3 proc. daugiau), lėšos, grąžintinos pagal gydymo prieinamumo gerinimo ir rizikos pasidalijimo sutartis – 12 mln. eurų (7,7 proc. mažiau). Didžiąją dalį PSDF išlaidų numatoma skirti asmens sveikatos priežiūros paslaugoms - 1,186 mln. eurų (6,8 proc. daugiau nei šiemet). Išlaidos vaistams ir medicinos pagalbos priemonėms sieks 310,935 mln. eurų (6,6 proc. daugiau), medicininei reabilitacijai ir sanatoriniam gydymui – 50,531 mln. eurų (6,2 proc. daugiau), ortopedijos priemonėms – 12,01 mln. eurų (9,8 proc. mažiau), sveikatos programoms ir kitoms draudimo išlaidoms – 94,958 mln. eurų (7,2 proc. daugiau). Institucijų veiklos išlaidos turėtų siekti 20,402 mln. eurų (14 proc. daugiau nei šiemet), 4,203 mln. eurų (8,9 proc. mažiau) planuojama skirti „Sodros“ sąnaudoms, susijusioms su įmokų surinkimu ir pervedimu į PSDF biudžetą, kompensuoti. PSDF biudžeto rezervui papildyti (sudaryti) kitąmet numatyta skirti 68,501 mln. eurų. Planuojama, kad fondo biudžeto rezervas metų pabaigoje sieks 167,39 mln. eurų.