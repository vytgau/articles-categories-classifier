Nutarimo projekte, teigiama, kad šiuo metu valstybinės žemės sklypai perduodami savivaldybėms Vyriausybės nutarimais, procesas trunka apie septynis mėnesius. „Siekiama supaprastinti valstybinės žemės sklypų pardavimo savivaldybėms procedūras – atsisakyti Vyriausybės dalyvavimo procese ir sklypus perduoti Nacionalinės žemės tarnybos vadovo sprendimu, suderintu su Žemės ūkio ministerija“, – rašoma dokumente. Teigiama, kad sklypų perdavimo procesas tokiu atveju sutrumpėtų iki pusantro mėnesio. Ministrų kabinetas birželio pradžioje nepritarė Seimo nario liberalo Simono Gentvilo pasiūlymui perduoti valstybinės žemės patikėjimo funkciją miestų ir rajonų savivaldybėms. Tuomet žemės ūkio ministras Bronius Markauskas teigė, kad valstybinės žemės valdymo decentralizavimas prieštarautų ir Konstitucijai, ir sukurtų prielaidas korupcijai savivaldoje. Šiuo metu žemės ūkio ministerija ieško naujo NŽT vadovo po to, kai dėl interesų konflikto rugpjūčio pabaigoje atleistas įstaigos vadovas Danielius Kuprys.