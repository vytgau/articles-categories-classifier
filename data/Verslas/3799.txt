Įprastas darbuotojų atostogų metas Palangos verslininkams – ne paslaptis, kiek tęsiasi kurorte aktyvusis sezonas, kada galima sustoti ir atsipūsti, o kada atsipučiama galbūt kai kada ir pernelyg ilgai bei giliai. Būtent šis mėnuo toks ir yra. Tie, kurie dirba ištisus metus, būtent šį mėnesį pasirenka darbuotojų atostogoms arba patalpų atnaujinimui, nes tuomet kurorte žmonių nė su žiburiu nerasi, tad paskiriama laiko tvarkybai prieš netrukus prasidėsiantį šventinį laikotarpį. O pasibaigus lapkričiui, jis ir prasideda. Tiesa, šventinis šurmulys vėlgi visus išjudina laikinai, jam praūžus kurorte – vėl kurį laiką tvyro ramybė. „Mes jau nuo pat atidarymo pastebėjom, kad lapkritis būna pats silpniausias mėnuo, tad būtent šį mėnesį galima išleisti paatostogauti darbuotojus, visiems galima atsipūsti“, – teigė restorano „deCuba“ vadovė Ala Kretschmann. Pašnekovė pripažino, jog šiuo laikotarpiu darbuotojams atostogauti – jau įprasta, o kadangi jie dirba ištisus metus, darbuotojai nesikeičia, tai ir jie jau žino, kada sulauks atokvėpio po įtempto vasaros sezono. „Savininkė dar visiems darbuotojams padovanojo kelionę į Egiptą, tai grįš puikiausiai pailsėję“, – atskleidė A. Kretschmann. Pasiteiravus, ar per šį mėnesį, kai restoranas nedirba, pavyksta sutaupyti, direktorė pripažino, jog ne, kadangi patalpose vis tiek veikia šildymas, reikia tinkamos priežiūros ir ten esančiam akvariumui. „Išlaidos – visiškai tos pačios. Be visų komunalinių poreikių, ir atostoginius gi reikia darbuotojams išmokėti, tad sutaupyti tikrai nieko nepavyksta“, – sakė pašnekovė. Visi tam atitinkamai ruošiasi O štai gruodį prasideda visai kitoks laikotarpis. Vėl Palangą ima naujai atrasti poilsiautojai, ieškantys pramogų akiai ir sielai, kaip sakoma. Kurortas gruodį, laukiant didžiųjų žiemos švenčių, pasidabina, tad pasižiūrėti, kaip gi jis atrodo šiemet, panorsta daugelis šalies gyventojų. „Gruodis jau visiškai kitoks – šurmulingesnis, linksmesnis. Mes patys pasipuošiam šventine atributika, visai kitokia nuotaika vyrauja“, – pripažino „deCuba“ vadovė A. Kretschmann. Paatostogauti niūrųjį lapkritį ir prieš šventes savo darbuotojams suteikia galimybę ir baro „Lietuvos rytas“ vadovas Audronius Macius. „Darbuotojams suteikti atostogas vis tiek reikia, tad jas daliname perpus – dvi savaites atostogauja lapkritį, o dvi – gruodį. O šiaip lapkritis iš tiesų yra pats niūriausias mėnuo, tuo jau esame įsitikinę“, – sakė A. Macius. Verslininkas pripažino, jog jam lapkritį taip pat atsiranda galimybė kai ką susitvarkyti, atsinaujinti, o prasidėjus gruodžiui, jau ir šventine atributika tenka pasirūpinti. „O šiemet apskritai ne tik lapkritį žmonių nėra, jų nebuvo ir rugsėjį, bet dirbti reikia, darbuotojams atlyginimus reikia mokėti, tad kažkaip sukamės, gyvuojame. Apyvarta kartais būna lygi nuliui, bet išbristi padeda savaitgaliai, kai daugiau žmonių užsuka. Bet tai nėra keista, taip nuo seno Palangoje. Visi, kas užsiima verslu Palangoje, tą puikiai žino ir tam atitinkamai ruošiasi“, – pastebėjo A. Macius. Jis patvirtino, kad Palanga nėra kurortas, kur šilta apvalius metus, tai – šiaurės kurortas ir sezonas baigiasi itin greit, kai tuo tarpu šiltuose kurortuose situacija visai kitokia. „Bet mes tą žinome, tam ruošiamės“, – patikino baro „Lietuvos rytas“ vadovas. Sunku ne tik lapkritį Durys šiuo laikotarpiu būna užvertos ir restorane „Devintam danguj“. Jis atvėsus orams dirba tik savaitgaliais. „Dirbam įprastai visus metus, tik šaltuoju laikotarpiu, kai mažiausiai kurorte žmonių, atsidarome tik savaitgaliais“, – sakė verslininkas Artūras Timukas. Jis atskleidė, jog sumažėjus darbų, jie taip pat užsiima atnaujinimo darbais, turi galimybę atlikti būtinus darbus. Pašnekovas pripažino, kad ne tik šis mėnuo būna kurorto verslininkams pats „juodžiausias“, ne ką mažiau sunkūs būna ir mėnesiai, persiritus naujiesiems metams. „Sunkūs būna ir sausis, vasaris kovas, tais mėnesiais žmonių būna dar nedaug, apyvartos menkos. O darbuotojus išlaikyti reikia visus metus, kadangi dirbame ištisai, mes darbuotojų neatleidžiame, išlaikome juos nuolat“, – pasakojo verslininkas. Pašnekovas pabrėžė, jog nors J. Basanavičiaus gatvė šaltuoju laikotarpiu apmiršta, kavinių, kur galima nueiti, yra miesto centre. „O mums žiemą dirbti nepelninga, nes niekas nevaikšto J. Basanavičiaus gatve. Lietus lyja, menkas malonumas vaikščioti, su automobiliais privažiuoti negalima, tad žmonės ieško kitokių alternatyvų“, – pastebėjimą išsakė A. Timukas. Remonto darbams savininkai uždaro ir barą „1925“. „Šiuo metu remontuojamės, tam puikiai tinka šis laikotarpis, kadangi žmonių visai nėra“, – sakė telefonu atsiliepusi baro atstovė Ramunė.