Įmoka apskaičiuojama atsižvelgus į liudijimo galiojimo dienų skaičių ar individualios žemės ūkio veiklos vykdymo laikotarpį, skelbta „Sodros“ pranešime spaudai. Anksčiau jiems VSD įmokų mokėti nereikėdavo, jeigu darbdavys sumokėdavo įmokas bent nuo pajamų, siekiančių minimalią mėnesio algą (MMA). Ketinantiems artimiausiu metu įsigyti verslo liudijimus trumpesniam nei 3 mėnesių kitų metų laikotarpiui, svarbu žinoti, kad jie, prieš įsigydami verslo liudijimą, turi sumokėti VSD įmokas – tokio dydžio, kokios yra apskaičiuojamos nuo MMA proporcingai liudijimo galiojimų dienų skaičiui. Individualių įmonių savininkams, mažųjų bendrijų nariams ir užsiimantiems individualia veikla pagal individualios veiklos pažymą ši išimtis ir iki šiol nebuvo taikoma. Taigi nuo šiol sąlygos suvienodinamos. Be to, nuo 2018 metų verslo liudijimų turėtojams grąžinama galimybė savanoriškai primokėti socialinio draudimo įmokų už visą kalendorinį mėnesį, kad sukauptų visų metų stažą pensijai tais atvejais, kai pagal verslo liudijimą jie dirba ne visą mėnesį. Individualių įmonių savininkai, mažųjų bendrijų, tikrųjų ūkinių, komanditinių ūkinių bendrijų nariai ir individualią žemės ūkio veiklą vykdantys gyventojai, anksčiau mokėję įmokas nuo visų gaunamų pajamų, nuo 2018-ųjų socialinio draudimo ir privalomojo sveikatos draudimo įmokas mokės nuo pusės pajamų. Vykdantiems individualią veiklą pagal pažymą tokia tvarka galiojo ir iki šiol – ji nesikeis. Nuo metų pradžios taip pat nebelieka socialinio draudimo įmokų „grindų“. Anksčiau dalies individualių įmonių savininkų, mažųjų bendrijų narių socialinio draudimo įmokos turėjo būti ne mažesnės nei nuo minimalios mėnesio algos. Skatins pradėti savarankišką veiklą Didžiausia ateinančių metų naujiena – vadinamosios socialinio draudimo įmokų „atostogos“ savo pirmąjį verslą pradedantiems žmonėms. Tai galimybė pirmą kartą savarankiškai dirbti pradedantiems gyventojams vienus metus nuo veiklos pradžios nemokėti valstybinio socialinio draudimo įmokų. Teisė į tokias „atostogas“ bus suteikiama automatiškai. Dirbantiems su verslo liudijimais teisė į „atostogas“ bus suteikiama vienus metus nuo pirmo verslo liudijimo įsigaliojimo dienos, nesvarbu, kiek dienų per tuos metus verslo liudijimas galiojo. Pirmaisiais savarankiškos veiklos metais prievolė mokėti privalomojo sveikatos draudimo (PSD) įmokas išlieka, taip pat reikės mokėti visas socialinio draudimo įmokas už naujame versle įdarbintus samdomus darbuotojus. Senjorams – daugiau lengvatų Lengvatos taikomos ne tik pradedantiems savarankišką veiklą, bet ir senjorams. Anksčiau VSD įmokų nereikėjo mokėti tik senjorams, kurie užsiėmė individualia žemės ūkio veikla ar dirbo su verslo liudijimu. Nuo 2018 m. lengvatos (teisė nemokėti socialinio draudimo įmokų) taikomos ir tiems pensininkams, kurie turi individualią įmonę, yra mažųjų bendrijų nariai, taip pat užsiima individualia veikla pagal pažymą. Naujovės ūkininkams Permainas pajus ir individualią žemės ūkio veiklą vykdantys gyventojai. Nuo kitų metų jie įmokas turės mokėti nuo pusės apmokestinamųjų pajamų. Tačiau iki šiol buvusios 7 vidutinių darbo užmokesčių (VDU) per metus „lubos“, nuo kurias viršijančių pajamų dalies socialinio draudimo įmokų mokėti nereikėjo, kitąmet pakeliamos iki 14 VDU, o dar po metų pasieks 28 VDU – kaip ir kitomis savarankiškos veiklos formomis užimtiems žmonėms. Taip pat nebelieka lengvatos nebemokėti socialinio draudimo įmokų jauniems (iki 29 metų) ūkininkams, kurie nėra GPM mokėtojai. VSD ūkininkams reikės mokėti ir tuomet, jeigu jie turi kitą samdomą darbą.