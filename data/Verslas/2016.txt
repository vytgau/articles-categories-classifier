Teisėsauga įtaria, kad už kyšį R. Paksas turėjo paveikti statybų inspektorius, jog šie kuo skubiau, nesudarydami procedūrinių kliūčių, leistų naudoti naują parduotuvę „Norfa“ Prienuose. Teisėsauga nurodo, kad statant parduotuvę buvo pažeidimų, tačiau jie pašalinti. Pagal Specialiųjų tyrimų tarnybos anksčiau skelbtą įtariamo nusikaltimo schemą, „Norfos“ ir ją stačiusios statybų įmonės atstovas kreipėsi į G. Vainauską, o šis savo ruožtu susisiekė su R. Paksu. Bendrovės „Statlina“ direktorius Remigijus Lingys neigė buvus kokių nors neteisėtų susitarimų, tačiau pripažino, kad pažįsta G. Vainauską, o R. Paksą tvirtino matantis pirmą kartą. Pasak liudytojo, G. Vainauską pažįsta maždaug penkerius metus, jo vadovaujama įmonė rėmė „Lietuvos ryto“ krepšinio klubą, be to, įmonė rekonstravo „Lietuvos ryto“ areną. G. Vainauskas anksčiau yra ėjęs „Lietuvos ryto “ krepšinio klubo prezidento pareigas. „Mano įmonė statė prekybos centrą, aš esu direktorius, statėme Prienuose prekybos centrą „Norfa“, – teismui sakė R. Lingys. Jis teigė, kad tuo metu buvo vaiko priežiūros atostogose, bendrovei laikinai vadovavo Adomas Petrauskas. Teisme paskelbtas byloje esantis jo ir G. Vainausko pokalbis: R. Lingys pasakojo, kad per savo gimtadienį neišvyko į užsienį, nes nepriduotas objektas Prienuose, statybos užbaigimo aktą pasirašė visi nariai, išskyrus komisijos pirmininkę. „Niekaip prisiduoti negali tie Prienai“, – R. Lingio žodžius, sakytus G. Vainauskui, užfiksavo slapta pokalbių klausęsi specialiųjų tarnybų pareigūnai. G. Vainauskas per šį pokalbį aiškinosi, kas nepasirašo – valdininkai iš Prienų ar Kauno, kam pavaldi nepasirašanti komisijos pirmininkė. „Mes mąstėme parašyti straipsnį, kaip viskas vyksta“, – sakė R. Lingys. Tačiau vėliau šio sumanymo atsisakyta, kad neužrūstintų komisijos narių. Šią baudžiamąją bylą nagrinėja trijų teisėjų kolegija. Kolegijos dažniausiai nagrinėja visuomenės interesui reikšmingas, taip pat itin sudėtingas ir sunkių nusikaltimų bylas. „Nos įstatymas nenumato, atsižvelgta kad vienas kaltinamųjų europarlamentaras“, – sakė teisėja V. Pakalnytė-Tamošiūnaitė. 