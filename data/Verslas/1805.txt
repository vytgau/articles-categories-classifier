„Nėra taip, kad viskas, kas yra įvardinta tame dokumente, mums yra naujiena“, – sakė jis. Anot P. Putninio, maždaug du trečdalius faktų, kuriuos įvardijo „FinCEN“, FKTK jau nagrinėjo. ABLV bankui buvo skirtos baudos už rimtus pažeidimus, buvo imtasi priemonių dėl kitų pažeidimų. FKTK yra informuota ir apie dar kitus pažeidimus, kuriuos šiuo metu nagrinėja. Tačiau amerikiečiai pateikė ir naujų faktų, kurie bus aptarti su JAV partneriais, sakė FKTK vadovas. Kaip žinoma, Jungtinių Valstijų iždo departamentas antram pagal turto vertę Latvijos komerciniam bankui ABLV įvedė sankcijas, pareiškęs, kad šis bankas užsiėmė pinigų plovimu, sudarė sąlygas neteisėtiems atsiskaitymams ir korupcijai. JAV iždo departamento pranešime ABLV kaltinamas ryšiais su Šiaurės Korėja ir kitomis probleminėmis šalimis iš Jungtinių Tautų sąrašo, taip pat didelio masto neteisėtomis finansinėmis operacijomis, siejamomis su Azerbaidžanu, Rusija ir Ukraina. Dėl sankcijų JAV finansų įstaigoms uždrausta atidaryti ir tvarkyti ABLV korespondentines sąskaitas. Tai iš esmės reiškia, kad šis Latvijos bankas netenka galimybės vykdyti finansines operacijas JAV doleriais. ABLV viešai išplatintame pareiškime teigiama, jog FinCEN ataskaitoje pateiktos išvados veikiausiai yra paremtos klaidinga informacija, neįvertintos banko pastarųjų metų pastangos kovoje su pinigų plovimu ir terorizmo finansavimu. 1993-aisiais veiklą pradėjusio ABLV pagrindiniai akcininkai yra Olegas Filis, Ernestas ir Nika Berniai, tiesiogiai ir netiesiogiai valdantys 87,04 proc. akcijų. ABLV obligacijos kotiruojamos Rygos „Nasdaq“ biržoje.