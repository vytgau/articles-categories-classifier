„Baldų pramonės klasterizacija svarbi tuo, kad dar didesni Lietuvoje esančios medienos žaliavos kiekiai bus ne eksportuojami, o panaudojami daugiau darbo vietų ir pridėtinės vertės valstybei galinčioje sukurti baldų pramonėje. Tai ypač svarbu ekonomikai tiek finansine prasme, tiek siekiant išlaikyti žmones regionuose“, – komentare BNS teigė ūkio ministras Virginijus Sinkevičius. Susitarimą pasirašys viena didžiausių Baltijos šalyse medienos bei baldų gamybos grupių – Vakarų medienos grupė (VMG), baldų gamybos grupę valdantis koncernas SBA, Kauno baldų gamybos bendrovė „Freda“, Kauno technologijos universitetas (KTU), Kauno kolegija, Klaipėdos ir Akmenės rajono savivaldybės. „Baldų pramonėje tai yra žingsnis į priekį, tam tikrų tikslų siekimas suvienijant jėgas“, – BNS sakė „Fredos“ valdybos pirmininkas Rimas Varanauskas, pridūręs, kad viena iš klasterio sukūrimą paskatinusių priežasčių buvo Vyriausybės inicijuota urėdijų pertvarka. VMG valdybos pirmininkas Sigitas Paulauskas BNS yra teigęs, kad klasteris bus kuriamas Klaipėdos rajone. Vis dėlto R. Varanauskas patikino, kad klasteris nebus apribotas geografiškai, nes „Freda“ stato naują baldų gamyklą Kauno laisvojoje ekonominėje zonoje, o VMG ketina investuoti į gamyklą Akmenės rajone. „Medienos klasterio sukūrimas sudarys prielaidas Lietuvos įmonėms didinti Lietuvos medienos sektoriaus konkurencingumą tarptautiniu mastu. Klasterio ateitis – Lietuvos medienos pramonės ateitis. Nelabai matome alternatyvų sėkmingai augti pasaulinėse rinkose nesant šiai kooperacijai“, – BNS atsiųstame komentare teigė koncerno SBA viceprezidentas Egidijus Valentinavičius. Apie medienos klasterio idėją kalbėta 2014-ųjų pabaigoje – tuomet teigta, kad klasteris taptų Švedijos baldų prekybos tinklo „Ikea“ tiekėju ir sukurtų daugiau kaip 1 tūkst. darbo vietų. Vis dėlto projekto įgyvendinimui reikėjo, kad Seimas pakoreguotų Miškų įstatymą ir leistų iš vietos resursų užsitikrinti žaliavos. Seimui 2015-ųjų gegužę nusprendus nekeisti urėdijų valdymo ir veiklos modelio, pradėta svarstyti galimybę klasterį kurti Baltarusijoje. Seimui pernai liepą pakeitus Miškų įstatymą, atvėrusį kelią urėdijų pertvarkai, ne viena šalyje veikianti baldų pramonės įmonė paskelbė apie planuojamas investicijas į gamybos plėtrą.