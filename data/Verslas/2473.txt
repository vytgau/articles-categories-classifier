Darbuotojų skaičius bendrovėje didėjo nuo 217 žmonių pernai sausį iki 421 darbuotojo šių metų sausį. Augimas susijęs su bendrovės plėtra didžiuosiuose miestuose. „Barboros“ direktorius Tomas Kibildis teigia, kad 2018-ieji taip pat bus augimo metai. Tikimasi, kad klientų skaičius ir pardavimo pajamos, palyginti su 2017 metais, augs apie 50 proc. Atitinkamai turėtų daugėti ir dirbančiųjų. Vis dėlto 2017 metų veikla dar bus nuostolinga. „Esame startuolis, tad šiuo metu koncentruojamės į rinkos dalies didinimą ir paslaugos tobulinimą, o pelną tikimės pasiekti dar po kelerių metų“, – sako T. Kibildis. BNS primena, kad bendrovės „Maxima grupė“ kontroliuojama „Barbora“ pernai balandį pradėjo veiklą Kaune, o rugpjūtį – Klaipėdoje. Iki tol ji veikė tik Vilniuje. „Maxima grupė“ 2017 metų pradžioje už 1,4 mln. eurų įsigijo 100 proc. „Barboros“ akcijų paketą valdančią įmonę „Radas“. Pastarosios akcijas pardavė Nerijaus Numavičiaus kontroliuojama bendrovė „Tema Holdings“ ir Igno Staškevičiaus kontroliuojama „Kalpa“, kurioms atitinkamai priklausė 95 proc. ir 5 proc. „Barboros“ akcijų.