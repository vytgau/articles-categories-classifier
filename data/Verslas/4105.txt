Taip pat turime pasipriešinti idėjoms apskritai nebefinansuoti uždarymo ir visas išlaidas permesti Lietuvai. Lietuva įsipareigojo uždaryti Ignalinos AE stodama į Europos Sąjungą (ES), bet ES mainais įsipareigojo finansuoti su uždarymu susijusias išlaidas. Iš ES išstojant Didžiajai Britanijai, kyla klausimas, kas turėtų sumokėti tą dalį lėšų, kurią padengti žadėjo britai. Atsakymas į šį klausimą turi būti numatytas naujajame ilgalaikiame ES biudžete (finansinėje perspektyvoje), kuris įsigalios nuo 2021 metų. Dabartinėje finansinėje perspektyvoje IAE uždarymui reikalingos lėšos yra numatytos. Europos Parlamento informacinio biuro Lietuvoje surengtoje konferencijoje „Europos Sąjungos finansinė perspektyva po 2020 metų“ EP narys ir buvęs Ignalinos meras Bronis Ropė pažymėjo, kad stojimo sutartyje aiškiai pažadėta, jog Europa padės mums uždaryti elektrinę. Jo nuomone, Lietuvos vyriausybė turi pasistengti, kad šis pažadas nebūtų pamirštas ir nustumtas į šalį. Klausimas dėl Ignalinos AE uždarymo numatytas ir derybose su Didžiąja Britanija dėl išstojimo iš ES. Jo nuomone, reikia pabrėžti, kad tai nėra derybų klausimas, o teisėtas Lietuvos reikalavimas, kylantis iš Europos Sąjungos įsipareigojimo. Lietuvos europarlamentaro teigimu, nerimą kelia ir tai, kad nuo 2021 metų apskritai gali būti nutrauktas ES finansavimas jėgainės uždarymui iš tam specialiai sukurtos programos. Tokį pasiūlymą pernai iškėlė Europos Audito rūmai, nes Lietuva esą prastai panaudoja uždarymui skirtas lėšas, darbai vėluoja. „Lietuvos valdžia turi prižiūrėti, kad uždarymui skirti pinigai būtų leidžiami tikslingai. Turime atlikti savo namų darbus, kitaip Europa bandys numesti visą uždarymo finansavimą pačiai Lietuvai,“ - pareiškė B. Ropė. Planuojama, kad IAE eksploatavimo nutraukimo ir demontavimo darbai tęsis iki 2038 metų. Šis laikotarpis neapima radioaktyvių atliekų saugojimo, perdirbimo ar laidojimo klausimo sprendimo. Šiuo metu atlikta apie 40 proc. uždarymo darbų. Lietuva yra priėmusi sprendimą po 2020 m. kasmet iš savo biudžeto skirti po 14 proc. uždarymui reikalingų lėšų, likusią dalį turėtų padengti ES. Iki 2020 m. Ignalinos elektrinės eksploatacijos nutraukimui ES skyrė 1,5 mlrd. eurų, dar tiek pat ar net daugiau reikės ir nuo 2021 m.