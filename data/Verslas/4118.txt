Pasak ministerijos atstovų, susitikimas vyks „Orlen Lietuvos“ iniciatyva. „Orlen Lietuvos“ generalinis direktorius atvyks su Lenkijos „Orlen“ atstovais. Kompanija išreiškė norą ministrui pristatyti atliktą naujausią ekonomikos pokyčių analizę, žvelgiant iš „Orlen“ perspektyvos“, – BNS teigė ministro atstovė Aurelija Vernickaitė. „Orlen Lietuvos“ atstovas Tomas Digaitis BNS teigė, kad bendrovės vadovo Ireneuszo Fafaros susitikimas su ministru bus bendro pobūdžio. Jame taip pat dalyvaus „Orlen“ vyriausiasis ekonomistas Adamas Czyzewskis. „Orlen Lietuva“ kartu su „Achema“ bei „Lifosa“ siekia, kad viešuosius interesus atitinkančių paslaugų (VIAP ) mokestis už jų reikmėms pasigamintą elektrą būtų sumažintas arba panaikintas. Su bendrovių vadovais rugsėjį susitikęs Ž. Vaičiūnas teigia, kad ministerija svarstys idėją. Nuo 2011 metų panaikinta VIAP mokesčio išimtis, pagal kurią jo nereikėjo mokėti už savo reikmėms pasigamintą elektrą, labiausiai užgulė „Orlen Lietuvą“, „Achemą“, „Lifosą“, „Putokšnį“ bei kitas įmones. „Orlen Lietuva“ kartu su „Panevėžio energija“, Kauno termofikacijos elektrine bei „Lietuvos energijos gamyba“ (LEG) šiemet laimėjo „Litgrid“ skelbtą tretinio elektros rezervo aukcioną. Kol kas neskelbiama, kiek aukciono laimėtojams bus sumokėta už paslaugas, tačiau „Orlen Lietuva“ kitąmet užtikrins 120 megavatų (MW) rezervą. Iki šiol tretinį galios rezervą užtikrindavo LEG.