Vilniaus apygardos administracinis teismas (VAAT) trečiadienį atmetė „Vilniaus energijos“ skundą, kuriuo prašyta panaikinti Kainų komisijos 2016 metų rugsėjo nutartimą, patvirtinusį įmonės planinio patikrinimo aktą. Bylos nagrinėjimas buvo uždaras, apie teismo sprendimą BNS informavo Kainų komisija. Komisija baudą „Vilniaus energijai“ skyrė 2017 metų kovą už tai, kad bendrovė 2012-2014 metais nepagrįstai padidino šilumos kainas – šilumos tiekimo veiklai nepagrįstai priskyrė 24,3 mln. eurų ir pažeidė vartotojų interesą už šilumos energiją mokėti tik būtinosiomis sąnaudomis pagrįsta kaina. 2016 metų rudenį baigus „Vilniaus energijos“ veiklos patikrinimą, nuo tų metų gruodžio maždaug 20 proc. sumažinta šilumos kaina. Iki praėjusių metų kovo pabaigos, kai „Vilniaus energija“ pasitraukė iš sostinės šilumos ūkio, vartotojams buvo sugrąžinta apie 6 mln. eurų, o likusią dalį buvo numatyta susigrąžinti, susitarus gražiuoju arba bylinėjantis teisme. Šioje istorijoje „Vilniaus energijai“ taip pat buvo skirta 600 tūkst. eurų už tai, kad įmonė Kainų komisijai neteikė informacijos, reikalingos patikrinti, ar šilumos kaina yra pagrįsta.