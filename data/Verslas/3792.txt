„Reuters“ pateikė tyrimų kompanijos „Adobe Digital Insights“ duomenis. Kompanija seka pardavimų informaciją šimte internetinių parduotuvių JAV. Šiais vertinimais, amerikiečiai ketvirtadienį, kai buvo švenčiama Padėkos diena, taip pat vadinamąjį „juodąjį penktadienį, kai oficialiai startuoja nuolaidų ir išpardavimų sezonas, išleido 7,9 mlrd. dolerių. Kaip pabrėžiama, šis rodiklis - rekordinis ir 17,9 proc. didesnis nei prekyba internetu tomis dienomis prieš metus. Amerikiečių televizijos kanalas CNN taip pat pateikia korporacijos „Amazon“ - didžiausios pasaulio kompanijos, parduodančios prekes ir paslaugas internetu, - pranešimą. Jų žodžiais, užsakymai buvo „rekordinio lygio“, per penkias „juodojo penktadienio“ valandas buvo nupirkta daugiau kaip 200 tūkst. žaislų. JAV „juodąjį penktadienį“ nuolaidos parduotuvėse gali siekti ir 90 proc. Kai kurių prekių internetu nusipirkti negalima. Tam, kad spėtų pirmieji tokias prekes įsigyti pačiomis palankiausiomis kainomis, dauguma amerikiečių užsiima eiles gerokai prieš atidarant parduotuves. Tradicija JAV surengti didžiulius išpardavimus penktadienį po Padėkos dienos, kuri švenčiama ketvirtąjį lapkričio ketvirtadienį, gimė dar XIX amžiuje. Terminą „juodasis penktadienis“ pirmieji sugalvojo Filadelfijos gyventojai (Pensilvanijos valstija), kurie buvo itin nepatenkinti kiekvienais metais tądien susidarančiomis automobilių grūstimis keliuose. Vėliau pavadinimas prarado šį negatyvų atspalvį ir tapo išskirtinai vartojamas tik didžiausiems metų išpardavimams vadinti tiek JAV, tiek ir visame pasaulyje.