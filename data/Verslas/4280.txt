13,4 mln. failų, gautų įsilaužus į Bermudoje įsteigtos advokatų kontoros „Appleby“ kompiuterių sistemą, turinys atskleidžia keleto turtingiausių pasaulio žmonių vykdytus painius ir sudėtingus finansinius sandorius, rašo „Independent“. 1,4 terabaito duomenų pateikiantys dokumentai yra nuskaityti iš įmonės registrų, į kuriuos įtraukta 19 šalių, kuriose veikia mokesčių rojus, taip pat du lengvatinio apmokestinimo paslaugų teikėjai. Ši informacija buvo nutekinta praėjus porai metų po didžiulį ažiotažą sukėlusio Panamos dokumentų skandalo, atskleidusio ne vienos dešimties pasaulyje gerai žinomų asmenų taikytas turto slapstymo lengvatinio apmokestinimo fonduose strategijas. Per antrą pagal mastą duomenų nutekinimo atvejį gautuose Rojaus dokumentuose nurodoma, kad tarp investicijomis lengvatinių mokesčių zonose besinaudojančių subjektų – Jungtinės Karalystės monarchė, Didžiosios Britanijos konservatorių partiją remiantis lordas Michaelas Ashcroftas, keletas Kabineto narių ir vienas iš artimiausių JAV prezidento Donaldo Trumpo patarėjų. Airijos roko grupės U2 lyderis Bono (tikroji pavardė – Paulas Hewsonas) investavo į Maltoje veikusią įmonę „Nude Estates“, už 5,1 mln. svarų sterlingų (maždaug 5,7 mln. eurų) įsigijusią bendrovę „Aušra“. Pastaroji buvo įsigyta netrukus po atidarymo 2007 metais Lietuvoje, Utenoje. Neilgai trukus „Nude Estates“ nuosavybė perėjo Gernsyje įsteigtos įmonės „Nude Estates 1“ žinion. Malta yra žinoma kaip mažus mokesčius taikantis jurisdikciją turintis subjektas. Čia veikiančioms įmonėms tenka vos 5 proc. mokesčių našta. Gernsyje įmonių pajamos apskritai neapmokestinamos. Bono atstovė spaudai kategoriškai paneigė visą su neteisėta atlikėjo veikla susijusią informaciją. Remiantis leidiniui „The Guardian“ pateikta informacija, „Bono buvo pasyvus, mažasis „Nude Estates Malta Ltd.“ investuotojas, teisiškai Maltoje užregistruotos ir iki pat 2015 metais įvykdyto savanoriško uždarymo veikusios įmonės“. „Malta yra solidi Europos Sąjungos kontroliuojančiųjų bendrovių jurisdikcija“, – teigė atstovė spaudai. Ji taip pat pridūrė, kad su prekybos centru siejamos Gernsio įmonės istorijoje Bono atiteko vien mažumos investuotojo vaidmuo. Intensyviu bendradarbiavimu su įvairiomis labdaros organizacijomis, tarp kurių UNICEF, „One Campaign“ ir „Make Poverty History“, garsėjančiam Bono ir seniau teko sulaukti priekaištų dėl su mokesčiais susijusių machinacijų. Tąsyk kritikos jam negalėję asmenys tvirtino, kad atlikėjas tikrai prisidėtų prie skurdo mažinimo Airijoje, jei U2 mokesčių bazė liktų gimtojoje šalyje. Po anksčiau mestų kaltinimų su mokesčiais susijusiomis machinacijomis Bono pasiteisinti nepanoro, o 2012 metais jis pareiškė, kad mokesčiams U2 pakloja išties padorų kapitalą. Komentuodamas kiek ankstesnį grupės sprendimą tam tikrą įmonę įkurti Nyderlanduose, atlikėjas pasakė, kad tai tebuvo keli sumanūs asmenys, padėję susigaudyti apmokestinimo sistemoje. „Be to, tai tik viena iš mums priklausančių įmonių, o jų yra begalė“, – pridūrė Bono. Beje, 2011 metais vykusiame Glastonberio festivalyje buvo pastebėti keli protestuotojai, laikę plakatą su užrašu „U Pay Tax 2“ (liet. – tu taip pat mokėk mokesčius).