„Briuselis įvertino, kad Lietuvos ekonomika auga. Augimas numatytas ir šiais metais, prognozės netgi didinamos ir augimas gali viršyti 3 proc. Numatomas atlyginimų didėjimas. Tačiau išlieka ir iššūkiai. Pirmiausia – socialinė diferenciacija. Komisija ragina imtis tam tikrų struktūrinių reformų, mokesčių pakeitimų“, – Eltai komentavo Europos reikalų komiteto, kurio posėdyje bus aptariama ataskaita, pirmininkas Gediminas Kirkilas. Posėdyje tikimasi priimti sprendimą, kokias rekomendacijas teikti Vyriausybei daryti pakeitimus dėl EK įvardytų problemų. Posėdyje pakviesti dalyvauti EK narys Vytenis Povilas Andriukaitis, ūkio ministras Virginijus Sinkevičius, socialinės apsaugos ir darbo ministras Linas Kukuraitis, susisiekimo ministras Rokas Masiulis, finansų ministras Vilius Šapoka, sveikatos ministras Aurelijus Veryga, švietimo ir mokslo ministrė Jurgita Petrauskienė, vidaus reikalų ministras Eimutis Misiūnas, Seimo komitetų atstovai. ELTA primena, kad EK Lietuvos ekonomikos iššūkių analizė pristatyta kovo 7 d. Joje kaip didžiausi iššūkiai nurodoma tai, kad nelygybė ir skurdas Lietuvoje tebėra vieni didžiausių Europos Sąjungoje (ES). Bendros išlaidos socialinei apsaugai yra nedidelės, palyginti su kitomis ES šalimis, o mažos mokestinės pajamos riboja finansinius išteklius, kurie galėtų būti skirti tvaresnėms reformoms. Didelę nelygybę ir prastą mažas pajamas gaunančių asmenų padėtį taip pat lemia silpnos profesinės sąjungos bei didelis kvalifikuotos darbo jėgos trūkumas darbo rinkoje. Vis dėlto ataskaitoje pažymima ir tai, kad pernai Lietuvos ekonomikos augimas įgavo pagreitį ir pasiekė 3,8 proc., užimtumas pasiekė rekordines aukštumas, nedarbas toliau mažėja. Manoma, kad šiemet ir kitąmet ekonomikos augimas tęsis ir atitinkamai sieks 2,9 ir 2,6 proc. Ataskaitoje nurodoma, kad per tiriamą laikotarpį – pastaruosius dvejus metus – Lietuva siekė, jog teigiamą ekonominį poveikį pajustų visi, ir ėmėsi stiprinti socialinės apsaugos sistemą. Tokias ekonomių iššūkių analizes EK atliko visose ES valstybėse narėse.