„Dabar daug geopolitinių rizikų, kur ir kada prasidės krizė pasakyti sunku. ... [Bet] kuo ilgiau burbulai pučiasi, tuo smarkiau sprogsta“, – sako N. Mačiulis. Pasak ekonomisto, nauja krizė bus kitokia nei ankstesnė. „Lietuva buvo visiškai nepasiruošusi 2008–2009 metų krizei. Staigi finansų krizė sukrėtė valstybę iš pamatų“, – teigia ekonomistas. Dabar, pasak N. Mačiulio, situacija yra visiškai kitokia: užsienio prekyba subalansuota, valstybės finansai, planuojama, trečius metus iš eilės bus pertekliniai, be to, už šalies nugaros dabar – Europos centrinis bankas ir Europos stabilumo mechanizmas. Vis dėlto kibirkščių, kurios galėtų sukelti nerimą, ekonomisto teigimu, yra pakankamai daug. „Krizės sėklos pasėjamos tuomet, kai visi galvoja, kad gyvenimas yra nuostabus, galima pirkti nekilnojamąjį turtą už bet kokią kainą, investuoti į kriptovaliutas už bet kokią kainą, pirkti akcijas, obligacijas už bet kokią kainą. Čia yra dabar. Mes tikrai esame ekonominėje euforijoje. Tokie laikotarpiai rizikingiausi“, – sako N. Mačiulis. Jis prognozuoja, kad jau kitų Seimo rinkimų metai – 2022-ieji – greičiausiai bus kilimo iš krizės metai. „Aš nemanau, kad iki 2022 metų pavyks taip ramiai buriuoti, kaip mes dabar plaukiame“, – sako N. Mačiulis.