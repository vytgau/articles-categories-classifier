Europoje dar vyravo korekcinės nuotaikos („Stoxx Europe 600“ -0,72 proc.), o JAV po praėjusią savaitę vykusio išpardavimo investuotojų optimizmą pakurstė švelnėjantis Baltųjų rūmų administracijos tonas dėl prekybos apribojimų („S&P 500“ +2,72 proc., „Dow Jones“ +2,84 procento). Iždo sekretorius S. Mnuchin išreiškė viltį, kad pavyks pasiekti susitarimą su Kinija, kad būtų išvengta 50 mlrd. JAV dolerių apimties importo muitų. Tam Kinija turėtų sumažinti muitus iš JAV importuojamiems automobiliams ir atverti savo finansinių paslaugų rinką. JAV doleris euro atžvilgiu smuktelėjo į mėnesio žemumas (-0,74 proc., iki 1,244 dolerio už eurą). Euro ir dolerio kursui bus reikšmingi šią savaitę paaiškėsiantys JAV ir didžiųjų euro zonos ekonomikų infliacijos duomenys – šiandien juos paskelbs Ispanija. JAV akcijų „ralis“ šįryt persimetė ir į Azijos biržas – 8.45 val. Lietuvos laiku Japonijos NIKKEI +2,43 proc., Kinijos „Shanghai Composite“ +1,10 proc., Honkongo „hang Seng“ +1,04 procento. Pietų Korėjos vono kursas JAV dolerio atžvilgiu padidėjo 0,99 proc., pasirodžius pranešimams, kad Šiaurės Korėjos diktatorius K. J. Unas galimai yra atvykęs į derybas Kinijoje. Tai būtų pirmasis K. J. Uno vizitas į užsienį nuo 2011 m., kuomet jis perėmė valdžią. „Tallink Grupp“ akcijų kaina nusirito neatsiradus naujo strateginio investuotojo. Vakar perkėlimo paslaugas teikiančios bendrovės akcijos atpigo 11,11 proc., iki 1,08 euro už akciją. Per biržą išplatintas pranešimas apie be rezultatų pasibaigusį „tiriamąjį procesą“ sukėlė smarkų akcijų išpardavimą –sudaryti 692 sandoriai už kiek daugiau nei 2 mln. eurų. „Tallink Grupp“ sudaro net 28 proc. visos Talino akcijų biržos kapitalizacijos, todėl OMXT indeksas vakar nusmuko 3,19 proc. (OMXV ir OMXR beveik nepakito). Dar didesnę apyvartą (daugiau nei 4,2 mln. eurų) sugeneravo prekyba „Linas Agro Group“ akcijomis (kaina nepakito). Tiesa, sudaryti tik 7 sandoriai, vienas iš jų tiesioginis už 4,17 mln. eurų. „Novaturas“ pranešė, kad vasario mėn. apyvarta siekė 8,3 mln. eurų – 54 proc. daugiau nei 2017 m. vasarį. Kelionių organizatorės akcijos vakar pabrango 1,89 proc., iki 10,81 euro už akciją.