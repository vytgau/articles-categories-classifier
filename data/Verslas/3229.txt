Taip pat buvo aptarti 2017 metų tarptautiniai renginiai, kuriuose Lietuva aktyviai kėlė klausimus dėl Astravo AE saugos, ir kur dar kartą buvo patvirtinta, kad Baltarusija, vystydama Astravo AE, pažeidinėja tarptautinių konvencijų reikalavimus. Taip pat buvo aptarti Lietuvos institucijų veiksmai ruošiantis svarbiausiems 2018 metų renginiams ir įvykiams. Užsienio reikalų ministras susitikime pabrėžė, kad Astravo AE yra aplinkosaugos ir branduolinės saugos grėsmių šaltinis, o projekto naudos tiesiog neegzistuoja. „Baltarusijai tiek daug elektros energijos nereikia, o užsienio rinkų nėra. Įvertinus potencialias grėsmes tampa aišku, kad šis projektas paremtas ne ekonomine logika, o politiniais išskaičiavimais“, - sakė L. Linkevičius. 2017 metais įvyko net keturi labai svarbūs tarptautiniai renginiai, kuriuose Lietuva aktyviai kėlė Astravo AE klausimą: Branduolinės saugos konvencijos peržiūros susitikimas, Espo ir Orhuso konvencijų šalių susitikimai ir Tarptautinės atominės energijos agentūros (TATENA) Generalinė Konferencija. Birželio mėnesį Minske vykęs Jungtinių Tautų Espo konvencijos (dėl tarpvalstybinio poveikio aplinkai vertinimo) šalių susitikimas paliko galioti 2014 metų sprendimą, kuriuo pripažinta, kad Baltarusija stato Astravo AE pažeidinėdama Espo konvencijos reikalavimus. Tų pačių metų rugsėjo mėnesį Juodkalnijoje vykęs Jungtinių Tautų Orhuso konvencijos (dėl visuomenės informavimo ir dalyvavimo priimant sprendimus) šalių susitikimas taip pat pripažino, kad Baltarusija, vystydama Astravo AE projektą, pažeidė visuomenės teisę gauti informaciją ir dalyvauti priimant sprendimus aplinkos apsaugos klausimais. Tai jau trečias kartas, kai konstatuojama, jog Baltarusija nesilaiko savo tarptautinių įsipareigojimų pagal Orhuso konvenciją. Tarptautinėje arenoje Lietuva nuolat reiškia susirūpinimą, kad Baltarusija manipuliuoja tarptautiniais branduolinės saugos instrumentais ir selektyviai taiko saugos standartus vystant Astravo AE projektą. Svarbiausi klausimai Lietuvai - Astravo aikštelės parinkimas AE statybai ir galimas neigiamas poveikis Lietuvos aplinkai ir gyventojams nebuvo nagrinėti nei TATENA SEED misijos, nei ES streso testų metu, todėl Lietuvos pozicija lieka nepakitusi: stabdyti Astravo AE statybas ir pasitelkus tarptautinius ekspertus iš pagrindų peržiūrėti projektą. Rugsėjo 15 dieną užsienio reikalų ministro įsakymu buvo sustiprinta tarpinstitucinės darbo grupės sudėtis į ją įtraukiant aplinkos ir energetikos viceministrus, Priešgaisrinės apsaugos ir gelbėjimo departamento atstovus. Darbo grupei pavesta koordinuoti Lietuvos institucijų veiksmus, kuriais siekiama, kad Lietuvos kaimynystėje nebūtų nesaugių branduolinės energetikos objektų.