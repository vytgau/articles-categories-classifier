Pasak dienraščio, viena pagrindinių priežasčių, kodėl nuo 2016 metų pradėtų bankrotų procesų skaičius pastebimai lenkia krizinį 2009-2010 metų laikotarpį yra ta, kad 2016-ųjų vasarą pradėjo veikti Bankroto administratorių atrankos kompiuterinė programa. Institucijoms, teikiančioms pareiškimą teismui dėl bankroto bylos, nebereikia siūlyti bankroto administratoriaus kandidatūros. Ši programa neleidžia administratoriui atsisakyti administruoti įmonės, todėl „Sodra“ ir Mokesčių inspekcija įgavo galimybę inicijuoti daug bankroto procesų. VŽ teigimu, bankroto procedūros pernai buvo pradėtos beveik 3 tūkst. įmonių. Daugiausiai jų pradėta didmenine ir mažmenine prekyba užsiimančioms įmonėms, šiame sektoriuje fiksuotas ir didžiausias bankrotų skaičiaus augimas.