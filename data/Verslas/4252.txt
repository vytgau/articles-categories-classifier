Pareigūnai, bendradarbiaudami su policija, Viešojo saugumo tarnyba ir oro uosto aviacijos saugumo skyriaus darbuotojais, rūpinasi tiek saugumo užtikrinimu, tiek viešosios tvarkos priežiūra, teigiama Lietuvos oro uostų pranešime žiniasklaidai. Vilniaus oro uosto direktorius Olafas Martensas pasakoja, kad šiuo metu oro uosto teritorijoje nuo 4 val. ryto iki 23 val. vakaro patruliuoja trys „Ekskomisarų biuro“ darbuotojai. „Vilniaus oro uostas kasdien sulaukia daugiau negu 13 tūkstančių keleivių ir juos pasitinkančių ar išlydinčių asmenų. Kaip žinia, didesnės žmonių susibūrimo vietos sulaukia ir daugiau nesąžiningų asmenų dėmesio. Tad besirūpindami savo keleivių saugumu nusprendėme, kad mūsų darbuotojų ir budinčių tarnybų pastangų užtikrinti viešąją tvarką nebeužtenka. Dėl to pradėjome dirbti su „Ekskomisarų biuru“, – sako O. Martensas. Pasak Vilniaus oro uosto vadovo, minėti saugos pareigūnai patruliuoja tarp oro uosto atvykimo ir išvykimo terminalų bei automobilių stovėjimo aikštelių, tikrina, kad ant estakados bei jos prieigose nebūtų palikta automobilių. Be to, jie padeda užtikrinti, kad išvykstančių keleivių transporto priemonės sustotų tik specialiai tam skirtose vietose. Dar viena naujųjų darbuotojų užduotis – palaikyti viešąją tvarką Vilniaus oro uosto teritorijoje. Pareigūnai užtikrina, kad oro uosto terminaluose nesibūriuotų keliauti nesiruošiantys ar sugrįžtančių artimųjų nelaukiantys asmenys. Vilniaus oro uosto direktoriaus teigimu, pagrindiniuose Lietuvos oro vartuose nuolat patruliuoja Viešojo saugumo tarnybos pareigūnai, taip pat budi policijos patrulių rinktinės nariai. Jie tvarka oro uosto teritorijoje rūpinsis ir toliau, dirbdami drauge su „Ekskomisarų biuro“ pajėgomis.