Vasario 28-ąją Valstybinė kainų ir energetikos kontrolės komisija planuoja priimti naują šilumos supirkimo tvarką. Komisijos skaičiavimais, siūlomi pakeitimai leistų sumažinti šilumos kainas centralizuoto šildymo vartotojams. Prognozuojama, kad šilumos kaina Vilniuje gali mažėti iki 16,2 proc., Kaune – iki 6,4 proc., o Klaipėdoje – iki 3,4 proc. Pasak Nepriklausomų šilumos gamintojų asociacijos prezidento Vytauto Kisieliaus, dabar galiojanti tvarka neužtikrina mažiausių kainų vartotojams ir prieštarauja sąžiningai konkurencijai. „Svarbiausia, kad gyventojams pagaliau bus sudarytos sąlygos šilumą įsigyti iš tų, kurie ją pagamins pigiausiai", – teigia V. Kisielius. Pasak jo, savivaldybėse veikiantys šilumos tiekėjai šiuo metu pirmiausia susiperka savo pačių pagamintą šilumą, o trūkstamas kiekis įsigyjamas iš nepriklausomų gamintojų. Jis sako, kad nepriklausomi gamintojai šilumą gali parduoti tik tuomet, kai ją pagamina pigiau, nei tą padaryti galėtų patys šilumos tiekėjai. Pasak jo, dabartinis gyventojų piktinimasis šildymo sąskaitomis yra pagrįstas, todėl rinkai būtini pokyčiai ir sprendimai, leisiantys jas sumažinti.