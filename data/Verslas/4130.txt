Vienoje Klaipėdos „Maxima“ parduotuvių arbūzą nusipirkęs miestietis liko nustebęs, kai grįžęs ant etiketės pastebėjo kuriozą. „Gamintojas parašytas Ukraina, o kilmės šalis – Rusijos Federacija. Parašiau į „Maxima LT“ feisbuko paskyrą. Po kelių dienų gavau atsakymą, esą įsivėlė klaida. Kai paklausiau, kur iš tikrųjų buvo užaugintas arbūzas, atsakymo nesulaukiau. Iš esmės, žiūrint į gamintoją ir kilmės šalį, galima spręsti, kad arbūzas buvo užaugintas Kryme arba Donbaso teritorijoje“, – svarstė jis. „Maxima“ Komunikacijos ir korporacijų reikalų departamentas „Vakarų ekspresui“ patvirtino apie įsivėlusią klaidą ir situaciją paaiškino. „Pirmiausia pirkėjų norėtume atsiprašyti už nesusipratimą. Jis įvyko dėl netinkamos IT sistemos konfigūracijos, dėl to prekės gamintojas ir kilmės šalis etiketėje skyrėsi. Mūsų IT komanda šalina techninius nesklandumus. Tikimės, jog šie darbai neužtruks“, – rašoma pranešime. „Maxima“ patikino, kad šiuo metu jos prekybos centruose prekiaujama arbūzais, importuojamais iš Rusijos arba Brazilijos.