Europos vertybinių popierių ir rinkų institucija (European Securities and Markets Authority, ESMA) siekia, kad dvinariai pasirinkimo sandoriai (angl. binary options) būtų iš viso neprieinami neprofesionaliesiems investuotojams, o prekyba susitarimais dėl kainų skirtumų (angl. contracts for difference, CFDs) taptų mažiau rizikinga ir skaidresnė, pranešė Lietuvos bankas. ES institucijų atlikti tyrimai liudija, kad didžioji dalis susitarimais dėl skirtumų prekiaujančių neprofesionaliųjų investuotojų (74-89 proc.) praranda pinigus, o vieno kliento vidutinė patiriamų nuostolių suma svyruoja nuo 1 600 iki 29 000 eurų, tokius duomenis pateikia Lietuvos bankas. Naujoji Finansinių priemonių ir rinkų direktyva (MiFID II), įsigaliojusi nuo 2018 m. pradžios, suteikė galimybę ESMA taikyti griežtas intervencines priemones (draudimus ir ribojimus) tiems produktams ir paslaugoms, kurios kelia ypatingą grėsmę neprofesionaliesiems investuotojams, aiškinama Lietuvos banko pranešime. Atsižvelgusi į grėsmes, ESMA priėmė netrukus visoje Europos Sąjungoje (ES) įsigaliosiantį sprendimą uždrausti reklamuoti, siūlyti ir parduoti neprofesionaliesiems investuotojams dvinarius pasirinkimo sandorius ir pradėti taikyti ribojimus susitarimams dėl kainų skirtumo. Susitarimams dėl kainų skirtumo nustatomas sverto limitas, kiekvienai atskirai sąskaitai taikoma pozicijų uždarymo dėl sumažėjusios maržos taisyklė bei apsauga nuo neigiamo balanso. Taip pat nustatomas draudimas taikyti produkto platinimo skatinimo priemones ir prievolė skelbti standartizuotą įspėjimą apie riziką. Kaip teigiama Lietuvos banko pranešime, šių priemonių imtasi, nes minėti produktai yra sudėtingi, rizikingi, nepakankamai skaidrūs ir kyla nemažai problemų dėl jų siūlymo, prekybos bei platinimo. Tikimasi, kad ESMA sugriežtintos priemonės dar šių metų gegužės mėnesį bus paskelbtos ES oficialiajame leidinyje. Po šio paskelbimo praėjus pereinamajam laikotarpiui, jos įsigalios visoje ES, kartu ir Lietuvoje. Draudimams dėl dvinarių pasirinkimo sandorių taikomas vieno mėnesio, prekybos susitarimais dėl kainų skirtumų apribojimams - dviejų mėnesių pereinamasis laikotarpis. Lietuvos bankas taip pat primena gyventojams apie tris pagrindines rekomendacijas prieš investuojant lėšas: neinvestuoti į produktus, kurių esmės nesuprantate, patikrinti, ar investavimo paslaugas siūlanti įstaiga turi reikiamą licenciją, ir vengti pasiūlymų, kuriais žadamas „greitas praturtėjimas“ ir „jokios rizikos“. Be to, Lietuvos bankas skelbia sąrašą subjektų, neturinčių teisės mūsų šalyje teikti investicinių paslaugų, bet jas siūlančių ir sudarančių galimybes prekiauti finansinėmis priemonėmis jų administruojamose interneto svetainėse. Tarp jų siūlomų produktų nemažai ir minėtų išvestinių finansinių priemonių.