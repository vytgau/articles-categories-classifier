Šių žuvų kilogramas „Naujojo turgaus“ žuvų skyriuje kainavo 6,5 euro. Prekybininkai tikina, kad nors ir brangokos, tačiau žuvelės ant prekystalių neužsibus. „Iki antros trečios valandos viską išparduosiu“, – DELFI sakė pardavėja. Iš pradžių pirkėjai tik atsargiai stebėjo, studijavo kainas, tačiau supratę, kad pigiau nebebus, ėmė pirkti. „Kaip jums ši kaina?“, – paklausta sutuoktinių pora, laukianti, kol pasvers stintų kilogramą. „O kaip jums atrodo? – klausimu į klausimą atsakė žuvis perkanti klaipėdietė. – Žinoma, kad brangu, tačiau jau labai norisi šių žuvelių“. „Jei jau viskam galas, tai nors stintų atsivalgysime“, – juokėsi moteris. Savo ruožtu Karklės žvejys Taurūnas Araškevičius DELFI sakė, kad šių žuvelių kaina neturėtų stebinti, nes pirmosios stintos po 4,5–5 eurus kainavo ir pernai. „Penki eurai, kaip įkalti. Už tiek pardavinėdavome stintas prekybininkams pernai. Kokį antkainį jie užsideda, nežinau. O prieš šventes stintų kaina kilo, po Naujųjų šiek tiek krito. Kol kas aš dar į jūrą plaukiau tik pirmą kartą ir laimikio nepardaviau, tai kokios kainos šiemet, nežinau“, – kalbėjo žvejys. T. Araškevičiaus grandies laimikis neįspūdingas – apie 30 kg. Tačiau galimybės atsigriebti gamta nesuteikė. Nes ir vėl artėja audra ir tinklų statyti nebus galimybės. „Žiūrėjau orų prognozes, penktadienį 17 val. kyla vėjas. Šiemet tie orai vieni kataklizmai. Neįmanoma normaliai dirbti“, – spjaudėsi T. Araškevičius. Jis pridūrė, kad priekrantės žvejus skriaudžia ne tik gamta, bet ir valdžia. „Ne tik stintų mažėja, bet ir tinklus mūsų „apkarpė“. Anksčiau viena grandis galėjo 4 km tinklų statyti, dabar tik 1,5 km. O mes išgaudome tik 13,5 proc. stintų. Daugiausiai, 50 proc., tenka rusams ir Nemuno deltos žvejams, kurie stintas tinklais traukia tiesiog nerštavietėse. Tačiau visi ant mūsų siunta, nes mes pirmąsias stintas sugauname ir didžiausią kainą už jas gauname“, – skundėsi žvejys. 