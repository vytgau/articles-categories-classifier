Pareigūnai išsiaiškino, kad daugiabučio gyvenamojo namo bute parduotuvę su persirengimo ir matavimosi kabinomis, vitrinomis ir lentynomis prekėms sudėti įsirengęs vyras prekes parduodavo tik pažįstamiems arba jų rekomenduotiems asmenims. Pirminių ikiteisminio tyrimo veiksmų metu nustatyta, kad socialiniame tinklalapyje www.facebook.com, naudodamasis sukurta paskyra, vyras talpino skelbimus su prekių nuotraukomis, o apie kainą pranešdavo asmeninėmis žinutėmis. Veiklos vykdymo bei vyro gyvenamojoje vietoje atlikus kratas, rasta ir paimta daugiau kaip 1 100 svetimais prekių ženklais pažymėtų drabužių, avalynės bei kitų prekių, 9 000 eurų, galbūt gautų iš nusikalstamos veikos, kitų, tyrimui reikšmingų daiktų. Kratos metu rasti drabužiai pažymėti svetimais ‒ Armani Jeans, Gucci, Philipp Plein, Valentino, Prada, Kenzo, DSQUARE, Hugo Boss ir kt. prekių ženklais. Pirminiais skaičiavimais, kratos metu rastų ir paimtų prekių bendra vertė viršija 100 tūkst. eurų. Vilniaus apskr. vyriausiojo policijos komisariato Kriminalinės policijos ekonominių nusikaltimų tyrimo valdyboje atliekamas ikiteisminis tyrimas dėl svetimo prekių ar paslaugų ženklo panaudojimo (Lietuvos Respublikos baudžiamojo kodekso 204 str.).