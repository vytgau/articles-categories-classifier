Laidos „Boso valanda su S. Jovaišu“ svečias – Kauno „Žalgirio“ generalinis direktorius Paulius Motiejūnas. 2017m. P. Motiejūnas pripažintas geriausiu Lietuvos sporto vadybininku. Tačiau, kaip sako pats laidos svečias, jo darbas nėra tik vadovavimas krepšinio klubui. „Krepšinio klubas „Žalgiris“ – mūsų vizitinė kortelė. Mes taip pat esame Kauno „Žalgirio“ arenos operatoriai. Europoje yra tik du krepšinio klubai, kurie patys yra ir arenų operatoriai. Tai – „Fenerbahče“ ir mes. Po mūsų vėliava taip pat – jaunimo komanda, kuri žaidžia antroje lygoje, futbolo komanda, kuri žaidžia pirmoje lygoje, moterų futbolo komanda ir regbio komanda, o dar suvenyrų parduotuvė“, – pasakojo laidos svečias. P. Motiejūnas džiaugiasi, kad dabar turi labai daug galimybių, jėgų ir užsivedimo padaryti taip, kad būtų dar geriau. Anot pašnekovo, aplinkoje nebėra tų žmonių, kurie demotyvuodavo ar keldavo įtampą. „Didžiausią malonumą man teikia tokios situacijos, kai kažkas, anot kitų, tikrai nepavyks, bet paima ir pavyksta. Kai kiti sako: ai, čia mes jau viską bandėme ir tau tikrai nepavyks arba reikia, kad komanda laimėtų ir tik tada gali pavykti, pasisekti. Tačiau pavyko pakeisti mentalitetą, atrasti kotokį mąstymą. Mes, lietuviai, turim tą bruožą nepasitikėti savimi, nusivertinti“, – aiškino P. Motiejūnas. Klubo vadovas sako, kad tai, jog šiuo metu sekasi neblogai, nelinkęs priskirti vien tik savo nuopelnams. Anot P. Motiejūno, svarbiausias įrankis jo darbe – atvirumas. „Visada įvertinu realią komandos sitauciją ir neslepiu jos. Turima informacija pasidalinu tiek su kolegomis, tiek su žaidėjais. Kauno „Žalgiris“ turi didelę istoriją, visi suprantame, kad vienaip ar kitaip klubas toliau gyvuotų ir be mūsų. Aš visą laiką sakydavau ir norėdavau, kad dirbtume atvirumu. Man patikdavo, kada tiksliai žinai, kad va, yra taip blogai, o ne, kad žaidėjams pasakyčiau, kad yra blogai, bet vėliau papildyčiau, kad čia dar truputį blogiau, nei, kad sakiau iš pradžių“, – pasakoja P. Motiejūnas. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.