Pasak VPT, penkiose iš šešių sutarčių nustatyta įstatymo pažeidimų. ESO tarptautinį konkursą paskelbė šių metų pradžioje, jį sudarė 6 dalys. „Tiekėjų pasiūlymai buvo vertinami pagal ekonominio naudingumo vertinimo kriterijus, vienas iš kurių buvo prekių pristatymo terminas. Būtent dėl pasiūlyto trumpiausio termino – 5 kalendorinių dienų, dvejose iš šešių pirkimo dalių laimėtoja pripažinta „Elgama-elektronika“, nors jos kaina buvo didesnė nei kitų tiekėjų“, – rašoma VPT pranešime. Bendra su „Elgama-elektronika“ pasirašytos sutarties vertė – 1,641 mln. eurų (be PVM), o antroje ir trečioje vietoje likusių dalyvių kainos buvo mažesnės – atitinkamai 1,554 mln. ir 1,611 mln. eurų. Ketvirtadienį pristatė išmaniuosius skaitiklius Elektros ir dujų skirstymo bendrovės „Energijos skirstymo operatorius“ (ESO) lapkričio 16 d. paskelbė pasiūlymus dėl išmaniųjų skaitiklių diegimo. Skelbiama, kad optimaliausiu variantu Lietuvai būtų išmaniuosius elektros skaitiklius pradėti diegti nuo 2019 m. ir tai užtruktų ketverius metus. Tiesa, tokiam pasiūlymui dar turėtų pritarti Valstybinė kainų ir energetikos kontrolės komisija. Galimi ir kiti šių skaitiklių scenarijai, t.y., kad diegimas prasidėtų taip pat 2019 m., bet truktų ilgiau, pavyzdžiui, 5 arba 10 metų. Skaičiuojama, kad viso projekto vertė siekia apie 219 mln. eurų, planuojama įdiegti 1,6 mln. vienetų skaitiklių, tad vienas skaitiklis su diegimo, infrastruktūros ir kitomis papildomomis išlaidomis atsieitų apie 137 eurus. Įdiegus išmaniąją apskaitą gyventojai per metus sutaupytų bent 7 proc. elektros energijos, o valstybei toks sprendimas atneštų finansinės ir socialinės naudos, skelbiama pranešime spaudai. ESO: viešieji pirkimai buvo atlikti skaidriai „Šio, kaip ir kitų ESO atliekamų viešųjų pirkimų procedūros buvo atliktos skaidriai, vadovaujantis visomis Viešųjų pirkimų įstatymo nuostatomis. VPT atliko ne pirkimo procedūrų, o sutarties vykdymo patikrinimą ir pateikė savo išvadas. Minimo pirkimo pasiūlymai buvo vertinami ekonominio naudingumo būdu, vienas iš vertinimo kriterijų buvo skaitiklių pristatymo terminas. Vykdant sutartį, nesilaikius nustatyto termino, skaitiklių tiekėjui buvo taikytos sutartyje numatytos finansinės sankcijos už dalies užsakymų įvykdymo vėlavimą. Skaitikliai dažniausia buvo pristatomi vidutiniškai per ilgesnį nei sutarta terminą – 20 dienų. Kiti konkurse dalyvavę tiekėjai pasiūlė kur kas ilgesnį skaitiklių pristatymo terminą. Viešųjų pirkimų skaidrumas – vienas iš svarbiausių ESO veiklos tikslų. Bendradarbiaudami su Viešųjų pirkimų tarnyba, vertiname jų pateiktas išvadas ir svarstysime jų įgyvendinimo galimybes“, – teigiame ESO išplatintame pranešime.