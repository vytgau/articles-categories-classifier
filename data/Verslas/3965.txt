„Iniciatorių gatvėje, esančioje prie Kauno klinikų, susidūriau su dilema. Šioje gatvėje yra tik vienas ženklas, perspėjantis apie akligatvį. Vadinasi, man ten važiuoti nedraudžiama, tačiau norint išvažiuoti, nepavyks to padaryti. Tačiau problema ne tai. Minėtoje gatvėje nepastebėjau jokios papildomos nuorodos, informacijos, kur galėčiau sumokėti už automobilio parkavimą, nors ir mačiau, jog toje zonoje automobilio stovėjimas – mokamas“, – pasakojo „Kas vyksta Kaune“ skaitytojas. Pasak vairuotojo, jis neturi jokių priekaištų, kad aplankęs artimą žmogų ligoninėje ir grįžęs prie savo automobilio, pastatyto mokamoje zonoje, kurioje už parkavimo laiką nesumokėjo, rado lapelį su nurodymu, kad jis turės susimokėti šešių eurų rinkliavą. Neramina esą tik tai, kad nėra pakankamai informacijos, kurioje vietoje rasti artimiausią parkomatą. „Iniciatorių gatvėje nemačiau nė vienos nuorodos, kurioje būtų pažymėta, jog kažkurioje iš aplinkinių gatvių galiu rasti vietą, kur sumokėti už tai, kad pastačiau automobilį mokamoje zonoje. Vokietijoje, kur šiuo metu gyvenu, tokių problemų nėra. Visada maniau, kad Lietuva – civilizuota šalis, bet tikriausiai būsiu apsirikęs“, – svarsto jis. Vyras retoriškai klausia, jei jis, būdamas šiek tiek daugiau nei keturiasdešimties metų amžiaus nerado išeities, kaip susimokėti už automobilio stovėjimą, tai ką daryti vyresnio amžiaus vairuojantiems žmonėms ar užmiesčių gyventojams, kurie atvyksta į Kauno klinikas vizitui pas gydytojus ar aplankyti čia gydomų artimųjų? „Žinoma, yra galimybė įdiegti į telefoną specialią programėlę, kuria įmanoma sumokėti už automobilio stovėjimą. Tačiau, toks būdas tėra palengvinimas vairuotojams, o ne būtinoji prievolė. Be to, ne visi turi išmaniuosius telefonus. Kai įstaigai „Automobilių stovėjimo aikštelės“ pranešiau apie pastebėjimą dėl informacijos apie parkomatus trūkumo, man buvo pasakyta, kad nežinojimas neatleidžia nuo atsakomybės ir pasiūlyta kreiptis į Kauno miesto savivaldybės administracijos direktorių – rašyti jam laišką“, – teigė portalo „Kas vyksta Kaune“ skaitytojas. „Automobilių stovėjimo aikštelės“ direktorius Justas Limanauskas išgirdęs apie vairuotojui nutikusią situaciją, sako, kad, jei vairuotojas minėtoje gatvėje nerado parkomato, esą galėjo pavažiavęs automobiliu susirasti artimiausią. „Mūsų interneto puslapyje yra nurodytos vietos, kur mieste stovi parkomatai. Mes negalime parkomatų statyti kiekvienoje gatvėje, kur mokamos automobilių stovėjimo zonos. Dėl šios priežasties esame suteikę galimybę vairuotojams už parkavimą sumokėti telefonu – siunčiant trumpąją žinutę, taip pat galima tai padaryti naudojantis mobiliąja programėle, galioja ir lapeliai, kuriuos reikia nutrinti. Jei kiekvienoje gatvėje pastatytumėme po parkomatą, parkavimas dar pabrangtų“, – komentavo J. Limanauskas. Pasak įstaigos „Automobilių stovėjimo aikštelės“ direktoriaus, artimiausi parkomatai netoli Kauno klinikų yra pastatyti Lankos, K. Genio bei V. Lašo gatvėse. „Galima spėti, kad vairuotojas važiuodamas link sustojimo vietos Iniciatorių gatvėje, kelyje pravažiavo pro mažiausiai tris parkomatus, bet tikriausiai jų nepastebėjo“, – svarsto J. Limanauskas. Skaitykite daugiau čia.