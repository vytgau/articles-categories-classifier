Statistikos departamento duomenimis, bendram kainų pokyčiui daugiausia įtakos turėjo 8,1 proc. rafinuotų naftos produktų kainų padidėjimas ir 1,8 proc. maisto produktų kainų sumažėjimas. Lietuvos rinkoje parduotos pramonės produkcijos kainos per mėnesį padidėjo 1,1 proc., neįskaitant rafinuotų naftos produktų - 0,6 proc. Labiausiai - 8,9 proc. - pabrango žalios naftos gavybos produkcija. Daugiausia - 2,6 proc. - atpigo chemikalai ir chemijos produktai. Iš maisto produktų atpigo cukrus - 8,5 proc., perdirbta ir konservuota mėsa - 4,8, grūdų malimo produktai - 2,4 proc. Tačiau pabrango džiūvėsiai ir sausainiai, ilgai išsilaikantys konditerijos kepiniai ir pyragaičiai - 8 proc., paukštiena ir kiti mėsos gaminiai - 2,2, duona ir švieži konditerijos kepiniai - 1,5 proc. Ne Lietuvos rinkoje parduotos pramonės produkcijos kainos per mėnesį padidėjo 2,4 proc., neįskaitant rafinuotų naftos produktų - kainų pokytis buvo artimas nuliui. Euro zonos rinkoje parduotos pramonės produkcijos kainos per mėnesį padidėjo 3,5 proc., ne euro zonos rinkoje - 1,7 proc. Per metus (2017 m. lapkričio mėn., palyginti su 2016 m. lapkričio mėn.) visos gamintojų parduotos pramonės produkcijos kainos padidėjo 4,9 proc., neįskaitant rafinuotų naftos produktų - 2,1 proc. Lietuvos rinkoje parduotos pramonės produkcijos kainos per metus padidėjo 4,6 proc., neįskaitant rafinuotų naftos produktų - 2,8 proc. Ne Lietuvos rinkoje parduotos pramonės produkcijos kainos per metus padidėjo 5,1 proc., neįskaitant rafinuotų naftos produktų - 1,5 proc. Euro zonos rinkoje parduotos pramonės produkcijos kainos per metus padidėjo 3 proc., ne euro zonos rinkoje - 6,8 proc.