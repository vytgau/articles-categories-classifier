Pasak mugės organizatoriaus Vytenio Urbos, jau seniai Kaziuko mugė nebėra tik prekybos aikštė. Vilniaus etninės kultūros centrui patikėta rengti Kaziuko mugės koncertų programą. Šventės atidarymo ceremonija - penktadienį, 15.30 val., Lukiškių aikštėje. Jos pradžią skelbs tabalai - instrumentas, skirtas sukviesti bendruomenę, suburti jos narius. Kaziuko mugės kultūros programa apims Gedimino prospektą nuo Lukiškių iki Katedros aikštės: čia stovės dvi scenos, prie Nacionalinio dramos teatro vyks teatriniai ir muzikiniai pasirodymai, o skirtingose prospekto vietose bus įkurtos gatvės muzikantų stotelės. Kovo 3-4 dienomis, šeštadienį ir sekmadienį, Vilniaus rotušės aikštėje nusidrieks šimto metrų ilgio stalas, prie kurio prisėsti ir paragauti šventinių patiekalų bus kviečiami visi mugės svečiai. Šimtmečio stalas taps vienu pagrindinių šių metų mugės akcentų, susitikimų ir bendravimo vieta. Šimtmečio stalo meniu bus sudarytas tik iš lietuviškų produktų. Projekto partnerių dėka šventinių pietų bus galima paragauti už simbolinę kainą. Abi dienas prie šventinio šimtmečio stalo vyks muzikinė programa ir kitos pramogos, skirtos suburti mugės svečius ir paminėti Lietuvos valstybės atkūrimo šimtmetį, pagerbti gimusius vasario 16-ąją bei kovo 11-ąją. Šurmuliuojančioje aikštėje bus fiksuojami keli itin gardūs rekordai. Raseinių rajono savivaldybė pristatys senosios Žemaitijos sostinės entuziastų pagamintą didžiausią Lietuvoje saldžiąją verbą, kuri bus papuošta įvairiaspalviais meduoliais. Greta veiks kiemelis, kur Raseinių Magdelė supažindins su Šiluva - šių metų mažąja Lietuvos kultūros sostine.  Lukiškių aikštėje drožėjų klubas benzininiais pjūklais drožinės įvairias figūras, tad aikštėje iškils pelėdos, ereliai ir kitos skulptūros. Kiekvieną mugės dieną aikštėje vyks greitojo pjovimo rungtynės, kurių metu medžio kaladė meno kūriniu taps greičiau nei per valandą. Visi darbai po varžybų bus parduodami mugės metu rengiamuose aukcionuose. Arkikatedros aikštėje mados gerbėjus užeiti kvies Dizaino alėja, kur susiburs jaunieji Lietuvos dizaineriai. Šioje aikštėje ir aplink ją tradiciškai bursis „Vaikų ir jaunimo Kaziukas“ - erdvė, kurioje netrūks žaidimų, kitų pramogų. Sekmadienį Šventaragio slėnyje vaikų ir jaunimo lauks baltiški žaidimai, o jau tradiciniu tapęs orientacinis šventės žaidimas virs „Šimtmečio detektyvu“ ir suteiks progą žaidėjams narplioti miesto bei mugės paslaptis. Kaip ELTA jau skelbė, Kaziuko mugės išvakarėse pasklido žinia, kad šalčiai gali sumenkinti prekeivių norą dalyvauti mugėje. Tačiau, anot mugės organizatoriaus V. Urbos, tai nėra didelis skaičius. Daugiausia išsigandusiųjų šalčių ir dėl to nusprendusių nedalyvauti - iš pietinių šalių, daugiausia - italai. Šiemet laukiama svečių net iš 19-os šalių. Pasak V. Urbos, per keliolika jo patirties metų tai pirmas kartas, kai prieš mugę spaudžia toks didelis šaltis. Tiesa, savaitgalį prognozuojami nuosaikesni orai. Pagal Lietuvos hidrometeorologijos tarnybos prognozę, penktadienį-sekmadienį dienomis bus -7-5, naktimis -12-14 laipsnių šalčio.