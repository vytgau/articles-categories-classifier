Britai itin susirūpinę dėl nekvalifikuotų ar žemos kvalifikacijos imigrantų, kurie dirba vadinamąsias antisocialines valandas – anksti ryte, vėlai vakare ir savaitgaliais. Taip esą iškraipoma visa darbo rinka bei apmokėjimas už darbą. Imigracijos politiką po „Brexit“ formuojantys asmenys prabilo apie tai, kad reikia ženkliai apriboti tokios darbo jėgos iš ES srautą, jau pateikti pasiūlymai, kaip šį sumanymą įgyvendinti, kai britai paliks bendriją. Šiems darbuotojams turėtų būti suteikiami laikini – 2 metų trukmės – leidimai dirbti JK, jie nesuteiktų teisių į socialinį būstą, mokesčių lengvatas ir bet kokią kitą valstybės paramą. Pasiūlymo autorius David’as Goodhart’as sako, kad šios kategorijos darbuotojai yra tarsi griaunamoji imigracijos politikos jėga. Jo idėja sulaukė kontroversiškų vertinimų. Tuo tarpu Vidaus reikalų ministerija oficialios savo politikos dėl imigracijos į JK po „Brexit“ dar nedeklaravo. Praėjusį rugsėjį nutekėję dokumentai atskleidė, kad gali būti įvesta dviejų lygių darbo leidimų sistema, o atvykėliai nepretenduotų į nuolatinio JK gyventojo statusą. Atskira tvarka turėtų būti nustatyta sezoniniams darbuotojams, nuo kurių yra priklausomi daugybė šalies verslų, ypač žemės ūkio sektoriuje. Manoma, jog vien čia kasmet prireikia bent 60 tūkst. laikinų darbuotojų. Kalbėta ir apie atskiras sąlygas dirbti jaunimui – nuo 18 iki 30 metų žmonėms. Daugiau naujienų saviems Jungtinėje Karalystėje - tiesa.com.