„Air Baltic“ atstovė spaudai Alisa Briedė tokią informacija patvirtino, paaiškindama, kad tai padaryta „dėl techninių bei skrydžio saugumo priežasčių“. „Visiems naujiems lėktuvų modeliams skiriamas ypatingas dėmesys. Visi mūsų turimi „Bombardier CS300“ dabar tikrinami – atliekamas jų techninis patikrinimas“, – sakė A.Briedė. Veikiausiai dėl to „Air Baltic“ atšaukė skrydžius iš Rygos į Helinkį ir Kazanę. „Air Baltic“ žinioje taip pat yra 11 „Boeing 737“ bei 12 turbosraigtinių „Bombardier Q400 NextGen“. Pirmuosius du iš 20-ies užsakytų naujų 145-ių vietų „Bombardier CS300“ Latvijos oro vežėja gavo praėjusių metų pabaigoje. Šių metų pabaigoje bendrovės žinioje turėtų būti aštuoni tokie lėktuvai, o likusieji bendrovei bus perduoti iki 2019-ųjų pabaigos. „Air Baltic“ vadovas Martinas Gaussas praėjusio mėnesio pabaigoje pranešė, jog jo vadovaujama bendrovė ketina užsakyti dar 14 „Bombardier CS300“.