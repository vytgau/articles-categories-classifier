Šiuo metu pigiai įsigytas SGD Lietuva saugo Latvijos dujų saugykloje ir jas panaudoja tuomet, kai šildymo sezono metu išauga kainos. Tačiau tokia situacija gali keistis, jeigu Latvijos reguliuotojas sutiks su „Conexus Baltic Grid“ prašymu padidinti įkainius. Sprendimas dėl naujų tarifų turėtų būti priimtas kovo pradžioje. Tokiu atveju vasarą įsigytų SGD neapsimokės gabenti į Latviją, o žiemą SGD yra gerokai brangesnės nei „vamzdinės“ Rusijos „Gazprom“ dujos, tad kiltų grėsmė terminalo išnaudojimui. Dujų prekybos bendrovės „Lietuvos dujų tiekimas“ vadovas Mantas Mikalajūnas Eltai sakė, kad padidinti tarifai verstų įmonę pergalvoti, ar verta Latvijoje talpinti komercinėms reikmėms naudojamas dujas. Tokiu atveju Lietuva Inčukalnyje saugotų tik įstatymu numatytą 30-40 mln. kubinių metrų dujų rezervą, skirtą užtikrinti tiekimą šalčiausiu metu. „Kol kas tai yra tik projektiniai skaičiai, ir mūsų įmonė teikia pastabas, - mūsų nuomone, nėra pagrįstas tas kainos didėjimas, ir tai gali žymiai sumažinti interesą saugoti dujas komerciniams poreikiams“, - Eltai sakė M. Mikalajūnas. Pasak jo, dujų saugojimas Inčukalnyje pernai kainavo apie 1,5 euro už megavatvalandę, o su visais kitais mokesčiais suma siekia daugiau nei 2 eurus. Tačiau padidinus įkainius, vien saugojimas galėtų kainuoti daugiau nei 2 eurus, o bendra dujų gabenimo kaina viršytų 2,5 euro, todėl Inčukalnio dujų saugykla taptų nekonkurencinga. „Mūsų nuomone, 2 eurai dar yra ta ribinė kaina, kai tiekėjai gali naudotis saugykla, įvertinus vasaros ir žiemos dujų kainas. Aišku, priklausys nuo dujų kainų prognozių, tai kol kas sunku pasakyti, kaip realiai elgsimės, ir priklausys nuo to, kokius tarifus patvirtins“, - teigė M. Mikalajūnas. Iki šiol Klaipėdos SGD terminalą ir Latvijos dujų saugyklą „Lietuvos dujų tiekimas“ siekė išnaudoti kaip vienas kitą papildančius objektus ir taip sumažinti dujų kainas. Tačiau M. Mikalajūnas pripažįsta, kad gali tekti keisti visą verslo modelį. „Mūsų, kaip tiekėjo, noras ir pareiga - užtikrinti kuo geresnes sąlygas mūsų klientams. Vasarą vartojimas labai mažas, ir dėl to mažo vartojimo yra pakankamai sunku išdujinti atsigabentą krovinį per tam tikrą laiką, tai Inčukalnis ir yra ta vienintelė išeitis, kur galima pasidėti dujas ir išlaikyti gyvybingą tiekimo grandinę. Didinant saugyklos tarifus šita tiekimo grandinė apsunkinama“, - teigė M. Mikalajūnas. „Žiemą SGD kaina būna gerokai didesnė nei vamzdžiu tiekiamų dujų, tai žiemą apskritai sudėtinga atsigabenti SGD vartotojams patraukliomis kainomis. Kadangi portfelis diversifikuotas, tai žiemą vamzdynais tiekiamos dujos yra pigesnės“, - pridūrė jis. Pernai rudenį iš JAV atgabentas SGD „Lietuvos dujų tiekimas“ pardavė Latvijos vartotojams, o dalį jų paliko pasaugoti Inčukalnyje. Neoficialiomis Eltos žiniomis, Inčukalnyje saugoma apie 100 mln. kubinių metrų šių dujų. Vyriausybė šią savaitę nusprendė sustabdyti Lietuvos požeminės dujų saugyklos Syderiuose projektą, kuris galėjo kainuoti apie 300 mln. eurų. Viena priežasčių, kurias nurodė Energetikos ministerija, - Latvijoje esanti saugykla patenkina Lietuvos poreikius.