Remiantis šiuo įstatymu, nuo 2018 metų kovo 1 dienos prekybą bus galima vykdyti du sekmadienius per mėnesį. Nuo 2019 metų pradžios - vieną sekmadienį per mėnesį. O nuo 2020 metų prekybos draudimas galios kiekvieną sekmadienį (su tam tikromis išimtimis). Nesilaikantiems šio draudimo numatytos finansinės baudos - nuo 1 tūkst. iki 100 tūkst. zlotų. „Tikiu, kad mes grįžtame prie normalios tvarkos“, - pareiškė A. Duda. Jis pabrėžė, kad daugelyje Europos Sąjungos šalių jau seniai atsisakyta prekybos sekmadieniais. Lenkijos prezidentas laiko šį įstatymą svarbiu šaliai, nors opozicija jį kritikuoja. Šalies parlamentas priėmė šį įstatymą praėjusių metų pabaigoje. Šių permainų iniciatorės - „Solidarumo“ profsąjunga ir Katalikų bažnyčia. Jos siūlė iškart ir visiškai uždrausti parduotuvėms dirbti sekmadieniais, bet parlamentarai nusprendė sušvelninti šią iniciatyvą. Pagal naujas normas, nuo 2018 metų kovo 1 d. parduotuvės dirbs tik kas antrą mėnesio sekmadienį, 2019 metais - tik vieną kiekvieno mėnesio sekmadienį, o nuo 2020 metų sausio 1 d. įsigalios prekybos sekmadieniais draudimas su tam tikromis išlygomis. Pasak specialistų, prekybos sekmadieniais draudimas neigiamai atsilieps mažmeninei prekybai, kurios apimtis gali sumažėti 10 milijardų zlotų (apie 2,5 milijardo eurų). Be to, tai gali turėti įtakos maždaug 36 tūkstančių žmonių įdarbinimui.