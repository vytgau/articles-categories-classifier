Ketvirtadienį rasti vietą automobiliui Seinų „Biedronkos“ aikštelėje nė nesitikėjau, nes lazdijiečiai jau gerą savaitę dalinosi feisbuke žinia apie rekonstruotos parduotuvės atidarymą. Nuo Lazdijų iki Seinų – vos 20 kilometrų, tai, kaip sakė prekybos centro eilėje savo įspūdžius aptarinėję pusamžiai vyrai, galima ir po darbo alaus nusipirkti užsukti. Atidarymo dieną Seinų „Biedronkoje“ pastebėjau ir lenkų, bet mažiausiai pusė pirkėjų neabejotinai buvo atvykę iš Lietuvos. Lietuviai pirko specialiai atidarymo šventės proga iki 12,99 zloto (3,09 euro) už kilogramą atpigintą fasuotą vištienos file, viščiukus po 4,95 zloto (1,18 euro) už kilogramą ir kiaulienos kumpį be kaulo po 10,99 zloto (2,62 euro) už kilogramą. Cukrus tądien kainavo po 1,99 zloto (0,47 euro), o litrinį butelį degtinės buvo galima įsigyti už 37,89 zloto (9,02 euro). Išgirdau pensinio amžiaus pirkėjų porą dzūkiškai aptarinėjančią žvakių ir gėlių kainas. „Dėk vežiman visų dėžį, tu matei, kap jos šiemet pas mus pabrango“, – ragino moteris. Ji pridūrė, kad jos miestelio parduotuvėje pigiausia stiklinė kapų žvakidė su žvake kainuoja 0,59 euro, o čia – nuo 0,99 zloto (0,24 euro). Ne ką mažiau dėmesio sulaukė chrizantemos su vazonais po 9,99 zloto (2,38 euro). Nemažai akcijų „Biedronkoje“ taikomos tik su nuolaidų kortele „Moja Biedronka“. Jas nemokamai dalijo kasoje, tačiau atstovėjus eilę prie atskiro kortelių registracijos stalelio paaiškėjo, kad aktyvuoti „Moja Biedronka“ galima tik turint Lenkijos mobilaus ryšio operatoriaus telefono numerį. Artėjant pietų metui į parduotuvę rinkosi vis daugiau žmonių, o jos kieme nemokamai dalintos ant grilio keptos dešrelės, vaikus linksmino klounai. 