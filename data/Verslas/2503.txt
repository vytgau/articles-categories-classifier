„Auga Group“ per „Nasdaq“ Vilniaus biržą pranešė pasirašiusi akcijų pirkimo-pardavimo sutartį, sandoris bus užbaigtas gavus Konkurencijos tarybos leidimą. „Dėl besiplečiančio „Auga Group“ veiklos mąsto bei ekologinių rinkų augimo, toliau didėja inovatyvių ekologinio ūkininkavimo technologijų bei efektyvių sprendimų poreikis. „Arginta Engineering“ vertiname kaip vieną pažangiausių inžinerinės pramonės įmonių Lietuvoje. Įsigydami jos akcijas ir apjungdami abiejų bendrovių veiklas, matome puikių galimybių stiprinti kompetencijas technologijų srityje“, – bendrovės pranešime teigė „Auga Group“ valdybos pirmininkas Kęstutis Juščius. „Arginta Engineering“ gamina prototipinius įrenginius, transformatorių komponentus, konvejerių ir keltuvų įrangą, popieriaus pramonės, energetikos bei žemės ūkio įrengimus. 98 proc. įmonės pagaminamos produkcijos eksportuojama. Praėjusiais metais „Arginta Engineering“ apyvarta neaudituotais duomenimis siekė 12,5 mln. eurų, EBITDA buvo 0,7 mln. eurų. Bendrovėje dirba daugiau kaip 170 darbuotojų. Šiuo metu Konkurencijos taryba nagrinėja kitą „Auga Group“ prašymą – įmonių grupė už 2,5 mln. eurų perka žemės ūkio bendrovę „Raseinių Agra“. „Auga Group“ per tris praėjusių metų ketvirčius gavo 36,585 mln. eurų pajamų – 30 proc. daugiau nei užpernai sausį–rugsėjį, kai jos buvo 28,07 mln. eurų. Bendrovės grynasis pelnas išaugo 9,4 karto iki 7,338 mln. eurų. K. Juščiaus valdoma bendrovė „Baltic Champs“ valdo 88,13 proc. „Auga Group“ akcijų, dar 5,83 proc. priklauso „Multi Asset Selection Fund“. „Auga Group“ akcijos kotiruojamos Vilniaus biržos Papildomajame prekybos sąraše ir Varšuvos vertybinių popierių biržoje.