Tyrimų agentūra „SeeNext“ prekių kainas Vilniuje, Kaune, Klaipėdoje, Panevėžyje ir Šiauliuose lygino penkiuose prekybos tinkluose – „Maxima“, „Lidl“, „Rimi“, „Iki“ bei „Norfa“. Pigiausiai dažno vartojimo prekių krepšelį gali įsigyti sostinės gyventojai, už tyrime įvardytas prekes sumokėdami vidutiniškai 52,27 euro, o brangiausiai – šiauliečiai – vidutiniškai 53,20 euro. Tų pačių prekių krepšelio kaina, priklausomai nuo miesto ir prekybos tinklo, svyruoja nuo 48,36 euro Vilniaus „Maximose“ iki 58,16 euro – Šiaulių „Rimi“. Palyginus kainų vidurkius skirtinguose tinkluose, paaiškėjo, jog pigiausiai galima apsipirkti „Lidl“, kur pirkėjui tektų sumokėti apie 48,46 euro, tuo metu „Maximoje“ – 48,61 euro, „Norfoje“ – 52,09 euro, „Rimi“ – 56,73 euro, o „Iki“ – 57,20 euro. „Lidl“ parduotuvėse visuose miestuose už prekes tyrimo metu sumokėta 48,46 euro. „Maximoje“ krepšelis pigiausiai buvo įsigytas Vilniuje – už 48,36 euro, o brangiausiai – Klaipėdoje – 49,10 euro. „Norfoje“ to paties prekių krepšelio kaina svyravo nuo 51,62 euro Panevėžyje iki 52,91 euro Šiauliuose. „Rimi“parduotuvėse pigiausiai buvo apsipirkta Panevėžyje – už 56,20 euro, o brangiausiai – Šiauliuose – 58,16 euro. „Iki“ kainos svyruoja nuo 56,46 euro Vilniuje iki 57,94 euro Šiauliuose. Tyrimui buvo pasirinktas 33-trijų prekių krepšelis – jame buvo bananai, obuoliai, pomidorai, bulvės, šokoladas, rudi vištų kiaušiniai, kiaulienos sprandinė be kaulo, sviestas, apelsinų sultys, šviesus alus ir kiti produktai. Bananų kilogramas pigiausiai kainuoja „Maximos“ tinkle – 1,19 euro, obuolių kilogramas – „Lidl“ – 0,68 euro, o pomidorų kilogramas – „Rimi“ – 1,25 euro, saulėgrąžų aliejaus litras pigiausias „Norfoje“ – 0,94 euro. Dalies prekių vidutinės kainos identiškos visuose penkiuose prekybose tinkluose, pavyzdžiui, grikiai (400 g) kainuoja po 1,15 euro, ryžiai (400 g) – po 0,55 euro, kefyras (2,5 proc. ,1 kg maišelyje) – po 0,59 euro, varškė (9 proc. rieb., 200g) – po 0,52 euro. „SeeNext“ teigimu, tyrime išvardytus vaisius ir daržoves už mažiausią kainą siūlo „Norfa“. Tuo metu pieno ir mėsos produktus bei gėrimus labiausiai verta pirkti „Lidl“ ir „Maxima“ parduotuvėse. Grūdinių produktų kaina apylygė visų tinklų parduotuvėse. Likę produktai pigiausiai gali būti įsigyti „Norfos“ ir „Lidl“ parduotuvėse. Slapto pirkėjo tyrimų agentūra „SeeNext“ tyrimą atliko kovo 6 dieną, ji turi daugiau nei 850 slaptų pirkėjų.