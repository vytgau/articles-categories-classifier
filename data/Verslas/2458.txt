Banko kreditas sudarys 60 proc. visų numatytų projektų kaštų, likusią sumą investuos pati bendrovė, pranešė „Modus energy“ valdanti „Modus grupė“. „Biodujų energetikos verslui Baltarusijos rinka patraukli dėl savo dydžio ir valstybės siekio kryptingai vystyti šį sektorių, taip pat dėl skaidrios aukcionų sistemos, leidžiančios efektyviai investuoti ir plėtoti verslą“, – pranešime sakė „Modus grupės“ valdybos narys Ruslanas Sklepovičius. Pasak jo, į biodujų jėgaines Baltarusijoje investuojama laimėjus kelis viešus aukcionus. ERPB atstovybės Baltarusijoje vadovas Aleksas Pivovarskis teigė, kad bankas skatina investicijas į atsinaujinančios energijos projektus ir palaiko valstybių sienas peržengiantį bendradarbiavimą šioje srityje. Iš viso ERPB ir „Modus grupė“ lėšomis bus statoma po dvi biodujų jėgaines Baltarusijos Bresto ir Gardino apskrityse. Įgyvendinti projektai per metus leis pagaminti 32 GWh elektros ir tiek pat šilumos energijos ir sumažinti šalies anglies dvideginio emisijas 15,3 tūkst. tonų per metus. Dar vieną panašų projektą „Modus energy“ šiemet Baltarusijoje planuoja įgyvendinti be ERPB finansavimo. Visi objektai iškils prie gyvulininkystės kompleksų, iš kurių bus gaunama žaliava biodujų gamybai. Panašius biodujų jėgainių projektus „Modus energy“ yra įgyvendinusi ir Lietuvoje, o šiuo metu pagrindinės įmonės plėtros ir investicijų kryptys yra Lenkija, Baltarusija, Ispanija. „Modus grupė“ veikia transporto, transporto priežiūros, atsinaujinančios energetikos ir nekilnojamojo turto srityse.