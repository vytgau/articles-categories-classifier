Tai numatančią Pridėtinės vertės mokesčio įstatymo pataisą įregistravo Seimo nariai Paulius Saudargas, Kęstutis Mažeika ir Radvilė Morkūnaitė-Mikulėnienė. Jų nuomone, tokia PVM lengvata padėtų efektyviai siekti Lietuvos įsipareigojimų Europos Sąjungai dėl klimato kaitos kontrolės, augintų visuomenės sąmoningumą renkantis transporto priemonę, varomą visiškai netaršia kuro rūšimi. „Šie ekologiški automobiliai į aplinką neišmeta nė gramo kenksmingų dujų, todėl yra viena iš efektyviausių priemonių, siekiant mažinti aplinkos oro taršą ir kartu spręsti aštrėjančią klimato kaitos problemą“, - sako projekto autoriai. Jų teigimu, elektromobilių skatinimo politika daugelyje ES šalių bei kitose Europos valstybėse remiasi netiesioginėmis (Norvegija) arba tiesioginėmis (Prancūzija, Vokietija) kompensacijomis. Pavyzdžiui, Norvegijoje jau dabar kas trečias parduodamas naujas automobilis yra varomas elektra, o 5 proc. registruotų lengvųjų automobilių yra elektromobiliai. „Ne veltui Oslas yra vadinamas elektromobilių sostine. Norvegijai tai pavyko pasiekti per netiesioginį finansavimą. Norvegijos vyriausybė iškėlė ambicingą tikslą, kuris skelbė, kad iki 2018 m. šalies keliuose važinės 50 tūkst. elektromobilių. Tam pasiekti buvo numatytos mokestinės lengvatos. Elektromobilių pirkėjai buvo atleidžiami nuo automobilių įsigijimo mokesčio, pridėtinės vertės mokesčio, kelių ir automobilių statymo mokesčių. Šios priemonės davė stulbinamą rezultatą - užsibrėžtas tikslas buvo pasiektas per dvejus metus, t. y. 2015-aisiais metais, tačiau šias skatinimo priemones nutarta išlaikyti iki pat 2017-ųjų metų pabaigos“, - sako įstatymo pataisą parengę Seimo nariai. Jų duomenimis, Vokietijos vyriausybė visą dėmesį sutelkė į automobilių pirkimą, kiekvienam pirkėjui suteikiant tiesioginę 4 000 eurų kompensaciją. Visuomenės reakcija buvo žaibiška - vos per kelis mėnesius sulaukta kelių tūkstančių paraiškų dėl naujų elektromobilių įsigijimo. Šiuo metu Estijoje yra keturis kartus daugiau elektromobilių nei Lietuvoje. Didžiausią postūmį lėmė Estijos Vyriausybės sprendimas lėšas, gautas už parduotus taršos leidimus, panaudoti elektromobilių įsigijimui. Elektromobiliais buvo aprūpinti ir viešojo sektoriaus darbuotojai, o pirmiesiems 500 privačių elektromobilių pirkėjų numatytos kompensacijos. Be to, už šias lėšas buvo įrengtas įkrovimo prieigų tinklas, kuris šiuo metu pasaulyje yra antrasis pagal tankumą po Norvegijos. Seimo nariai apgailestauja, kad Lietuvos pasiekimai elektromobilių paplitimo srityje, palyginti su išvardintomis šalimis, yra labai kuklūs, nes pagal statistiką elektromobilių dalis bendrojoje registruotų lengvųjų automobilių rinkoje sudaro vos 0,03 proc. Seimo nario P. Saudargo teigimu, iki 2020-ųjų metų planuojama įrengti ne mažiau nei 100 viešųjų elektromobilių įkrovimo prieigų miestų ir priemiesčių aglomeracijose, kuriose gyvena daugiau kaip 25 tūkst. gyventojų. Be to, prie kelių, priklausančių transeuropiniam tinklui, ir prie kitų valstybinės reikšmės kelių iki 2020 m. planuojama įrengti ne mažiau kaip 19 viešųjų elektromobilių didelės galios įkrovimo prieigų, o iki 2022 m. - ne mažiau kaip 28 prieigas. „Nepaisant to, yra pagrindo daryti išvadą, kad Lietuvos Vyriausybė šiuo metu orientuojasi tik į elektromobilių įkrovimo infrastruktūros plėtrą. Vadinasi, elektromobilio įsigijimas Lietuvoje, priešingai nei kitose Europos valstybėse, finansinę naudą atneša tik eksploatacijos, tačiau ne pirkimo metu. Vienintelės lengvatos vairuotojams, turintiems elektromobilius mūsų šalyje, - galimybė važiuoti viešojo transporto juostomis ir nemokamas stovėjimas centrinėse miestų gatvėse. Tačiau kitų šalių praktika akivaizdžiai rodo, kad šiomis vadinamosiomis švelniosiomis priemonėmis vartotojų įpročių nepakeisi“, - sako P. Saudargas. Įstatymo pataisą parengusių Seimo narių teigimu, norint, kad Lietuvos elektromobilių rinkoje įvyktų lūžis, kaip tai įvyko kitose šalyse, būtina skatinti ne tik naudotis elektromobiliais, tačiau ir juos įsigyti, t. y. suteikti mokestinę lengvatą per pridėtinės vertės mokesčio tarifo sumažinimą. Šiuo metu elektromobilių įsigijimui yra taikomas bendras 21 proc. PVM tarifas.