Taip gali nutikti jeigu gyventojas privalo savarankiškai mokėti Privalomojo sveikatos draudimo (PSD) įmokas, tačiau nemoka. Arba jeigu tarpusavyje nesusikalba įmokas administruojanti „Sodra“ ir gydymo paslaugas finansuojanti Valstybinė ligonių kasa (VLK). Kaip informuoja „Sodra“, PSD įmokų už atitinkamą mėnesį mokėti nereikia, jeigu tą mėnesį bent 1 dieną priklausote bent vienai iš šių kategorijų: a) mokate ar už jus yra mokamos PSD įmokos (pvz., dirbate pagal darbo sutartį); b) esate draudžiami valstybės lėšomis (pvz., esate pensininkas, neįgalus asmuo, bedarbis ir kt.); c) gaunate ligos, prof. reabilitacijos, motinystės, tėvystė ar vaiko priežiūros išmokas. Niekur nedirbantys ir jokios veiklos nevykdantys, nesimokantys ir nedrausti valstybės lėšomis asmenys privalo savarankiškai mokėti PSD įmokas. Naujausiais „Sodros“ duomenimis, šiuo metu yra apie 511 tūkst. gyventojų, kurie turėtų savarankiškai sumokėti PSD. Tačiau taip pat yra beveik 247 tūkst. gyventojų, kurie turi PSD skolą. Nuo 2018 m. sausio 1 d. PSD įmokos dydis yra 36 Eur (iki sausio 1 d. buvo 34,2 Eur). Tai yra 9 proc. nuo minimalios mėnesinės algos, kuri dabar yra 400 Eur. Iki kiekvieno mėnesio pabaigos tokią sumą savarankiškai besidraudžiantiems asmenims privalu pervesti „Sodrai“. Kai kurie gyventojai turi klaidingą įsitikinimą, kad jie yra drausti dėl to, kad „Sodra“ esą pati nuo sąskaitos nurašo PSD įmokų sumą. Vis dėlto jos atstovai yra ne kartą komentavę, kad „nurašoma“ tik susikaupusi skola, o ne paties gyventojo mokėtinos sumos. „Dėl įsiskolinimo nutrauktas draustumas bus atstatytas tik tokiu atveju, jei bus padengta visa susidariusi skola ir sumokėta einamojo mėnesio PSD įmoka. Esant įsiskolinimui, sumokamos įmokos pirmiausia nukreipiamos įsiskolinimui padengti, todėl, jei esate skolingas, pvz. už 2 mėnesius 72 Eur, tai pervedus 36 Eur įmoką už 1 mėnesį, sveikatos priežiūros paslaugomis negalėsite naudotis, nes įmoka bus užskaityta kaip skolos padengimas. Šiuo atveju, norint, kad draustumas įsigaliotų, reikėtų dar sumokėti 72 Eur (skola už du mėnesius – 72 Eur ir įmoka už einamąjį mėnesį – 36 Eur)“ – nurodoma „Sodros“ interneto svetainėje. Čia taip pat nurodoma, kad asmenys, kurie po 2017 m. birželio 1 d. dirbo, tačiau nebuvo draudžiami valstybiniu socialiniu draudimu ilgiau nei 1 kalendorinį mėnesį (pvz. buvo nemokamose atostogose, mokymosi atostogose, kūrybinėse atostogose ir pan.), įmokas turės susimokėti iki 2018 m. gegužės 1 d. VLK nurodo, kad PSD grindžiamas visuotinumo ir solidarumo principais. Visuotinumo principas esą suprantamas taip, kad visi Lietuvos piliečiai ir čia gyvenantys užsieniečiai, privalo mokėti sveikatos draudimo įmokas, o įvykus draudiminiam įvykiui turi teisę gauti asmens sveikatos priežiūros paslaugas, už kurias mokama PSD fondo biudžeto lėšomis. „Solidarumo principas reiškia, kad visų dirbančių <...> ir bet kokios rūšies pajamas gaunančių asmenų PSD įmokos, kaip ir valstybės biudžeto lėšos, prisideda prie PSD lėšų kaupimo. Taip sudaromos prielaidos apmokėti apdraustiesiems privalomuoju sveikatos draudimu suteiktų sveikatos priežiūros paslaugų išlaidas. Šis principas reiškia ir tai, kad asmuo prisideda prie sveikatos sektoriaus finansavimo pagal savo galimybes (vienu atveju didesnėmis privalomojo sveikatos draudimo įmokomis, kitu – mažesnėmis), tačiau visiems apdraustiesiems garantuojamas vienodas sveikatos priežiūros paslaugų prieinamumas“, – aiškina VLK. Esą jeigu valstybė per PSD sistemą nelaiduotų medicinos pagalbos žmogui susirgus, tuomet žmogus turėtų už jam suteiktas sveikatos priežiūros paslaugas mokėti pats. Siekiančios pelno privačios draudimo kompanijos, įvertinusios asmens sveikatos būklę, nesudarytų draudimo sutarčių su sunkiomis ligomis (pvz., onkologinėmis) sergančiais asmenimis, todėl visa mokesčių našta tektų patiems ligoniams ir jų artimiesiems. Nebūtų teikiama ir būtinoji medicinos pagalba (įvykus traumai ir pan.), kurios teikimą laiduoja valstybė. Ar neturite PSD skolos, galima pasitikrinti čia. Ar šiuo metu esate drausti sveikatos draudimu, galima pasitikrinti čia.