„Kol kas tai nėra formalus sprendimas, bet jį įtvirtinsim artimiausiu metu“, - BNS sakė S. Malinauskas. „Sutarta, kad Registrų centras (RC) iš Teisingumo ministerijos (TM) bus perkeltas į Susisiekimo ministeriją (SM). Matome gerus pavydžius ten vykusių valstybės įmonių pertvarkų, norime užtikrinti skaidrumą ir efektyvumą RC“, - komentavo S. Malinauskas DELFI. Paklaustas, kokius pavyzdžius turi omenyje, jis įvardijo „Lietuvos geležinkelius“. Paklaustas, ar Registrų centrui esant pavaldžiam Teisingumo ministerijai gerų pokyčių pasiekti nepavyko, jis atsakė taip: „struktūrinės reformos vyko, tačiau manome, kad jos gali vykti greičiau“. Susisiekimo ministras Rokas Masiulis išspręs valstybės įmonės Registrų centras skaidrumo problemas, sako premjeras Saulius Skvernelis, komentuodamas siūlymą įmonę perduoti iš Teisingumo ministerijos į Susisiekimo ministeriją. „Šiandien priimti preliminarūs sprendimai, kad ši įmonė (Registrų centras - BNS), kaip gana svarbi įmonė, pereitų Susisiekimo ministerijos žinion. Tai būtų gana svarbus žingsnis į IT konsolidavimą - tai tarpinis žingsnis. Manau, kad šiame etape Susisiekimo ministerija galės priimti sprendimus, kas susiję su įsisenėjusiomis įmonės problemos“, - po Vyriausybės posėdžio žurnalistams sakė S. Skvernelis. „Susisiekimo ministerija rodo potencialą, kalbant apie valstybinių įmonių pertvarką“, - pridūrė jis. S. Skvernelis žurnalistams kalbėjo, kad dėl dabartinės vadovybės likimo turės nuspręsti Susisiekimo ministerija, tačiau G. Vilkelis neturi jokių šansų tapti laikinuoju centro vadovu. „Tai (G. Vilkelio darbas registrų centre - BNS) yra dar vienas iš simptomų, kad ten reikalingi skubesni pokyčiai“, - argumentavo Vyriausybės vadovas Anot jo, Registrų centro perdavimas kitai ministerijai nėra priekaištas dėl Teisingumo ministerijos darbo kokybės. „Teisingumo ministerijai yra taip yra dideli iššūkiai, kalbant apie pačią sistemą ir Kalėjimų departamentą. Mes tiesiog kryptingai judame prie informacinių technologijų išteklių konsolidavimo“, - sakė S. Skvernelis. Tai nuspręsta, antradienį žiniasklaidai paskelbus, kad Registrų centrui turėtų vadovauti prieš 8 metus iš Seimo kanclerio pareigų atleistas Gediminas Vilkelis, kuris nuo antradienio dirba bendrovės direktoriaus pavaduotoju. G. Vilkelis iš Seimo atleistas 2009 metais, paaiškėjus, kad tuomet parlamente maitinimo paslaugas teikusi įmonė turėjo lengvatų, Seimo kanceliarijos darbuotojams sunkmečiu buvo išmokėta daugiau kaip 580 tūkst. eurų priemokų, taip pat abejota dėl konkursų į valstybės tarnybą skaidrumo. Lietuvos vyriausiasis administracinis teismas (LVAT) sprendimą atleisti G. Vilkelį pripažino neteisėtu, Seimas jam iš viso išmokėjo apie 100 tūkst. eurų kompensaciją. S. Malinauskas antradienį teigė, kad Registrų centro vadovu nebus skiriamas asmuo, kurio reputacija kelia abejonių. Viešojoje erdvėje taip pat pasirodė informacija, jog šiuo metu laikinasis centro vadovas Vaidas Valikonis nori pasitraukti iš šių pareigų. BNS nepavyksta susisiekti su Teisingumo ministre Milda Vainiute ir V. Valikoniu. Liepos pabaigoje po susitikimo su premjeru Sauliumi Skverneliu V. Valikonis pristatė planuojamą Registrų centro pertvarką - iš pradžių ketinta panaikinti apie 100 darbo vietų centrinėje būstinėje, kurioje šiuo metu dirba apie 600 darbuotojų, vėliau ketinama optimizuoti ir kitų padalinių veiklą. 20 metų Registrų centrui vadovavusiam Kęstučiui Sabaliauskui šalių susitarimu pasitraukus iš pareigų, gegužę paskelbtas naujo vadovo konkursas, tačiau jį laimėjęs advokatas Gintautas Bartkus atsisakė pareigų, o antrą vietą užėmęs direktoriaus pavaduotojas Arvydas Bagdonavičius į jas nepaskirtas, kol Seimo Antikorupcijos komisija tiria elektroninės sveikatos sistemos e-sveikata projekto įgyvendinimą. Už šį projektą centre buvo atsakingas A. Bagdonavičius. Rugsėjo pabaigoje buvo atšaukta Registrų centro valdyba, kuriai vadovavo nepriklausomas narys, šildymo sistemų prekybos grupės „Vilpra“ pagrindinis akcininkas Algirdas Stasys Vėgėlė. Valdyboje taip pat dirbo „Danske Bank“ Lietuvos filialo vadovo postą nuo spalio palikęs Gintautas Galvanauskas ir Lietuvos prekybos, pramonės ir amatų rūmų asociacijos prezidentas, investicijų bendrovės „Avestis“ akcininkas Šarūnas Kliokys. 1997 metais įsteigta įmonė tvarko nekilnojamojo turto kadastrą ir registrą, adresų registrą, juridinių asmenų registrą, kuria, diegia ir plėtoja su šiais ir kitais registrais susijusias informacines sistemas, tvarko registrų archyvus. Registrų centras pirmąjį šių metų pusmetį gavo 19,924 mln. eurų pajamų - 17,4 proc. daugia nei 2016 metų sausį-birželį, kai įmonės pajamos buvo 16,973 mln. eurų. Įmonės grynasis pelnas per metus sumažėjo 21,4 proc. iki 632,9 tūkst. eurų. Valstybei priklauso 100 proc. Registrų centro, šiuo metu įmonės turtą patikėjimo teise valdo Teisingumo ministerija. Birželio pabaigoje įmonėje dirbo 1675 darbuotojai.