Alytaus apskrityje ir Trakų rajone rytą lijo lietus. Utenos apskrityje bei Kaišiadorių rajone buvo šlapdriba. Likusioje šalies dalyje – be kritulių. Oro temperatūra svyravo nuo 1 laipsnio šalčio iki 2 laipsnių šilumos. Vandens gylis krašto kelio Šilutė-Rusnė apsemtame ruože, kurio ilgis 423 metrai (nuo 6,304 iki 6,727 km), išlieka 38 cm. Lengvųjų transporto priemonių eismas draudžiamas, jas apsemtu ruožu kelia „Kelių priežiūros“ Klaipėdos padalinys specialiomis transporto priemonėmis. Hidrometeorologijos tarnybos duomenimis, dieną bus nepastoviai debesuota. Rytiniuose rajonuose vietomis galimi nedideli krituliai, plikledis. Aukščiausia oro temperatūra svyruos nuo 1 laipsnio šalčio iki 4 laipsnių šilumos.