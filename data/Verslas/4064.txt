Tiesioginės išmokos ir susietoji parama už deklaruotus plotus mokamos pareiškėjams už šiais metais deklaruotus žemės ūkio naudmenų plotus, kurie po Nacionalinės mokėjimo agentūros prie Žemės ūkio ministerijos (NMA) atliktų administracinių patikrų nustatyti kaip atitinkantys paramos teikimo reikalavimus. Pagrindinė išmoka sieks 62,78 euro už hektarą. Išmoka, kuri mokama už pirmuosius 30 hektarų, sieks 56,25 euro už hektarą. Išmoka, kuri mokama už pirmuosius 90 hektarų, sieks 45,82 euro už hektarą. Žalinimo išmokai bus skiriami 49,22 euro už hektarą. Susietoji išmoka už baltyminių augalų plotus sieks 41,99 euro už hektarą, susietoji išmoka už sertifikuota sėkla apsėtus javų plotus - 17,86 euro, susietoji išmoka už plotus, kuriuose auginami cukriniai runkeliai, - 81,17 euro už hektarą. Jei pareiškėjui bendra priskaičiuota išmokų suma viršija 2000 eurų, yra taikomas 1,388149 proc. sumažinimas. Lietuvai patvirtinta bendra šių metų tiesioginių išmokų už plotus ir gyvulius suma siekia 467,07 mln. eurų, o tai yra 25 mln. eurų daugiau nei pernai. Numatoma, kad išmokas gaus 126 tūkstančiai žemdirbių.