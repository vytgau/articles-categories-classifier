„Pirmą kartą atvykome čia, anksčiau važiuodavome į Palangą, tačiau čia daug jaukiai, autentiški žaidimai, šokiai labai smagūs. Čia tikresnis Stintapūkis, be to, čia net gatvė autentiškesnė šventė. Labai daug tradicijų, visi gali atrasti ką veikti – kas mėgsta šokti, kas aitvarus gaminti, sportą, labai gražu, kad yra tokioje šventėje daug lietuvybės“, – šypsosi stintas ragaudami vilniečiai Edita ir Andrius. Į šventę iš Vilniaus atvykę jauni žmonės sako, kad taip pat apsilankė pirmą kartą ir juokauja, kad gal kitais metais net iš bandys sveikuolių siūlomą pirtelę ant marių kranto. „Tai išskirtinė šventė, mes pirmą kartą lankomės tokio pobūdžio šventėje. Vakar atvykome į Palangą, pernakvojome, ir šiandien nutarėme į Nidą. Mes pirmą kartą žiemą prie jūros, čia turbūt, smagiausia dalis“, – atviravo Aušra ir Karolis. Šventė atviliojo ir lakūną, akrobatinio skraidymo meistrą Jurgį Kairį. „Kai stintos iškeptos, tada mes atvažiuojame, o kad sugauti, na, nežinau, jos, turbūt, per greitai plaukioja, – juokauja lakūnas. – Čia labai gražu, marios, Nida, labai smagi Sintapūkio šventė, o Palanga nevilioja“. Dar viena pora – Aleksandras ir Gražina sako, kad jau lankosi ne pirmą kartą. Vyras prisipažįsta, kad stintauti jis eitų tik ant ledo. Kitu atveju stintavimas praranda savo žavesį. O jaunystėje pats stintaudamas ir maišą žuvų parsinešdavo. Pramogautojams siūloma ne tik pasivaišinti, bet ir pasimėgauti pirties malonumais. Nors kai kurie šventės lankytojai gana nedrąsiai apžiūrinėjo pirtį ir nusprendė, kad šaltoka tokioms pramogoms. O pirtininkas viliojo, kad tai sveika ir smagu. Pasiteiravus, kodėl pirtininkas nestintauja, nusijuokė, kad dabar ne tik lietuviai, bet ir stintos masiškai emigravo – tiek žuvies, kaip anksčiau žvejai nebesugauna. Iš Kauno ir Klaipėdos atvykę Laima ir Edvinas pirma ragavo stintas ir tik pasistiprinę žadėjo eiti išbandyti žaidimus ir šokius. Stintas siūlantys mugės prekeiviai jas vietoje kepa, deda į sriubas ir siūlo į namus parsiveži rūkytų stintų į namus. Žuvimi prekiaujanti Jūratė sako, kad jas gaudo vyras Ričardas, o ji gamina iš žuvies patiekalus. Mugėje moteris siūlo rūkytas ir drebučiuose kaitintas stintas stiklainiuose. „Kiek šeimininkių, tiek receptų. O svarbiausias ingridentas – meilė“, – sako moteris. Mugėje stintų kainos nėra vienodos – vieni prašė euro už vieną nemažą žuvį, kiti prekiavo po kelias žuvis už 5-8 eurus. Šventėje žvejai galėjo pasivaržyti, kas daugiau sugaus žuvies. Primos vietos laimėtoja, apie kilogramą stintos sugavęs Mantas paslapties, kaip privilioti žuvį neišdavė. „Tai daugiau laimės dalykas, nei kažkokia paslaptis, kaip sugauti stintą. Aš vietinis, iš Nidos. Vaikystėje žvejojau su tėčiu, vėliau jau vienas. Dabar vienintelis šeimoje žvejoju, šeima džiaugiasi, juk žuvies parnešu“, – sakė Mantas. Dieną paragauti stintų nespėję svečiai dar laukiami ir šeštadienio vakarą bei sekmadienį. 