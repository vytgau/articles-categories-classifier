Nuo šiol nustatytą vietinę rinkliavą už automobilio stovėjimą Vilniuje galite sumokėti prie bet kurio „Perlas“ terminalo, rašoma pranešime žiniasklaidai. Gavus savivaldybės įmonės „Susisiekimo paslaugos“ pranešimą apie iš karto nesumokėtą vietinę rinkliavą pastačius automobilį mokamoje zonoje, nustatytą rinkliavą galima sumokėti per 72 val. nuo pranešimo surašymo dienos pabaigos. Tą padaryti galima naudojantis elektroninės prekybos paslaugomis, grynaisiais pinigais „Susisiekimo paslaugos“ klientų aptarnavimo centruose Vilniuje Gedimino pr. 9A arba Geležinkelio g. 16, taip pat savitarnos terminaluose „Foxbox“ arba prie „Perlas“ terminalų. Galimybė nustatytą vietinę rinkliavą (pamiršus apmokėti iš anksto) apmokėti prie „Perlas“ terminalų. „Gavus pranešimą apie neapmokėtą automobilio stovėjimą, nustatytą vietinę rinkliavą reikia sumokėti per tris dienas (72 val.). Nesumokėjus laiku, duomenys perduodami Vilniaus miesto savivaldybės administracijai, kuri, pagal savivaldybės įmonės „Susisiekimo paslaugos“ pateiktą informaciją, surašo protokolą apie administracinį nusižengimą bei skirią baudą, kurios dydis yra nuo 20 iki 40 eurų pirminio nusižengimo atveju arba nuo 40 iki 100 pakartotinio nusižengimo atveju“, – kalbėjo „Perlo paslaugos“ verslo plėtros vadovas Stanislavas Kaštanovas. Mokant vietinę rinkliavą, užtenka nurodyti tik gauto pranešimo registracijos numerį. Tada sistema automatiškai pateikia mokėtiną nustatytą vietinę rinkliavą, priklausomai nuo to, kurioje rinkliavos zonoje Vilniuje buvo pastatytas automobilis: 4 Eur žaliojoje zonoje, 7 Eur geltonojoje zonoje, 20 Eur raudonojoje zonoje, 40 Eur mėlynojoje zonoje. „Žinoma, skatiname vairuotojus už automobilio stovėjimą susimokėti laiku, tačiau pasitaiko tam tikrų situacijų, kai tai padaryti tiesiog pamirštama. Sprendimu įdiegti tokią galimybę – vietinę rinkliavą už automobilį apmokėti prie bet kurio „Perlas“ terminalo, kai pamirštate tai padaryti iš anksto – siekiame savo klientams suteikti daugiau lankstumo“, – teigia „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas Vaidotas Meškauskas.