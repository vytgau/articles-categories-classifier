Tarp Tokijo ir jo šiaurinių priemiesčių važinėjantis kompanijos „Tsukuba Express“ traukinys iš Minamio-Nagarejamos stoties išvyko 9 val. 44 min. 20 sek., o ne 9 val. 44 min. 40 sekundžių. „Nuoširdžiai atsiprašome, kad sukėlėme didžiulį nepatogumą klientams“, – sakoma kompanijos pareiškime. „Klientų skundų dėl šio incidento nebuvo“, – nurodė kompanija ir pridūrė, kad į traukinį niekas nepavėlavo. Japonijos traukiniai, įskaitant greituosius, garsėja pasaulyje neprilygstamu punktualumu. Konduktoriai atsiprašo ir pateikia nuodugnių paaiškinimų net apie menkiausius vėlavimus, kurie dažnai būna net trumpesni už atsiprašymus. Kadangi traukiniai dėl didžiulio keleivių skaičiaus važinėja kas kelias minutes, net trumpi vėlavimai gali sutrikdyti viso tinklo darbą ir sukelti keleivių spūstis. Stotys Tokijuje samdo dešimtis darbuotojų su garsiosiomis baltomis pirštinėmis, padedančius užtikrinti punktualų traukinių išvykimą ir reguliuoti minias piko valandomis. Japonijos greitieji traukiniai taip pat garsėja paslaugomis klientams; viename jų keleiviams net siūlomos kojų vonelės kelionės nepatogumams sumažinti. Minėta geležinkelių bendrovė sakė nustebusi dėl dėmesio, kurio sulaukė per anksti išvykusio traukinio istorija, ir pridūrė: „Esame ir anksčiau paskelbę panašių atsiprašymų dėl traukinių, kurie išvyko anksčiau nei numatyta.“ Atstovas naujienų agentūrai AFP sakė, jog atsiprašymas buvo paskelbtas todėl, kad buvo pažeistos griežtos saugumo procedūros. „Svarbu ne 20 sekundžių ... Esmė ta, kad mūsų oficiali procedūra turi būti tokia: 15 sekundžių prieš išvykimą pasigirsta garsas, po to nuskamba pranešimas būti atsargiems dėl užsidarančių durų, o tada durys užsidaro“, – sakė jis. Aplaidumas ateityje gali sukelti saugumo problemų, pabrėžė atstovas ir pridūrė: „Kartais pasitaiko keleivių, kurie bando įšokti į traukinį ... Juos gali suspausti durys (jei jos užsidarys be perspėjimo).“ Tačiau atsiprašymas suglumino daugelį socialinių tinklų vartotojų. „Tai stebina net japonus“, – parašė vartotojas, pasivadinęs „@takamin_“. „Keista šalis, kurioje 20 sekundžių skirtumas išprovokuoja nuoširdų atsiprašymą, o aliuminio ir plieno produktų kokybės duomenų klastojimas arba aplaidumas tikrinant automobilius vyksta lyg niekur nieko“, – pakomentavo kitas „Twitter“ vartotojas. Jis užsiminė apie virtinę pastarojo meto korporacinių skandalų, pakenkusių Japonijos reputacijai. Automobilių gamintojos „Nissan“ ir „Subaru“ pripažino, kad automobilius tikrindavo neatestuoti darbuotojai, o „Kobe Steel“ įtraukė kokybės duomenų klastojimo skandalas. Tačiau vartotoja „@cindy176“ parašė paprastai: „Visiems reiktų labiau atsipalaiduoti.“