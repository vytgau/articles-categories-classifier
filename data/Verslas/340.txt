„Tikrai nėra jokio automobilių mokesčio, negalvojama ir nebus teikiama, tačiau kalbant apie ateitį, mes turime labai taršų automobilių parką. Jeigu mes nieko nedarysime, po trejeto metų mums reikės mokėti pakankamai dideles išmokas iš biudžeto, susijusias su tarša“, - „Žinių radijui“ ketvirtadienį sakė S. Skvernelis. Anot jo, Lietuvos automobilių parkas yra senas dėl žemos gyventojų perkamosios galios, todėl mokestis taršiems automobiliams būtų socialiai nejautrus. Pasak Premjero, viena galimybių yra taikyti mokestį naujai įsigyjamiems automobiliams, bet ne jau turimiems. „Turime priimti sprendimus, kad tų taršių automobilių būtų kuo mažiau, bet jeigu tokie sprendimai bus priiminėjami ateityje, jie bus subalansuoti, nukreipti į perspektyvą, kad tiesiog nebūtų verta pirkti didelę taršą turinčių automobilių, bet nebus nukreipta retrospektyviai atgal“, - tikino Ministras Pirmininkas. Vyriausybės vadovo teigimu, mokesčiai nebus įvedinėjami „nejautriai“. „Nebus taip, kad mes socialiai neatsakingai ir nejautriai įvedinėsime tokius mokesčius, kurie galbūt formaliai žiūrint atrodo tvarkoje, bet turime žiūrėti ir socialinę pusę. Tai bus skirta pagrindiniam tikslui - ne apmokestinti automobilius, o mažinti taršių automobilių buvimą šalyje“, - sakė jis. Pristatydamas mokesčių reformą pirmadienį finansų ministras Vilius Šapoka teigė, kad tai būtų ne naujas mokestis, o finansinis instrumentas, skatinantis nepirkti taršių automobilių. Jis teigė, kad nauja tvarka galėtų įsigalioti nuo kitų metų.