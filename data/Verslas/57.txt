Plūduriuojanti jėgainė „Akademik Lomonosov“ šeštadienį paliko Sankt Peterburgo laivų statyklą ir Baltijos bei Šiaurės jūromis bus nutempta į Murmanską, kur į jos reaktorius bus įkrauta branduolinio kuro. Jėgainė turėtų pradėti veikti 2019 metais Arkties vandenyno uostamiestyje Peveke. Ji turi pakeisti planuojamą uždaryti Bilibino atominę jėgainę Čiukčių autonominėje apygardoje ir aprūpinti energija šį regioną bei naftos gavybos platformas. Plaukiojanti elektrinė, kurios galia – 70 MW, taip pat gali aprūpinti vartotojus šiluma ir gėlinti vandenį. Įprastu darbo režimu du jos reaktoriai galės pagaminti iki 50 gigakalorijų šiluminės energijos per valandą. Vis dėlto šis projektas sulaukė aplinkosaugininkų kritikos. Aplinkosaugos grupė „Greenpeace“ yra jį pavadinusi „plūduriuojančiu Černobyliu“. 