Vokietijos automobilių gamintojos „Volkswagen“, „Daimler“ ir BMW pernai pardavė 34,9 proc. savo automobilių Kinijai, rodo tyrimas. „Volkswagen“ rinka pernai buvo labiausia orientuota į Kinijos vartotojus, šiai šaliai teko 40 proc. bendrovės pardavimų. Visų trijų minėtų bendrovių rinkos dalis Kinijoje, šiuo metu siekianti 22 proc., išaugo pirmą kartą po kelerių metų nuosmukio, nustatė tyrimas. „Ernst&Young“ automobilių ekspertas Peteris Fussas įžvelgia didelių ateities perspektyvų Kinijos rinkoje. Pasak jo, Vokietijos automobilių pramonės rinka per ateinančius metus išaugs 3-4 procentais. Tačiau Kinijos tikslas didinti elektromobilių pardavimus gali tapti iššūkiu, nes Vokietijos automobilių gamintojai atsilieka šio segmento rinkoje. Nuo 2019 metų 10 proc. automobilių gamintojų parduodamų automobilių Kinijoje turi būti varomi elektriniais varikliais. „Vokietijos bendrovės negali sau leisti prarasti savo stiprių pozicijų Kinijoje“, - perspėjo P. Fussas.