Kinija pritaikys 25 proc. muito mokestį iš viso 106 produktams iš JAV, pranešė Kinijos vyriausybė. Toks pranešimas nuskambėjo nepraėjus nei dienai po to, kai JAV paskelbė apie savo ketinimus pritaikyti 25 procentų muito mokestį maždaug 1300 prekių iš Kinijos. Prekių sąrašas, kurį paskelbė JAV prekybos atstovų biuras (USTR), bus artimiausias 60 dienų peržiūrimas ir svarstomas, prieš priimant galutinį sprendimą, kurioms iš prekių bus taikomas papildomas 25 proc. tarifas. Baltųjų rūmų teigimu, siūlomi papildomi muitai importui iš Kinijos - tai atsakas į nesąžiningas Kinijos praktikas, susijusias su intelektinės nuosavybės teisėmis. Į JAV paskelbtą sąrašą įtrauktos tokios prekės kaip medicinos produkcija, televizoriai, motociklai. Kinija pareiškė, kad ji „griežtai smerkia ir nepritaria“ siūlomiems tarifams. „Tokios vienašališkos ir protekcionistinės priemonės - tai sunkus esminių Pasaulio prekybos organizacijos (PPO) principų ir vertybių pažeidimas“, - savo pareiškime trečiadienį teigia Kinijos ambasada Vašingtone. Kinijos teigimu, JAV veiksmai „netarnauja nei Kinijos, nei JAV interesams, nei dar labiau - pasaulio ekonomikos interesams.“ „Kaip sakoma Kinijoje, mandagumas reikalauja atsakyti tuo pačiu“, - pridūrė ambasada. Trečiadienį Kinijos oficialus užsienio ministerijos atstovas pareiškė, kad Kinija ketina pateikti skundą PPO dėl stiprėjančių JAV protekcionistinių priemonių.