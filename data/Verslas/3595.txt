Vilniaus apygardos teismas lapkričio pabaigoje nusprendė, jog „Litgrid“ turi grąžinti rangovei jos sumokėtus delspinigius, nes „Litgrid“ neteisingai juos apskaičiavo. „Litgrid“ ir „A. Žilinskio ir ko“ 2013 metų lapkritį pasirašė 17,5 mln. eurų vertės linijos statybos rangos sutartį. Darbai turėjo būti baigti 2015 metų vasarą, tačiau projektas vėlavo kiek daugiau nei tris mėnesius. „Litgrid“ prašė „A. Žilinskio ir ko“ sumokėti 1,136 mln. eurų delspinigių už vėlavimą atlikti visus statybos darbus. Tačiau teismas nustatė, jog „Litgrid“ neteisingai juos apskaičiavo – jų suma turėjo siekti 183,7 tūkst. eurų. Dėl to teismas įpareigojo „Litgrid“ rangovei grąžinti 953,2 tūkst. eurų delspinigių. Be to, teismas nustatė, jog „Litgrid“ vėlavo atsiskaityti su „A. Žilinskio ir ko“ už atliktus darbus, todėl „Litgrid“ turi sumokėti 68,6 tūkst. eurų delspinigių. Bendra suma, kurią „Litgrid“ privalo sumokėti rangovei – 1,022 mln. eurų. Šis sprendimas gali būti apskųstas aukštesnės instancijos teismui. „LitPol Link“ jungtis pradėjo veikti 2015 metų pabaigoje. Be elektros jungties nuo Alytaus iki Lietuvos–Lenkijos sienos šiame projekte „A. Žilinskio ir ko“ už 12,6 mln. eurų pastatė transformatorių pastotę Alytuje.