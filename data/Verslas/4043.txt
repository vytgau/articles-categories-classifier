„Tokia prievolė nepagerintų nei mokestinės rizikos vertinimo, nei mokestinės kontrolės, nes jau dabar yra eilė priemonių, leidžiančių iš trečiųjų šalių gauti informaciją apie gyventojų turtą. Įvedus visuotinį gyventojų turto deklaravimą, būtų nustatyta neproporcinga administracinė našta gyventojams ir būtų didelės su tuo susijusios administracinės išlaidos“, – trečiadienį Vyriausybės posėdyje kalbėjo finansų ministras Vilius Šapoka. Valstybinės mokesčių inspekcijos (VMI) skaičiavimais, vien administravimo išlaidos tokiam deklaravimui siektų apie 912 tūkst. eurų per metus. Premjerui Sauliui Skverneliui pasiūlius, Finansų ministerijai per mėnesį nurodyta įvertinti galimybę įvesti prievolę turtą deklaruoti visiems viešojo sektoriaus tarnautojams, „Ar būtų galimybė neįvedant visuotinio deklaravimo įvesti turto deklaravimo prievolę visiems, kas dirba viešųjų finansų srityje, kas gauna pinigus iš valstybės ar savivaldybių biudžetų“, – posėdyje klausė premjeras. V. Šapoka teigė manantis, kad tokią prievolę įvesti būtų galima. Vyriausybė pritarė Seimo socialdemokratų darbo frakcijos narių Andriaus Palionio ir Artūro Skardžiaus pasiūlymui, kad pajamas ir turtą deklaruotų daugiau asmenų, o jų deklaracijos būtų viešos. Jų manymu, deklaracijas turėtų teikti visi be išimties biudžetinių įstaigų vadovai, jų pavaduotojai ir jų šeimos nariai, valstybės ar savivaldybių viešųjų įstaigų vadovų pavaduotojai ir jų šeimos nariai. Rugsėjo pabaigoje Seimas pritarė šių parlamentarų siūlymui nuo 2018 metų įteisinti visuotinį turto deklaravimą, jeigu tam pritars Vyriausybė. Galutinis balsavimas Seime numatytas, gavus Vyriausybės išvadą. Įstatyme dabar įtvirtintas sąrašas asmenų, kurie turi deklaruoti turtą ir pajamas, – tokia prievolė aiškiai nustatyta ne visiems biudžetinių įstaigų vadovams, jų pavaduotojams ir jų šeimų nariams.