Apie „Nord Stream 2“ finansavimą pirmąkart pranešęs Rusijos koncernas „Gazprom“ teigia, kad šios lėšos buvo pritrauktos pagal pernai pavasarį pasirašytą projekto įgyvendinimo ilgalaikio finansavimo susitarimą. Vienintelis Šveicarijoje registruotos bendrovės „Nord Stream 2“ akcininkas yra „Gazprom“, o jo partneriai - Vokietijos „Wintershall“ bei „Uniper“, Austrijos OMV, Prancūzijos „Engie“, Didžiosios Britanijos ir Nyderlandų „Dutch Shell“ - yra projekto finansavimo dalininkai ir būsimos naudos gavėjai. Pernai gegužę „Nord Stream 2“ projekto dalyviai pasirašė susitarimą dėl 6,65 mlrd. eurų dydžio tarpinės paskolos, atitinkančios 70 proc. numatytų projekto finansavimo išlaidų. Pusę šios sumos įsipareigojo skirti „Gazprom“. Birželį bendrovė „Nord Stream 2“, „Gazprom“, „Engie Energy“, OMV, „Shell“, „Uniper“, „Wintershall“ pasirašė susitarimą dėl deficitinio projekto finansavimo atvejais, kai projektinio finansavimo nepakaktų arba jis sutriktų. „Gazprom“ taip pat praneša, jog pernai „Nord Stream 2“ partneriai projekto vystymo bendrovei suteikė kelias paskolas, tačiau jų dyžio nenurodo. Pats „Gazprom“ šio projekto įgyvendinimą taip pat įvardijomis sumomis finansavo didindamas įmonės „Nord Stream 2“ įstatinį kapitalą. Pagal „Gazprom“, kontroliuojančio kiek daugiau kaip trečdalį Europos dujų rinkos, projektą „Nord Stream 2“, daugiau nei prieš šešerius metus pradėjusio veikti 1224 kilometrų ilgio vamzdyno realus metinis pralaidumas išaugtų dukart iki 120 mlrd. kubinių metrų. Papildomas dvi dujotiekio gijas tikimasi pradėti tiesti šiemet, o projektą užbaigti iki ateinančių metų pabaigos.