Tai bus antras komisijos posėdis, ji analizuoja, kodėl maisto produktų sudėtis skiriasi. Pasak laikinosios komisijos vadovės „valstietės“ Guodos Burokienės, trečiadienį bus išklausyti Teisingumo ministerijos ir jai pavaldžios VTAT atstovai. „Visoje Europoje pirmiausia tiria vartotojų teisės, o ne veterinarijos tarnybos, todėl pasiklausime, kodėl Lietuvoje šito nepadarė (...) Tai jeigu tokie reikalai (tiekiami nevienodos sudėties produktai - BNS) vyksta nuo 2011 ar 2013 metų, kodėl vartotojų teisės po šiai dienai nieko nedaro. Jie pirmiausia turėtų ginti vartotojus, jų teises. O jie šios savo pareigos neatlieka. O gal ir tiria, tik mes nežinome“, – BNS posėdžio išvakarėse teigė parlamentarė. G. Burokienės teigimu, vartotojų teisių apsaugos specialistai aiškina už maistą nesantys atsakingi. Prieš savaitę pirmajame komisijos posėdyje VMVT direktoriaus pavaduotojas Deividas Kliučinskas pripažino, kad nuo 2011 metų tarnyba nesėkmingai kvietė nevyriausybines vartotojų teisių organizacijas atlikti maisto produktų sudėties ir kainų tyrimus skirtingose ES šalyse. Ši komisija turėtų dirbti iki pavasario. Ji taip pat turėtų aiškintis, kodėl Lietuva produktų kokybės tyrimą atliko vėliau nei kitos Vidurio ir Rytų Europos valstybės. Valstybinė maisto ir veterinarijos tarnyba neseniai paskelbė, kad daugelio tirtų Vokietijoje ir Lietuvoje parduodamų maisto produktų su tais pačiais prekės ženklais sudėtis skiriasi.