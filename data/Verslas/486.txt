Planuojama, kad rangovinės veiklos atsisakymo projektas bus įgyvendintas kaip įmanoma greičiau - „EnePRO“ užbaigs vykdyti turimas sutartis ir nesiims naujų užsakymų bei atsiskaitys su tiekėjais. Iki minimumo sumažinusi veiklos apimtis įmonė įgyvendins svarbiausius pradėtus projektus. „Nutarėme dabar atsisakyti rangovinės veiklos ir nebeturėti jos bendrame portfelyje, nes siekiame sparčiau judėti link visiško grupės veiklų išgryninimo“, - sako „Lietuvos energijos“ valdybos pirmininkas ir generalinis direktorius Darius Maikštėnas. Pasak jo, natūralu, kad traukiantis „EnePRO“ darbų apimtims, mažės darbuotojų poreikis. Teigiama, kad su įmonės darbuotojų atstovais bus tariamasi dėl įmonės ir darbuotojų interesų suderinimo bei bus imamasi veiksmų padedant žmonėms susirasti darbą kitose įmonėse. Pabrėžiama, kad turimų sutarčių su klientais užbaigimas nesukels neigiamų pasekmių elektros tinklo priežiūrai ar elektros skirstymo operatoriaus teikiamų paslaugų kokybei. „EnePRO“ įsipareigojimai klientams bus įvykdyti kaip įmanoma greičiau ir maksimaliai kokybiškai, o atskirais atvejais sutartiniai santykiai su užsakovais bus užbaigti šalių susitarimu“, - rašoma pranešime. Energetikos paslaugų ir rangos organizacija „EnePRO“ buvo įkurta 2016 metais, sujungus ir reorganizavus dvi „Lietuvos energijos“ grupės valdomas energetikos paslaugų įmones - „Elektros tinklo paslaugas“ ir „Kauno energetikos remontą“.