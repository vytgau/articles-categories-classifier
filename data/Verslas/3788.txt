Roberto Azevedo laikraščiui „Sunday Telegraph“ sakė, kad nors Jungtinei Karalystei būtų palankiau pasiekti susitarimą, sugrįžimas prie PPO prekybos taisyklių būtų suvaldomas procesas. „Maždaug pusė Jungtinės Karalystės prekybos vyksta pagal PPO taisykles – su JAV, Kinija ir keliomis didelėmis besivystančiomis valstybėmis, su kuriomis Kinija neturi prekybos susitarimų“, – teigė R. Azevedo. „Todėl nebus pasaulio pabaigos, jeigu Jungtinė Karalystė su ES prekiaus pagal PPO taisykles“, – pridūrė jis. Jungtinė Karalystė planuoja palikti ES bendrąją rinką ir muitų sąjungą, kai pasitrauks iš Bendrijos 2019 metais, tačiau iki tol tikisi pasiekti laisvos prekybos susitarimą su Briuseliu. Visgi derybos dar turi formaliai prasidėti, o be susitarimo dvišalė prekyba reikš didesnius PPO tarifus ir kitus barjerus, pavyzdžiui, didesnę biurokratiją. „Neturint visiškai veikiančio laisvos prekybos susitarimo su ES, tai gali atsieiti, bet nebus taip, jog prekyba tarp Jungtinės Karalystės ir ES sustos“, – sakė R. Azevedo. „Poveikis būtų, bet aš manau, kad tai visiškai suvaldoma“, – teigė pareigūnas. Prieš 2016 metų referendumą Jungtinėje Karalystėje R. Azevedo perspėjo, jog eksportuotojai rizikuoja netekti milijardų eurų dėl išaugusių muito mokesčių po „Brexit“. Jis tvirtino, jog Jungtinės Karalystės narystė ES leidžia ne tik jai laisvai prekiauti su 27-iomis bloko narėmis, bet ir su dar 58 šalimis, kurios su Bendrija turi laisvos prekybos sutartis. Londonas šiuo metu siekia su trečiosiomis šalimis susitarti dėl analogiškų prekybos susitarimų, kokius turi ES, bet negali pasirašyti jokių sutarčių iki „Brexit“. ES šalių vadovai gruodį spręs, ar pradėti naują „Brexit“ derybų etapą.