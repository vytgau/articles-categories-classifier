Streikas, kuris planuojamas gruodžio 20 dieną, organizuojamas Airijos pilotų asociacijos ir IMPACT profesinės sąjungos, taip planuojama kovoti už pilotų teises. Kol kas tiksliai neaišku, kokią įtaką šis streikas turės žmonėms, prieš Kalėdas ketinantiems kur nors skristi, tačiau žinoma, kad dauguma streike dalyvausiančių pilotų bus kapitonai, be kurių lėktuvai negalės kilti. Profesinių sąjungų teigimu, streiko idėją palaiko 94 proc. tiesiogiai įdarbintų pilotų. Skelbta, kad „Ryanair“ pilotai Vokietijoje antradienį pasekė savo kolegų kitose Europos šalyse pavyzdžiu bei pagrasino bendrovei streiku. Vokietijos lėktuvų pilotų sąjunga teigė, kad jos nariai streikuos reikalaudami geresnio užmokesčio bei darbo sąlygų, nors tuo pat metu pridūrė, jog pilotai skrydžių tvarkaraščių per šventinį laikotarpį trikdyti nežada. Advokatų kontoros „ADER“ advokatas Edmundas Rusinas DELFI komentavo: „Pilotų streikas, iš tiesų, gali apkartinti šventes lietuvaičiams, jei jų skrydis į gimtinę vėluotų ar būtų atšauktas. Visgi reikia nepamiršti, kad šiuos nemalonumus galima sumažinti arba bent paversti mažiau skausmingais. Tereikia žinoti savo teises“. Anot jo, pagal ES Reglamentą, jei dėl streiko yra atšaukiamas jūsų skrydis, jums gali priklausyti kiek įmanoma operatyvus reiso pakeitimas, teisė atsisakyti kelionės ir reikalauti sumokėtų pinigų grąžinimo, nors į kiekvieną atvejį reiktų įsigilinti individualiai. Be to, avialinijos privalo pasirūpinti žmogumi, suteikti maisto, gėrimų, ryšio paslaugų, esant poreikiui - nakvynę viešbutyje ir nuvežimą bei parvežimą į ir iš jo. Pilotų sąjungos ilgą laiką skundėsi, kad „Ryanair“ savo darbuotojams nesuteikia aviacijos rinkos standartų atitinkančio darbo užmokesčio bei sąlygų. „Cockpit“ teigia, kad vokiečių pilotai „Ryanair“ palikinėja „pulkais“, nes kitose įmonėse gauna daug geresnes darbo sąlygas, dėl ko „Ryanair“ kenčia dėl pilotų trūkumo. Nepaisant visų sunkumų, „Ryanair“ praėjusį mėnesį teigė besitikinti, kad kompanijos metinis pelnas atskaičius mokesčius sieks nuo 1,40 iki 1,45 mlrd. eurų.