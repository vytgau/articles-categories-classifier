Kasmet vykstanti 9 mėnesių trukmės programa „LT Big Brother“ per 10 veiklos metų jau sujungė daugiau nei 1300 mentorių ir jaunųjų profesionalų porų. Į programą išskirtiniais jubiliejiniais metais aplikuojantys jaunieji profesionalai, anot organizatorių, šį sezoną galės rinktis iš daugiau nei 170 mentorių, dirbančių garsiausiose pasaulio įmonėse: nuo „Apple“, „Bloomberg“, „Nike“, „Uber“ ir tt. „Šiandien ši, prieš dešimtmetį gimusi mentorystės iniciatyva, jungia 24-iose skirtingų šalių bei 5-iuose žemynuose gyvenančius lietuvius profesionalus, kurie yra pasirengę savo patirtimi pasidalinti su perspektyviais, savo karjerą dar tik pradedančiais tėvynainiais. Projektas įgauna pagreitį, su „LT Big Brother“ komanda džiaugiamės šį išskirtinį sezoną ženkliai papildę ir mentorių atstovaujamas sritis – pritraukėme mentorių iš medicinos, menų, komunikacijos, architektūros bei inžinerinių sričių,“ pasakoja Jolanta Bajarūnė, „LT Big Brother“ Lietuvos regiono koordinatorė. Iki balandžio 1d., jaunieji profesionalai, studentai bei neseniai studijas baigę ar savo profesinės srities dar ieškantys lietuviai, pildys programos atrankos anketas. Vėliau jas analizuos ir vertins projekto komanda, mentorius priskirdama pagal mažojo brolio arba sesės domėjimosi sritį, turimą patirtį, mokymosi poreikius ir pačių mentorių pasirinkimą. Galiausiai supažindinti didieji ir mažieji broliai bei sesės bendraus 9 mėnesius. Per šį laikotarpį poros paprastai bendrauja skype, elektroniniais laiškais, susitinka gyvai ar dalyvauja „LT Big Brother“ organizuojamuose renginiuose: diskusijose, ryšių mezgimo vakaruose, susitikimuose su įkvepiančiais žmonėmis ir įdomiais projekto dalyviais. „Susitikti su patyrusiu profesionalu, kuriuo siekiu tapti, ir tiesiogiai paklausti to, kas rūpi, man atrodė išskirtinė galimybė,“ – pasakojo 9-ojo „LT Big Brother“ sezono dalyvė Agnė. “Be to, džiaugiuosi, kad oficialiai pasibaigus sezonui bendravimas vis dar vyksta – esu įsitikinusi, kad būtent tai geriausiai atspindi patirtį projekte ir jo naudą. Štai ir praėjusią savaitę, prieš man priimant svarbų profesinį sprendimą, kartu su mentore turėjome daug apąstymų sukėlusią diskusiją.“ Projektą organizuoti 2009-aisiais metais ėmėsi Londono lietuvių Sičio klubas „Lithuanian City of London Club“ (LCLC). O sujungus jėgas su tarptautinių lietuvių profesionalų tinklu „Global Lithuanian Leaders (GLL)“ projektas išsilplėtė į 6 pasaulio regionus: JAV, Jungtinės Karalystės, Beniliukso, Skandinavijos, Lietuvos bei Global. Ilgametę projekto sėkmę lėmė aktyvūs dalyviai ir iniciatyvūs mentoriai, palaikę idėją ir matę projektą kaip prasmingą bei juos pačius tobulėti skatinančią veiklą. 2018-ųjų metų programos atranka bus vykdoma iki balandžio 1 d.