Pusę Lietuvos pieno supirkimo rinkos valdantiems stambiems pieno ūkiams, parduodantiems daugiau kaip 40 tonų pieno per mėnesį, šalies pieno perdirbimo įmonės spalį už natūralų pieną mokėjo vidutiniškai 405,2 euro už toną. Per mėnesį žaliavinio pieno kaina stambiesiems ūkiams padidėjo 6,5 proc. Kaina, mokama stambiems Lietuvos pieno ūkiams, viršijo žalio pieno kainų vidurkį Europos Sąjungoje. Bendrijoje, kurioje dideli pieno ūkiai patiekia apie 95 proc. viso žaliavinio pieno, išankstiniais duomenimis, spalį mokėta vidutinė kaina už natūralų pieną siekė 367,2 euro už toną – tiek pat mokėta prieš mėnesį. Europos ūkininkai, reaguodami į išaugusią paklausą, žalio pieno gamybą pradėjo didinti antroje šių metų pusėje – prognozuojama, kad 2017 metais pieno gamyba Bendrijoje bus 0,7 proc. didesnė nei 2016 metais. Pieno gamybą taip pat didina JAV, Australijos ir Naujosios Zelandijos ūkininkai, jie šiuos metus užbaigs su didesniais primilžiais nei pernai. Pasak Pienininkų asociacijos „Pieno centras“ direktoriaus Egidijaus Simonio, pasaulinėje pieno rinkoje pasiūlos ir paklausos svarstyklės pamažu susibalansuoja. Dėl augančių primilžių ūkiuose pagrindinių pieno produktų kainos stabilizavosi, pastebimas jų kritimas. Tarptautinėje pieno produktų prekybos sistemoje „Global Dairy Trade“ pieno produktų bendrasis kainų indeksas krito tris aukcionus iš eilės. Europos biržoje pagrindinių pieno produktų didmeninės kainos mažėja nuo spalio mėnesio, ir ši tendencija tęsiasi. Tarptautinis ūkių palyginimo tinklas IFCN prognozuoja, kad 2018 metų pradžioje, pieno rinkoje prasidėjus naujam kainų ciklui, pradės pigti ir pieno žaliava. Kainos kyla ir pas kaimynus Vidutinė pieno supirkimo kaina Latvijoje per metus (praėjusį mėnesį, palyginti su praėjusių metų spaliu) išaugo 28,7 proc., iki 320,4 euro už toną, rodo Latvijos žemės ūkio duomenų centro informacija. Vidutinė pieno supirkimo kaina Europos Sąjungoje praėjusį mėnesį sudarė 367,2 euro už toną. Per mėnesį (spalį, palyginti su rugsėju) pieno supirkimo kainos Latvijoje paaugo vidutiniškai tik 0,8 procento. Spalį šalyje supirkta 66,69 tūkst. tonų pieno – 7,7 proc. mažiau nei rugsėjį ir 0,4 proc. mažiau nei pernai spalį. Melžiamų karvių per metus sumažėjo 2,4 proc., iki 153,6 tūkstančio. Latvijoje pieną gamina daugiau kaip 8 tūkst. ūkių, įskaitant mažuosius.