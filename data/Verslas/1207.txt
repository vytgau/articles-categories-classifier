Programai planuota skirti beveik 441 mln. eurų, bet pernai surinkta per 23 mln. daugiau nei planuota, be to, liko pernai nepanaudoti beveik 29 mln. eurų. Viską sudėjus, šių metų programai skiriamos lėšos padidėjo. Ministerijos siūlymą Vyriausybė aptars trečiadienio posėdyje. Iš jų transeuropinio tinklo kelio „Via Baltica“ plėtrai bus skirta beveik 34 mln. eurų, o su projekto „Rail Baltica“ įgyvendinimu susijusiems vietinės reikšmės susisiekimo infrastruktūros objektams – 42 mln. eurų. 10 mln. eurų bus skirta Šilutės-Rusnės krašto rekonstravimui ir estakados statybos techninio darbo projekto parengimui. Beveik 19 mln. eurų bus skirta skoloms, susidariusioms už praėjusiais metais atliktus darbus, suteiktas paslaugas ir įsigytas prekes, apmokėti. Valstybinės reikšmės ir vietinės reikšmės keliams (gatvėms) bus skirti beveik 376 mln. eurų. 53 mln. eurų bus skirti programai „Valstybinės reikšmės žvyrkelių asfaltavimo kelių atkarpoms, jungiančioms asfaltuotus kelių ruožus“. ELTA primena, kad Susisiekimo ministerija 2018-2020 m. yra numačiusi išasfaltuoti dar 1 009 km žvyruotų kelių, kad būtų pagerintos eismo sąlygos šalies regionuose ir šalia žvyrkelių gyvenančių žmonių gyvenimo kokybė. Pasak ministerijos, ilgiausi žvyrkelių ruožai (10 km ir ilgesni) numatomi asfaltuoti Elektrėnų, Jonavos, Jurbarko, Klaipėdos, Pasvalio, Plungės, Prienų, Raseinių, Širvintų, Švenčionių, Šiaulių rajonuose.