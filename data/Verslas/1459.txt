JAV „piktnaudžiaujant“ nacionalinio saugumo sumetimais, kuriuos Vašingtonas panaudojo kaip pagrindą nustatyti muitus, bus „rimtai pasikėsinta į įprastą tarptautinės prekybos tvarką“, nurodoma prekybos ministerijos svetainėje paskelbtame pranešime, kuriame taip pat pabrėžiama, kad „Kinija griežtai prieštarauja“ šioms JAV priemonėms. D. Trumpas naujuosius muitus įvedė pasitelkęs prieš dešimtmečius nustatytą ir mažai naudotą JAV prekybos teisės aktų nuostatą dėl nacionalinio saugumo. JAV prezidentas pareiškė, kad naujieji muitai, kurie įsigalios po 15 dienų, iš pradžių nebus taikomi Kanadai ir Meksikai, o artimi saugumo ir prekybos partneriai gali derėtis dėl išimčių. Didžiausi JAV prekybos partneriai – Europos Sąjunga (ES) ir Brazilija – nedelsdami išreiškė protestą dėl naujųjų muitų, kurių vertė sieks milijardus JAV dolerių. Beveik neabejojama, kad Kinija ir kiti ekonomikos galiūnai imsis atsakomųjų veiksmų. Jungtinės Valstijos iš Kinijos perka tik 2,7 proc. importuojamo plieno, taigi antras pagal dydį pasaulio ūkis net nepatenka į didžiausių JAV užsienio plieno tiekėjų dešimtuką. Daugiausia plieno Jungtinės Valstijos pernai importavo iš Kanados. Į didžiausių plieno tiekėjų sąrašą taip pat pateko Brazilija, Pietų Korėja, Rusija, Meksika, Japonija ir Vokietija. Daugiausia molžemio ir aliuminio taip pat buvo įvežta iš Kanados. Tarp didžiausių šių produktų tiekėjų taip pat pateko Kinija, Rusija ir Jungtiniai Arabų Emyratai.