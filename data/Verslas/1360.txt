„Darbuotojai apie atleidimą informuoti praėjusią savaitę. Atleidimas dėl susidariusios situacijos neišvengiamas, tačiau laikinas – atkūrus veiklą 2019-ųjų pradžioje bendrovei vėl reikės darbuotojų, o darbo pasiūlymai bus prieinami ir atleistiems darbuotojams“, – komentare BNS teigia „Groward Group“ vadovas Tomas Strumskas. Pasak jo, nors draudimo bendrovės atlygino turtinę gaisro metu patirtą žalą, bet, randa dirbtinių argumentų nekompensuoti esminių – komercinės veiklos netęsimo nuostolių. Kompensuota tik nedidelė šių nuostolių dalis. Įmonė ketina dar kartą kreiptis į draudimo bendroves. „Svarstome galimybę dar kartą pateikti „Seesam Insurance“ ir „Ergo Insurance“ pagrįstą prašymą kompensuoti dėl verslo netęsimo mūsų patiriamus nuostolius. Jei draudimo bendrovių atsakymas ir šį kartą bus neigiamas ir negrindžiamas svariais argumentais, „Agromėsa“ neturės kito kelio kaip tik kreiptis į teismą ir siekti žalos atlyginimo teisminiu būdu“, – teigė T. Strumskas. „Groward Group“ vadovas neatskleidė gaisro metu „Agromėsos“ patirtų nuostolių. „Konkrečios išmokos dėl turtinės gaisro metu bendrovės „Agromėsa“ patirtos žalos, taip pat žala dėl komercinės veiklos netęsimo yra konfidencialios informacijos dalis. Neturime teisės jos atskleisti“, – komentavo T. Strumskas. Pasirodžius straipsniui, „Seesam Insurance AS Lietuvos filialo“ vadovė Brigita Blavaščiūnienė atsiuntė savo komentarą dėl situacijos. „Seesam Insurance AS Lietuvos filialas (apdraustos rizikos dalis sudaro 60 proc.) kartu su ERGO Lietuvoje (apdraustos rizikos dalis sudaro 40 proc.) atlygino visus gaisro metu padarytus nuostolius, kuriuos patyrė „Agromėsa“ dėl apgadintų pastatų, įrenginių ir žaliavų. Suprasdami kliento nelaimę lanksčiai ir operatyviai reagavome į situaciją bei išmoką už apgadintus įrenginius suteikėme pagal jų įsigijimo vertes, neskaičiuodami nusidėvėjimo, kaip tai buvo numatyta draudimo sąlygose. Žalą analizavome individualiai, įvertindami konkrečius kliento poreikius ir žingsnius, kuriuos reikės žengti, siekiant atkurti verslą kaip įmanoma greičiau. Gaisro nuostolio sumą išmokame kaip įmanoma greičiau, nes įprasta, kad verslas yra atstatomas naudojant išmoką už turto nuostolius. Tokią praktiką taikėme ir šį kartą. Suprasdami tai, kad klientas patyrė didelius nuostolius, patirtą žalą padengėme anksčiau nei numatyta draudimo sutarties sąlygose. „Agromėsa“ taip pat buvo apsidraudusi nuo su verslo nutraukimu susijusių rizikų. Šią išmoką „Agromėsa“ gavo dar 2017 m. pabaigoje. Šioje situacijoje taip pat pasielgėme lanksčiai ir išmoką suteikėme anksčiau, nors pagal draudimo sąlygas verslo pertraukimo išmoka nėra mokama, jeigu klientas po įvykio neatkuria pagal draudimo sutartį draustos veiklos – ko šiuo atveju klientas dar nebuvo padaręs. Kompanijai „Agromėsa“ yra išmokėta suma už 8 verslo pertraukimo mėnesius. Tokį laikotarpį ir konkrečią išmokos sumą paskaičiavo mūsų bendrovės, į pagalbą pasitelkdamos išorinius ekspertus. „Agromėsa“ savo ruožtu reikalauja gauti išmoką už 12 verslo atkūrimo mėnesių. Tačiau galime teigti, kad šiam konkrečiam atvejui 8 mėnesių laikotarpis yra pakankamas. Taip pat svarbu pabrėžti, kad „Agromėsa“ 8 mėnesius nevykdė jokių verslo atkūrimo darbų – atkūrimo procesą pradėjus iškart po gaisro bei panaudojant turto draudimui skirtas lėšas, kurios buvo išmokėtos netrukus po nelaimės, atkūrimo procesą galima buvo atlikti per 8 mėnesius. Ilgesnis realus verslo atkūrimo laikotarpis, kai reikšmingą laiko dalį darbai nevyksta, nesuteikia pagrindo didinti verslo pertraukimo išmokos trukmę“, – teigė ji. Elektrėnų savivaldybėje Ausieniškių kaime veikiančioje įmonėje „Agromėsa“ dirba 165 darbuotojai. „Groward Group“ (anksčiau „VG Agroholding“) pernai rugsėjį atsiskyrė nuo Kauno mero Visvaldo Matijošaičio valdomos „Vičiūnų“ grupės, tačiau įmonės toliau lieka glaudžiai susijusios ir strategiškai bendradarbiauja.