Į teisėsaugos rankas įkliuvo du vienos įmonės atstovai – kaunietis ir panevėžietis. Įmonė registruota Prienų rajone. Antradienį Panevėžio apylinkės teismo teisėja S. Jakštienė įtariamajam kauniečiui skyrė 20 parų arešto. Panevėžio apygardos prokurorai tiria neteisėtą automobilių perpardavinėtojų veiklą. Teisėsaugos akiratyje atsidūrė įmonės, besiverčiančios naudotų automobilių prekyba, vadovai. Panevėžio apygardos prokuratūros 2-ojo baudžiamojo persekiojimo skyriaus prokuroras Kęstutis Greiciūnas naujienų portalui JP aiškino, kokie įtarimai pateikti sulaikytajam. „Apgaulinga buhalterinė apskaita, neteisingas duomenų pateikimas, neteisėta veikla. Valstybei padaryta žala – apie 200 tūkst. eurų“, – nedaugžodžiavo prokuroras. Jis taip pat sakė, kad teisėjos S. Jakštienės prašys skirti kardomąją priemonę – suėmimą, esą, tokią priemonę tikslinga skirti. Galima nusikaltimo schema galėjo būti tokia: prisidengus įmonės vardu įtariamieji supirkdavo automobilius užsienyje ir juos parduodavo Lietuvoje apgaulingai tvarkydami buhalterinius dokumentus. Šiandien Panevėžio apygardos prokuratūroje vyks spaudos konferencija, skirta ikiteisminiam tyrimui dėl neteisėto praturtėjimo bei kitų nusikalstamų veikų, susijusių su prekyba naudotais automobiliais. Spaudos konferencijoje dalyvaus Panevėžio apygardos prokuratūros Antrojo baudžiamojo persekiojimo skyriaus vyriausiasis prokuroras Julius Gelumbauskas ir Vilma Ramanauskienė, Panevėžio apskrities vyriausiojo policijos komisariato Kriminalinės policijos ekonominių nusikaltimų tyrimo valdybos viršininkė. 