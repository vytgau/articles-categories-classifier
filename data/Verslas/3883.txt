Tokį sprendimą Etikos ir procedūrų komisija priėmė trečiadienį, apsvarsčiusi A. Skardžiaus bendrapartiečio Andriaus Palionio prašymą išaiškinti, kodėl komisijos išvados galutinis variantas skiriasi nuo to, dėl kurio komisija balsavo. „Biuras padarys tas korekcijas, nes jie patys pripažįsta, kad fiziškai nespėjo ir dėl to radosi klaidų“, - po komisijos posėdžio BNS sakė jos vadovė Lietuvos lenkų rinkimų akcijos–Krikščioniškų šeimų sąjungos atstovė Rita Tamašunienė. Pasak jos, klaidos, kurios nėra esminės, rastos ne pačiose komisijos išvadose, o konstatuojamoje dalyje. R. Tamašunienė teigia „nematanti reikalo“ pratęsti Antikorupcijos komisijos darbo, kol būtų ištaisytos klaidos. Seimas praėjusią savaitę atidėjo komisijos išvadų pateikimą Seimui. Tėvynės sąjungos–Lietuvos krikščionių demokratų frakcijos seniūnas Gabrielius Landsbergis siūlo komisijos tyrimą laikyti nebaigtu ir tęsti jį pavesti Nacionalinio saugumo ir gynybos komitetui. Juolab, kad Specialiųjų tyrimų tarnyba (STT) atlieka ikiteisminį tyrimą dėl galimos A. Skardžiaus veiklos. Tuo tarpu Nacionalinio saugumo ir gynybos komiteto vadovas „valstietis“ Vytautas Bakas nusiteikęs komisijos patvirtintas išvadas sugriežtinti – su komisijoje taip pat dirbusiais, bet dėl išvadų nebalsavusiais konservatoriumi Jurgiu Razma ir „valstiečiu“ Kęstučiu Mažeika užregistravo atskirąją nuomonę dėl išvadų – jie siūlo Seimui pašalinti A. Skardžių iš Energetikos komisijos, be to, akcentuoti, kad tolimesnė parlamentaro veikla Ekonomikos komitete (tiek, kiek tai susiję su energetikos sektoriaus klausimais) yra nesuderinama su nacionalinio saugumo interesais. Tikslindamas parlamentinių komitetų sudėtis, Seimas antradienį atmetė opozicijos siūlymą iš Ekonomikos komiteto braukti A. Skardžių. STT Antikorupcijos komisijai yra pareiškusi, kad A. Skardžiaus teiktos pataisos dėl atsinaujinančių išteklių galėjo sudaryti išimtines sąlygas mažųjų saulės bei vėjo elektrinių savininkams, nes šiuose versluose jis turėjo interesų. Energetikos ministerija taip pat yra pateikusi nuomonę, kad kai kurie A. Skardžiaus pasiūlymai dėl atsinaujinančios energetikos plėtros sudarė išskirtines sąlygas mažųjų saulės elektrinių plėtotojams ir galėjo leisti pelnytis valstybės sąskaita.