Estijos finansinės priežiūros tarnyba informuoja, kad nuo kovo 26 d. nedelsiant stabdomos visos „Versobank“ operacijos ir transakcijos bei mokėjimai indėlininkams ir kitiems kreditoriams. Tarnyba taip pat panaikino banko identifikacinį kodą ir informavimo indėlių draudimo fondą dėl banko licencijos panaikinimo. Taip pat tarnyba kreipėsi į teismą dėl banko priverstinio likvidavimo ir likvidatorių paskyrimo. Indėlių draudimo fondo stebėtojų taryba kovo 27 d. renkasi į posėdį aptarti „Versobank“ indėlių išmokėjimo klausimų. Estijos finansinės priežiūros tarnyba skelbia 2015–2017 metais atlikto „Versobank“ patikrinimo metu nustačiusi pinigų plovimo prevencijos ir kovos su terorizmo finansavimu taisyklių pažeidimų. Taip pat nustatyta, kad bankas nesilaikė reikalavimų dėl paslaugų teikimo kitose ES šalyse. Pažeidimai buvo sistematiniai ir ilgalaikiai, ir bankas visiškai jų nepašalino, net ir įsikišus Finansinės priežiūros tarnybai. Dėl to tarnyba inicijavo banko licencijos panaikinimo procesą. Atitinkamą prašymą ECB tarnyba pateikė šių metų vasario 8 d., o kovo 26 d. ECB nusprendė atšaukti banko licenciją. „Kadangi finansiniai tarpininkai yra pirmoji ir svarbiausia gynybos linija kovojant su pinigų plovimu ir terorizmo finansavimu, negalime toleruoti jokių jų vykdomų įstatymų pažeidimų. „Versobank“ licencijos panaikinimas yra aiškus signalas, kad Estija netoleruos kovos su pinigu plovimu ir terorizmo finansavimo įstatymo pažeidimų“, – sakė Finansinės priežiūros tarnybos valdybos pirmininkas Kilvaras Kessleris. Jis patvirtino, kad „Versobank“ licencijos atšaukimas yra izoliuotas atvejis ir nėra susijęs su jokia kita kredito institucija, veikiančia Estijoje. „Versobank“ turi 5600 klientų, iš kurių tik 2 tūkst. yra Estijos rezidentai. Tai yra vienas iš mažiausių bankų, veikiančių Estijos rinkoje, todėl jo uždarymas neturės neigiamos įtakos Estijos finansų sistemai“, – sakė K. Kessleris, pridūręs, kad bankas turi pakankamai lėšų patenkinti indėlininkų reikalavimus. Po licencijos atšaukimo bankas bus uždarytas pagal Harju apskrities teismo nutartį. Teismas paskirs likvidatorius, kurie perims banko valdymą, kaip tai nustato įstatymas, įvertins jo turtą, susisieks su klientais ir pradės tenkinti teisėtus kreditorių reikalavimus. Skelbiama, kad ilgametis „Versobank“ vadovas Riho Rasmannas (Rihas Rasmanas) paliko savo postą praėjusių metų sausį dėl pinigų plovimo atvejų banke, kuomet per banką 2013–2014 metais buvo išplauta daugiau nei 205 mln. eurų. Verta paminėti, kad Latvijos finansų ir kapitalo rinkos komisija 2016 metų rugsėjį nurodė „Versobank“ nutraukti savo biuro Latvijoje veiklą, tačiau 2017 metų liepos pabaigoje bankas ir komisija pasiekė susitarimą, kuris leido bankui toliau teikti paslaugas. „Versobank“ vykdė veiklą Estijoje nuo 1999 metų rudens. Remiantis neaudituotais duomenimis, „Versobank“ turtas pernai padidėjo iki 294 mln. eurų, po grynasis pelnas siekė 300 tūkst. eurų. Kaip žinoma, JAV iždo departamentas vasario viduryje Latvijos ABLV bankui paskelbė sankcijas, jį apkaltinęs pinigų plovimu ir kitokiomis neteisėtomis finansinės operacijomis. Šis Latvijos komercinis bankas, kuris buvo trečias pagal dydį šalyje, neteko galimybės vykdyti atsiskaitymus JAV doleriais. Latvijos bankų priežiūros institucija, veikdama ECB nurodymu, nuo vasario 19-osios sustabdė visus ABLV banko mokėjimus, o ECB vasario 24-ąją paskelbė, jog ABLV bankas turi būti likviduotas pagal šių šalių įstatymus, nes jų gelbėjimas neatitinka visuomenės interesų. Vasario 27-ąją ABLV paskelbė neeilinio akcininkų susirinkimo sprendimą pradėti banko likvidavimo procesą, o kovo 5-ąja bankas Finansų ir kapitalo rinkos komisijai pateikė savanoriško likvidavimosi plano projektą.