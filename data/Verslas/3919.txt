Policijos vaizdo registratoriumi užfiksuotas lapkričio 19 d. įvykęs dramatiškas avarinis nedidelio lėktuvo nusileidimas judriame JAV Floridos valstijos kelyje. Šį vaizdo įrašą paviešino Pinellas apygardos šerifo nuovada. Teigiama, kad pareigūnams reaguojant į nesusijusį skambutį suteikti pagalbą North Keene kelyje policijos transporto priemonėje buvę vaizdo registratoriai užfiksavo apie 10:30 ryto vietos laiku žemai skrendantį vieno variklio lėktuvą „Rockwell International 112-A“ ir vėliau sekusį jo avarinį nusileidimą ant kelio. Pranešama, kad 61-erių lėktuvą pilotavęs asmuo per avarinį nusileidimą nenukentėjo, o pranešimas apie variklio gedimą išsiųstas neilgai trukus po to, kai kitoje vietovėje esančiame oro uoste buvo nutūpta degalų atsargoms papildyti. Vėliau tyrėjams jis teigė nemanęs, kad jam pavyks įveikti atstumą iki artimiausio oro uosto, todėl jam teko žvalgytis galimybių vykdyti avarinį nusileidimą ant kelio. Kartu su pilotu lėktuve buvęs 55-erių keleivis taip pat sužeidimų nepatyrė. Šerifo nuovados pateikiamais duomenimis, šiuo metu atliekamas tyrimas, skirtas incidento priežasčiai nustatyti.