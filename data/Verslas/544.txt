Nekilnojamojo turto (NT) rinkos ekspertai sako, kad tai normalu, nes itin prabangaus turto pardavimas gali užtrukti net iki 10 metų, tačiau pripažįsta, kad įtakos galėjo turėti tujų kirtimo skandalas, kai Vilniaus meras Remigijus Šimašius prasivaikščiojo Neries pakrante su benzininiu pjūklu. Prabangiu turtu Lietuvoje pradėjo domėtis skandinavai Žvėryne, šalia Neries vingio esantis prancūziškos architektūros namas – itin prabangus. Pastatą parduodančios „Baltic Sothebys's International Realty“ nekilnojamojo turto agentūros puslapyje rašoma, kad 323 kv. m gyvenamajame plote įrengti 6 miegamieji kambariai, 4 vonios kambariai. NT agentūros bendraturtis Paulius Gebrauskas patvirtino, kad namas vis dar laukia potencialaus pirkėjo. Jo kaina išlieka nepakitusi, kaip ir buvo skelbta anksčiau, ji siekia apie 3–4 mln. eurų.  „Tokių prabangių objektų, kaip P. Masiulio namas, pardavimas užtrunka ilgesnį laiką, kol atsiranda išskirtinis pirkėjas. Šiuo metu Lietuvoje tokių sandorių yra labai mažai, per 2017 m. įvyko tik 6 privačių prabangių namų sandoriai, kurių vertė virš 1 mln. euro“, – sako jis. P. Gebrauskas pažymi, kad kartais pirkėjo paieškos užtrunka net iki 10 metų: „Vienas labai prabangus NT objektas pačioje Vilniaus senamiesčio širdyje rinkoje buvo gal 10 metų. Aišku, tą galėjo lemti ir tai, kad jis pradėtas parduoti pokriziniu laikotarpiu. Visa rinka žinojo šį pastatą, tačiau prireikė daug įdirbio jį parduoti, nes iki tol pardavėjų pagrindinė klaida buvo pardavinėti jį kaip investicinį projektą – tik viešbučiui arba butams, o tai labai sunku pritaikyti dėl nepatogaus ir kitokio pastato išplanavimo, apšveitimo. Mes sudėliojome koncepciją ir sugalvojome visai kitokį pritaikymą. Taip radome klientą, kuris ieškojo pastato kultūrinei veiklai – norėjo įsteigti kultūros centrą su vieša prieiga žmonėms.“ P. Masiulis nusprendė parduoti namą sulaukęs susidomėjimo iš užsienio ambasadų. P. Gebrauskas pabrėžia, kad tokiu prabangiu turtu, kaip šis namas, išties domisi ambasados, užsienio pirkėjai, tačiau jei anksčiau buvo stebimas susidomėjimas iš Rytų Europos, dabar prabangiu turtu Lietuvoje ypač susidomėjo Skandinavijos pirkėjai. Tujų skandalas paveikė būsimus pirkėjus 2017 m. kovą prestižinėje Birutės gatvėje kilo tikras sujudimas. Jį sukėlė R. Šimašiaus apsilankymas, kai su benzininiu pjūklu rankose meras pradėjo pjauti tujas, per kurias nebuvo įmanoma patekti prie Neries. Savavališkai užimtuose valstybinės žemės plotuose buvo suplanuota tiesti dviračių, pėsčiųjų takus. P. Gebrauskas sako, kad tujų skandalas galimai prailgino pardavimo laiką, nes potencialūs pirkėjai laukė, kol viskas nurims ir bus aišku, kaip atrodys Neries pakrantė. Tačiau jis tvirtina, kad įvykis nepadarė jokios įtakos kainai ir netgi laiko jį privalumu. „Tai kaip tik įveda daugiau ramybės naujiems potencialiems pirkėjams, nes padėtis pakrantėje ir aplink namą tampa labai aiškiai apibrėžta, nebelieka jokių pilkų zonų. Iš pardavimų pusės – tai tik pliusas, nes nėra daugiau jokių galimybių interpretuoti, ar čia turi būti tos tvoros, ar ne, kam jos priklauso, kas jas pastatė, kas nepastatė. Kadangi dabar buvo daug infrastruktūrinių statybų, tiesiamas takelis – tai tokiam turtui tik suteikia papildomo dėmesio ir ramybės, nes žmonės, ypač užsienio investuotojai, kurie čia atvažiuoja, nelabai supranta, kas vyksta mūsų mieste, nėra įsigilinę į vietines aktualijas. Dabar jie tiesiog laukia pabaigimo, kad pamatytų, koks bus galutinis rezultatas ir tai yra suprantama. Perkantys prabangų turtą nori labai aiškios vizijos, kad nesusidurtų su papildomomis kliūtimis, ar kad netektų paskui per langus stebėti kažkokius užstatymus. Projektas kaip ir pabaigtas, tik gal dar neįregistruotas, bet galutinis vaizdas jau matosi, todėl, manau, kad šį sezoną turėsim žymiai aktyvesnį“, – viliasi jis. Vis dėlto nauji nutiesti takai atskleidė vieną lietuvių ydą, kuri užsienio pirkėjus ir investuotojus išties gąsdina. „Šiuo metu tuo taku eina pasivaikščioti daug šeimų, vedžiojami šunys. Čia gal kultūros dalis, bet teritorijoje pastebimas labai didelis palaidų šunų kiekis – be antsnukių, pavadėlių – kyla saugumo problema. Tai neretai šokiruoja užsienio svečius ir turistus, kiek teko girdėti atsiliepimų“, – pripažino jis. Užsienio pirkėjai nesupranta, kodėl Žvėrynas taip vertinamas Panašios nuomonės dėl tujų skandalo laikosi ir „Re/max Collection“ vyr. nekilnojamojo turto brokeris Tadas Račkauskas. „Tai įtaką daro tiems, kas tokiais skandalais domisi. Prabangiu turtu besidomintys pirkėjai tikrai nekeičia savo nuomonės dėl tokio pobūdžio skandalų. Tačiau NT rinkos kainoms didelę įtaką turi lokacijos įvaizdis ir kaip lokacija yra vertinama didžiosios daugumos žmonių, tad besitęsiantys, nuolat pasikartojantys rimtesni skandalai galbūt ir formuotų neigiamą įtaką, tačiau šis skandalas turėjo aiškų tikslą, kuris tikrai nebuvo mažinti NT kainų Žvėryne“, – sako jis. Praėjusiais metais „Re/max Collection“ sudarė prabangaus turto žemėlapį, kuriame Birutės g. Žvėryne buvo įvertinta aukščiausiais balais. „Šios gatvės apatinėje dalyje yra didžiausia koncentracija prabangaus NT, daugiausia, individualių namų. Tai ypatinga gatvė esanti šalia Neries upės, todėl nesunku suvokti, kodėl tie namai yra būtent šioje gatvėje. Kainos už 1 kv. m. yra labai įvairios ir priklauso nuo to, koks tai būstas – namas ar butas, koks įrengimas ir pan. Bendrai žiūrint, dažniausiai pasitaikančios kainos šioje gatvės dalyje 3000–5000 Eur/kv.m“, – pasakoja jis. Pats Žvėrynas yra labai įvairus, ir nors čia yra daug labai brangių individualių namų, pirkėjai kartais nesupranta, kodėl jis taip stipriai vertinamas. „Žvėryne, kaip Vilniaus miesto prestižiniame mikrorajone, kainos atžvilgiu tikrai yra įvairaus nekilnojamojo turto. Kaip rajonas – jis labai ne vientisas, nes galima rasti prastos būklės medinių namų arba kardinaliai priešingų, ištaigingų namų. Kartais ne vietiniai pirkėjai sunkiai supranta, kodėl Žvėrynas laikomas prestižine lokacija. Žvėryne tikrai yra galimybių nusipirkti prieinamą turtą vidutines pajamas gaunančioms šeimoms. Brangesnis yra vadinamas senasis – žemutinis Žvėrynas, pigesnis – aukštutinis, naujasis“, – teigia T. Račkauskas. Jam pačiam, parduodant prabangų būstą, dažniausiai tenka susidurti su vietiniais pirkėjais, kurie yra stambesnių įmonių vadovai arba akcininkai. „Pastebima, kad užsieniečiai dažniausiai renkasi turtą nuomoti, tik vėliau, jei planuojama Lietuvoje reziduoti, perkamas turtas. Manau, kad ateityje užsienio pirkėjų tendencija bus ryškesnė“, – sako jis.