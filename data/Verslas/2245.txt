„LB užėmė labai stiprią poziciją, nes ankstesniais atvejais, kai pinigai buvo skolinami, tarkime, su pagrindiniu akcininku susijusioms įmonėms, tokių baudų nebuvo (...) Bendrai paėmus tai yra tvirta pozicija ir bus naudinga kapitalo rinkos vystymuisi“, – komentavo Investuotojų asociacijos valdybos pirmininkas Vytautas Plunksnis. Lietuvos verslo konfederacijos (LVK) Mokesčių komisijos pirmininkas Marius Dubnikovas teigia, kad griežtėjanti banko pozicija turėtų padaryti rinką skaidresnę. „Su tokia bauda formuojamas rinkos precedentas – kad stambusis akcininkas nesijaustų visiškai visagalis ir nebaudžiamas, kaip tai būdavo, sakykime, praeityje ir netgi kitose įmonėse. Lietuvos bankas šiuo veiksmu demonstruoja „raumenis“. Ko gero, tokie dalykai, kaip smulkiųjų akcininkų gynyba, gali prisidėti prie skaidresnės rinkos formavimosi“, – teigė M. Dubnikovas. Pasak jo, vis dėlto bauda mažina pačios įmonės vertę. „Vienas dalykas, investuotojai, kurie yra „Snaigėje“ šiuo metu, nukenčia, įmonės vertė dėl to sumažėja (...) Iš kitos pusės, rinkai tai yra signalas, kad kiti stambieji akcininkai taip nesielgtų, nes baudos yra stiprios“, – teigia M. Dubnikovas. V. Plunsksnis taip pat pažymi, kad bauda gali atsiliepti „Snaigės“ smulkiesiems akcininkams. „Bauda skirta ne vadovams, kurie tuos sprendimus priėmė, ir ne akcininkams, tai vėlgi bendrovės akcininkai netiesiogiai už tai susimoka: LB, tarkime, konstatuoja, kad buvo skriaudžiami smulkieji akcininkai, bet galima sakyti, kad jie proporcingai savo akcijų skaičiui susimoka tą baudą“, – aiškino V. Plunksnis. Bet, pasak jo, rinkai siunčiamas teigiamas signalas, nes „jeigu įmonė yra biržoje, vadovai turi suprasti, kad turi dirbti visiems akcininkams, o ne vien tam pagrindiniam“. V. Plunksnio teigimu, prieš priimdami kiekvieną sprendimą, vadovai turėtų apsvarstyti, kaip viskas atrodo iš smulkiojo akcininko pozicijos. BNS kalbinti analitikai prognozuoja, kad „Snaigė“ skųs jai skirtą baudą. „Prognozuočiau, kad šiuo atveju bus imtasi veiksmų sumažinti baudą“, – teigė V. Plunksnis. „Tikriausiai bauda bus skundžiama, nes suma įspūdinga“, – sakė M. Dubnikovas. BNS kol kas nepavyksta susisiekti su „Snaigės“ generaliniu direktoriumi Gediminu Čeika. Centrinis bankas pažymėjio, su pagrindine įmonės akcininke – Rusijos grupės „Polair“ – susijusios bendrovės iki 2017 metų rugsėjo 30 dienos iš „Snaigės“ yra gavusios 11,92 mln. eurų paskolų, už kurias nuo 2012 metų vidurio nemoka palūkanų. Šie pinigai nėra naudojami bendrovės reikmėms ir visų akcininkų naudai. Nurodomi ir kiti pažeidimai, kuriuos „Snaigė“ turės ištaisyti. 91,1 proc. „Snaigės“ akcijų valdo „Polair“ netiesiogiai kontroliuojama Kipre registruota bendrovė „Bevorano Holdings“. „Snaigės“ akcijos kotiruojamos „Nasdaq“ Vilniaus biržos Papildomajame prekybos sąraše. Autorius: