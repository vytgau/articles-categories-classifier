Kovo 29 dieną Paryžiuje EBPO Investicijų komitetas patvirtino formalią nuomonę, kuria pripažįstama, kad Lietuva atitinka EBPO reikalavimus investicijų srityje. Teigiama komiteto nuomonė patvirtina Lietuvos atvirumą investicijoms ir didina Lietuvos patrauklumą tiesioginių užsienio investicijų pritraukimui. Siekdama pagerinti investicinę aplinką ir pasinaudoti EBPO šalių geriausia praktika, Užsienio reikalų ministerija, glaudžiai bendradarbiaudama su vienuolika Lietuvos institucijų, per praėjusius metus inicijavo 9 teisės aktų pakeitimus, tarp jų ir Konstitucinio įstatymo pakeitimą dėl žemės įsigijimo, finansinių paslaugų liberalizavimo, strateginę reikšmę nacionaliniam saugumui turinčių įmonių įstatymo. Lietuva EBPO Investicijų komitete sukūrė naują precedentą. EBPO ekspertai teigiamai įvertino Lietuvos atliktas reformas ir institucijų pasirengimą narystei iš pirmo svarstymo. EBPO Investicijų komiteto istorijoje to nėra buvę. „Investicijų komiteto ekspertai pateikė reikšmingų rekomendacijų, kurios padėjo sėkmingai pagerinti investicinę aplinką, todėl EBPO komiteto teigiamas įvertinimas - svarbus signalas, jog Lietuva - gera šalis investuoti“, - sakė vyriausiasis Lietuvos stojimo į EBPO derybininkas užsienio reikalų viceministras Albinas Zananavičius. Tapusi EBPO nare Lietuva galės naudotis naujausiais, antikorupciniais tyrimais, padėsiančiais išskaidrinti ekonomiką, įmonių valdysenos rekomendacijomis ir geriausia 35 EBPO šalių narių praktika sprendžiant konkrečias ekonominės politikos problemas. Investicijų komitetas tapo 19-uoju komitetu iš 21, užbaigusiu Lietuvos stojimo į EBPO peržiūras. Visiems EBPO komitetams patvirtinus formalias nuomones, galutinis sprendimas bus priimtas balandžio viduryje vyksiančiame EBPO Vykdomosios tarybos posėdyje.