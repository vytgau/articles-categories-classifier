„Mums kelia didelį nerimą naujo prekybos karo padariniai, todėl raginame Baltuosius rūmus neiti toliau. Mokesčių reforma paskatino ekonomiką, todėl mes tikrai nenorime to sugadinti“, - sakė P. Ryano atstovė spaudai AshLee Strong. D. Trumpas praėjusią savaitę paskelbė norįs pritaikyti 25 proc. tarifą plieno ir 10 proc. - aliuminio importui, siekdamas apsaugoti amerikiečių gamintojus nuo tariamai nesąžiningos konkurencijos. Tačiau į tai piktai reagavo kone visi didžiausi JAV sąjungininkai - Kanada, ES, Meksika, Australija, taip pat Kinija, kuri yra didžiausia pasaulyje plieno gamintoja. Maža to, šiuo sprendimu D. Trumpas supykdė ir nemažą dalį savo partiečių respublikonų. Kongreso lyderiai neatmeta galimybės imtis veiksmų, jei prezidentas neatsitrauks, bet įstatymų leidėjai kol kas konkrečiai nesako, kokių veiksmų būtų imtasi. D. Trumpas, savo ruožtu, sureagavo į P. Ryano komentarus bei dar kartą patikino nenorįs keisti savo pozicijos. „Ne, mes neatsitraukiame. Mes turime labai blogą sutartį su Meksika, turime labai blogą Šiaurės Amerikos laisvosios prekybos sutartį (NAFTA)“, - Baltuosiuose rūmuose kalbėjo prezidentas. Tačiau tuo pat metu D. Trumpas pasiliko šiek tiek vietos manevrams, pabrėždamas, kad naujus muito tarifus 100 proc. jis remia „šiuo metu“. Anksčiau pirmadienį jis buvo susiejęs tarifus plienui ir aliuminiui su NAFTA derybomis - prezidentas teigė, kad JAV atšauks sprendimą tuo atveju, jei pavyks su Meksika ir Kanada susitarti dėl palankios trišalės prekybos sutarties.