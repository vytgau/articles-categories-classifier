„Unikali Singapūro finansų traukos ir „fintech“ patirtis įkvepia ir parodo, kad sėkmės istorijas kuria ne valstybės dydis, o pažangios idėjos, požiūris į naujoves ir verslui palankus teisinis reguliavimas. Susitikimuose su finansų institucijų ir rinkos atstovais tikimės sustiprinti Lietuvos ir Singapūro ryšius ir sudominti Azijos inovatyvaus finansų verslo atstovus galimybėmis veikti mūsų šalyje“, – pranešime spaudai sako V. Vasiliauskas. Anot Lietuvos banko, esminiai Lietuvos privalumai „fintech“ srityje yra vienas greičiausių licencijavimo procesų visoje Europos Sąjungoje, platus galimų veiklos modelių pasirinkimas – nuo el. pinigų ar mokėjimo įstaigos iki specializuoto banko, kuris neturi analogų Europoje. Be to, Lietuvos bankas numato suteikti galimybę inovatyvius finansinius produktus ir verslo sprendimus išbandyti ir tobulinti juos kuriamoje naujoje bandomojoje finansinių inovacijų aplinkoje (angl. regulatory sandbox). Rugsėjo pabaigoje Lietuvos bankas suteikė elektroninių pinigų licenciją Singapūro finansinių technologijų įmonės „Instarem“ valdomai bendrovei „Instarem EU“, ketinančiai iš Lietuvos teikti tarptautininius pervedimus Europos Sąjungos (ES) šalims.