2016 m. uždrausta 1 675 t produktų dėl jų neatitikimo saugos ir kokybės reikalavimams, o 2015 m. – 1 735 t, skelbia Valstybinė maisto ir veterinarijos tarnyba (VMVT). Vykdant kontrolę rinkoje, didžiausią dalį nesaugių maisto produktų sudarė žuvys, vėžiagyviai, moliuskai ir kt. vandens gyvūnai. Šie produktai buvo užkrėsti parazitais (anisakidae lervomis – 703 t). Įvairiuose mėsos gaminiuose (48 t) buvo nustatyta patogeninių mikroorganizmų. Be šių produktų taip pat buvo nurodyta sunaikinti 20 t nesaugių razinų iš Uzbekistano dėl ochratoksino A, 15 t apelsinų iš Egipto, 13 t vynuogių iš Makedonijos, 18 t ryžių „Basmati“ iš Indijos, apie 3 tūkst. vnt. juodos arbatos dėl leistinas normas viršijusių pesticidų likučių. Daugiau kaip 1 tūkst. vnt. aviečių džemo buvo sunaikinta kilus įtarimų, kad gamybos metu į produkciją galėjo patekti stiklo šukių, o 4,5 tūkst. vnt. maisto papildų „Power tower“, importuotų iš Jungtinės Karalystės, – dėl jų sudėtyje buvusio naujo, ES nepatvirtinto maisto ingrediento (epimedium grandiflorum). Tikrinant besiliečiančių su maistu gaminių ir medžiagų kokybę, beveik 400 vnt. metalinių košimo sietelių dėl per didelės geležies migracijos buvo sugrąžinti Čekijos tiekėjui, o apie 470 vnt. kiniškų kepimo grotelių nurodyta sunaikinti dėl neleistinos nikelio ir geležies migracijos. Atliekant importo kontrolės procedūras, 2017 m. buvo sulaikyta 147 t galimai nesaugių produktų – 60 t augalinio riebalų mišinio iš Ukrainos, 22 t pistacijų iš Irano dėl aflatoksinų, 14 t granatų sulčių iš Azerbaidžiano – dėl sudėties neatitikimų (sorbo rūgštis), 6 t šaldytos žuvies (heko) filė iš Kinijos ir 6 t juodųjų sezamo sėklų iš Indijos – dėl pasibaigusių tinkamumo vartoti terminų, 0,4 t šaldytos kilkės sūrime – dėl cheminio užterštumo, 0,4 t saldainių iš Ukrainos – dėl nepaženklintų alergenų ir kt. Sustabdžius nelegalią maisto tvarkymo veiklą, į rinką nepateko beveik 60 t įvairių nesaugių ir nekokybiškų gyvūninių ir negyvūninių maisto produktų, taip pat daugiau kaip 1,7 tūkst. l alkoholinių bei per 180 l nealkoholinių gėrimų. Per praėjusius metus didmeninės ir mažmeninės prekybos įmonėse uždrausta realizuoti daugiau kaip 1 100 t Europos Sąjungos ir trečiosiose šalyse pagamintų maisto produktų. Didžiausią dalį – 967 t buvo uždrausta realizuoti, nustačius įvairių maisto saugos reikalavimų neatitikimų, dar daugiau kaip 82 t – dėl kokybės, 27 t – dėl ženklinimo pažeidimų, 19 t – dėl pasibaigusių tinkamumo vartoti terminų.