„Reaktoriuose – taip (neliko kuro – BNS) (...) antrasis blokas dabar irgi tuščias, pirmasis tuščias nuo 2009 metų. Penkiolika mėnesių anksčiau viską atlikome“, – BNS sakė laikinoji IAE Komunikacijos vadovė Ina Daukšienė. Pasak jos, prie kiekvieno reaktoriaus yra kuro išlaikymo baseinas, iš jo panaudotas kuras kraunamas į konteinerius, kurie palaipsniui vežami į laikinąją panaudoto branduolinio kuro saugyklą (B1 projektas). „Planuojame iki 2022 metų pabaigos visą kurą likusį išvežti iš baseinų, tada nebeliks jau kuro blokuose, taip galima pasakyti. Dabar reaktoriuose nėra kuro, yra dar baseine, o baseinas yra bloke“, – paaiškino I. Daukšienė. 2009 metų pabaigoje sustabdžius 2-ąjį reaktorių, iš jo į kuro išlaikymo baseinus buvo iškrauta tik nedidelė panaudoto branduolinio kuro dalis, didžioji dalis kuro buvo palikta reaktoriuje. Pasak I. Daukšienės, antrajame reaktoriuje, sustabdžius jo veiklą, buvo 1661 panaudoto kuro rinklė, 2011 metais iškrauta dar apie pusė tūkstančio, o nuo 2017 metų birželio – likusios 1134 rinklės. Vėluojant 5-6 metus, už maždaug 193,5 mln. eurų laikinąją panaudoto kuro saugyklą pastatė ir įrengė Rusijos kapitalo Vokietijos įmonių „Nukem Technologies“ ir GNS konsorciumas. Saugykla galės būti naudojama 50 metų, vėliau numatoma pastatyti požeminę saugyklą. Energetikos ministerija skaičiuoja, kad jėgainės uždarymui iš viso dar reikia beveik 1,6 mlrd. eurų. Didžiąją dalį šių pinigų Lietuva tikisi gauti iš ES. IAE, kuri pirmoji pasaulyje uždarė nesaugius rusiškus RBMK reaktorius, galutinai turėtų būti uždaryta iki 2038 metų. B1 projektas buvo finansuojamas Tarptautinio Ignalinos AE eksploatavimo nutraukimo rėmimofondo lėšomis (TIENRF), administruojamomis Europos rekonstrukcijos ir plėtros banko (ERPB).