Klaipėdos LEZ statomas 7440 kv. m ploto gamybos ir biurų paskirties „FlexStart“ pastatas investuotojams pasiūlys galimybę nuomotis išskirtinai jų poreikiams pritaikytas patalpas. „Tai yra pirmas modernus nuomai skirtas gamybinės paskirties objektas per pastaruosius 2 metus Klaipėdos regione. Nuo 2016 m. Klaipėdoje anonsuojami ir įgyvendinami projektai yra skirti tik įmonių, bet ne nuomos, reikmėms. Didžioji jų dalis - Klaipėdos LEZ teritorijoje ar kaimynystėje“, - komentavo tarptautinės nekilnojamojo turto konsultacijų bendrovės „Newsec“ konsultantas Gintaras Toločka. Klaipėdos LEZ galės nesudėtingai šį pastatą modifikuoti pagal įmonių gamybos poreikius. Dėl „FlexStart“ projekto teritorijoje besikuriančios įmonės turės galimybę per 3 mėnesius įsikurti ir pradėti veiklą. „FlexStart“ sustiprins Klaipėdos LEZ konkurencinį panašumą rinkoje. „Pastebime tarptautinę tendenciją, kad gamybos įmonės yra vis labiau linkusios nuomotis jų poreikiams pritaikytas patalpas, ir didžiausią dėmesį skirti savo kuriamam produktui ar teikiamai paslaugai, o ne turto valdymui“, - sakė Klaipėdos LEZ vadovas Eimantas Kiudulas. Pastatas projektuotas atsižvelgiant į tyrimus ir pokalbius su potencialiais investuotojais, siekiant pritraukti prietaisų ar elektronikos gamybos, elektroninių automobilių komponentų gamybos, metalo apdirbimo ar surenkamosios pramonės įmonių, kurioms reikia funkcionalių ne aukštesnių kaip 6 metrai patalpų. Šis projektas jau sulaukė susidomėjimo iš gamybinių užsienio kompanijų ir šiuo metu derinamos sąlygos su potencialiais investuotojais iš Vokietijos, Švedijos, Belgijos ir kitų šalių. Planuojama, kad pirmieji nuomininkai į jį pradės keltis liepą. Iš 7440 kv. m. 6000 kv. m. bus skirti gamybos plotui, likusieji - administracinės patalpos. Svarbu, kad įmonėms išsinuomojusioms patalpas „FlexStart“ galios visame Klaipėdos LEZ taikomos mokesčių lengvatos. Bendrovės gali įsikelti į universalųjį pastatą išsinuomodamos mažiausiai 1 000 kv. m gamybos ir 180 kv. m biuro patalpų. Įsikūrimo greitis yra vienas iš Klaipėdos LEZ strateginių prioritetų. Klaipėdos LEZ siūlomi sklypai su jau patvirtintais statybų leidimais, leidžiančiais pradėti gamybą per pusmetį, taip pat darbo pradžiai „kitą dieną“ paruoštos sandėliavimo patalpos ir biurai. „FlexStart“ pastatas papildys Klaipėdos LEZ veiklos spektrą ir leis dar labiau sutrumpinti pasiruošimo gamybai laiką. „Išnuomojus šį pastatą planuojama toliau plėtoti analogiškus projektus, kurie leistų užtikrinti nuolatinį patalpų prieinamumą ir greitą kompanijų įsikūrimą Klaipėdos LEZ“, - kalbėjo E. Kiudulas. Klaipėdos LEZ savo veiklą vykdo nuo 2002 m. ir yra pirmoji iš šiuo metu šalyje veikiančių laisvųjų ekonominių zonų. 412 h ploto zonos specializaciją plastiko ir chemijos, elektroninių transporto priemonių dalių gamybos ir surinkimo, metalo apdirbimo ir logistikos srityse lėmė teritorijos vieta, regiono darbo jėgos kvalifikacija ir vystoma infrastruktūra. Baltijos šalių regione Klaipėdos LEZ išsiskiria savo paslaugomis, kurios leidžia investuotojams startuoti ypač greitai. 2017 m. Klaipėdos LEZ pelnė apdovanojimą už greičiausias galimybes įsikurti viso pasaulio laisvųjų ekonominių zonų apdovanojimuose, organizuojamuose „Financial Times“ leidinio „FDI Magazine“. Sutartis dėl veiklos Klaipėdos laisvojoje ekonominėje zonoje šiuo metu yra pasirašiusios 28 įmonės. Du trečdaliai bendrovių - užsienio kapitalo. Didžioji dalis teritorijoje gaminamos produkcijos yra skirta eksportui.