„Jau kurį laiką dairėmės lokacijos paslaugų centrui artimosiose rinkose“, - teigia „Benify“ vykdomasis direktorius Joelis Heisteris. „Po kruopščiai atlikto palyginimo, kurio paskutiniuose etapuose turėjome net keletą pirmaujančių miestų, savo plėtrai pasirinkome Vilnių. Lietuva yra kita stotele mūsų kelyje tampant pasaulyje pirmaujančia „HR tech“ paslaugų teikėja. Pasaulinės klasės infrastruktūra ir puikiai išsilavinusi bei daugiakalbė visuomenė - Vilniaus konkurenciniai pranašumai, dėl kurių šį miestą ir pasirinkome plėtrai“. Bendrovė vysto žmogiškųjų išteklių valdymo platformą, per kurią darbdaviai gali įgalinti, paskatinti ir apdovanoti savo darbuotojus. „Benify“ sprendimas leidžia kurti našesnę darbo aplinką, gerinti vidinę komunikaciją ir darbdavio įvaizdį. Šiandien milijonai darbuotojų iš daugiau nei 30 valstybių turi prieigą prie „Benify“ portalo, pasiekiamo net 20 kalbų. „Benify“ glaudžiai bendradarbiauja su didžiausiomis pasaulyje laisvalaikio, pramogų, kelionių ir kitas paslaugas teikiančiomis bendrovėmis, suteikiant galimybę kurti išskirtinius pasiūlymus esamiems ir būsimiems „Benify“ klientams. „Kaip investicijų lokacija Lietuva švedų bendrovėms patraukli jau ne vienus metus. Tiesa, beveik visi investiciniai projektai buvo vykdomi didelių kompanijų, o augančių inovatyvių įmonių, startuolių potencialas, kurį turi Švedijos rinka, nebuvo išnaudojamas. Visgi pernai į Lietuvą pritrauktas pirmasis Švedijos startuolis „Plexian“, o dabar ir sparčiai auganti „Benify“ rodo teigiamus poslinkius traukiant šios šalies investicijas į Lietuvos inovacijų ekosistemą“, - teigia ūkio ministras Virginijus Sinkevičius. „Pernai, rašydama apie Lietuvos verslo pasiekimus, tarptautinė žiniasklaida labiausiai akcentavo „fintech“ revoliuciją“, - mano tiesioginių užsienio investicijų plėtros agentūros „Investuok Lietuvoje“ generalinis direktorius Mantas Katinas. „Tačiau Lietuva taip pat turi ką pasiūlyti personalo valdymo technologijų, žaidimų kūrimo ir kitose sparčiai augančiose technologijų srityse.„ „Vietinė startuolių ekosistema sparčiai plečiasi, ir mes laukiame prisijungiant daugiau skandinaviškų technologijų įmonių. Valstybė gali pasiūlyti gerą talento, infrastruktūros ir darbo kultūros derinį, kuris padeda Šiaurės šalių įmonėms stiprinti savo pozicijas globaliose rinkose, o „Benify“ atvykimas į Vilnių tik pagrindžia tai.„ „Benify“ įsteigta 2004 m. Stokholme, Švedijoje. Šiuo metu įmonė turi biurus Londone, Singapūre, Miunchene, San Franciske, Paryžiuje, Amsterdame, Helsinkyje ir Kopenhagoje.