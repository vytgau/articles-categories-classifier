Buvęs Kaliningrado dūmos deputatas Solomonas Ginzburgas sako, kad regiono ekonomika ir vystymasis užstrigo, kai prieš beveik porą metų srities verslui nustojo galioti muitų lengvatos. Esą labai pasijautė ir Rusijos įvestas maisto prekių importo iš ES šalių embargas po to, kai Bendrija pritaikė Rusijai sankcijas po agresijos Ukrainoje ir Krymo aneksijos. Lietuva ilgą laiką buvo didžiausia užsienio investuotoja srityje, dabar čia dirba apie 80 lietuviško kapitalo įmonių. Per porą metų investicijos susitraukė 20 proc., naujų investuotojų nėra. Tai lemia kelios priežastys. „Tai – teisinis neapibrėžtumas, pačios srities statuso, kokiom sąlygom, kiek stabiliai. Manau, kad šiuo aspektu mes žiūrim atsargiai. Lietuvos verslas žiūri atsargiai į investicijas Kaliningrade. Nors ten yra mėsos perdirbimo, baldai, „Vičiūnai“, ir keletas transporto įmonių. Dabar vėlgi sritis yra labai stipriai militarizuojama, tai militarizacijos kontekste sunku tikėtis, kad bus atleisti kokie nors ekonominiai suvaržymai“, – pasakojo Lietuvos prekybos, pramonės ir amatų rūmų asociacijos generalinis direktorius Rimantas Šidlauskas. Buvęs Kaliningrado srities dūmos deputatas, politikas Solomonas Ginzburgas sutinka, kad tolimojo nuotolio raketų sistemų ar pakrančių gynybos raketų komplekso dislokavimas sričiai patrauklumo nesuteikia ir Maskvą ragina kuo greičiau reanimuoti sritį. „Būtinas įstatymas, suteiksiantis Kaliningrado sričiai ypatingą ekonominį statusą. Kad ir kiek pinigų Maskva čia pumpuotų, jų vis tiek trūks. Mūsų kaimynai Lietuva ir Lenkija irgi išloštų. Turime europiečiams įvesti bevizį įvažiavimą, o kaip mes kitaip prisiviliosime investuotojus?“ – kalbėjo buvęs Kaliningrado dūmos deputatas S. Ginzburgas. „Į mūsų štabą užeina protingai mąstantys kaliningradiečiai, kuriems labai rūpi Kaliningrado ekonominė zona, nes niekas nežino kaip ji veikia ir ar veikia. Ir tai verslininkams kelia nerimą, be to, neaiškūs ekonominiai santykiai su Lenkija Lietuva“, – sakė A. Navalno štabo Kaliningrade vadovas Jegor Černiuk. Srities vadovai sako su Maskva sutarę, kad nuo kitų metų visai Kaliningrado sričiai bus suteiktas ypatingosios ekonominės zonos statusas. Ekonomikos ekspertai prognozuoja, kad kitąmet srities ekonomika augs 2 proc. o nustatytos pelno ir žemės mokesčio lengvatos, sumažinta būtinų investicijų riba iki 750 tūkst. eurų, anot ekspertų, suteiks galimybę, artėjant pasaulio futbolo čempionatui, daugiau pastatyti viešbučių, laisvalaikio kompleksų. Jau dabar tvarkoma srities infrastruktūra – statomi gyvenamieji namai, tiesiami nauji keliai. „Mūsų regionas turi tapti donoru, o ne recipientu, kaip yra dabar. Kai didžioji dalis mokesčių iš Maskvos grįš į regioną, nors 50 proc., dabar gauname tik trečdalį“, – teigė S. Ginzburgas. „Kaliningrade pertvarkoma vandens tiekimo sistema, kuri, kaip žinote, vokiška. Kyla gyvenamieji namai, bet tai – toli gražu ne viskas. Ne viena vietovė gyvena be gamtinių dujų. Baltijske ir dabar gyventojai tebenaudoja dujų balionus“, – pasakojo buvęs Kaliningrado srities gubernatorius Vladimir Jegorov. Siekiant į sritį pritraukti kuo daugiau investicijų ir turistų, kurių kasmet apsilanko per milijoną, Maskva žada nuo 2019-ųjų užsieniečiams, vykstantiems į Kaliningrado sritį, įvesti elektroninę vizą.