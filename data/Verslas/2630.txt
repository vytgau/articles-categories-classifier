Trečiadienį biudžeto projektą pradeda svarstyti Vilniaus miesto taryba. Remiantis pranešimu, savarankiškoms savivaldybės funkcijoms vykdyti suplanuota 390,9 mln. eurų (16,5 proc. daugiau nei pernai). Tikslinės dotacijos planuojama skirti iki 158,7 mln., Europos Sąjungos lėšos - 2,4 mln. eurų. „Šių metų biudžete esu užsibrėžęs kelis labai aiškius prioritetus. Pirmiausia tai - švietimo investicijos bei švietimo kokybės iniciatyvos, kad mūsų vaikai būtų pasiruošę veržliai ateičiai. Antra, dar spartesnis infrastruktūros gerinimas - ne tik viešos erdvės, pėsčiųjų ir dviračių takai, gatvės, nauji autobusai, bet ir miesto apšvietimas“, - teigė miesto meras Remigijus Šimašius. Anot jo, tarp pagrindinių prioritetų taip pat yra didieji projektai, kaip Nacionalinis baseinas Lazdynuose, baseinas Fabijoniškėse, taip pat pasirengimas Nacionalinio stadiono statyboms bei Nacionalinės koncertų salės ant Tauro kalno plano įgyvendinimas. Švietimo iniciatyvoms ketinama skirti 271,7 mln. eurų. Tikimasi moduliniuose priestatuose prie esamų lopšelių-darželių sukurti 900 vietų darželinukams, dar apie 1120 naujų vietų bus sukurta pastačius 4 naujus darželius. Savivaldybė ir 2018 metais mokės papildomai po 150 Eur darželių auklėtojams ir po 100 Eur priešmokyklinio ugdymo pedagogams. Vilniaus investicijos šiemet, planuojama, sieks 65 mln. eurų. Gatvių remontui, asfaltavimui, pėsčiųjų ir dviračių takams, naujoms žaidimų aikštelėms ir kitai infrastruktūrai ketinama skirti 132,7 mln. eurų. Iš viso ketinama nutiesti 35 kilometrus naujų dviračių takų, įrengiami nauji požeminiai atliekų konteineriai, 130 naujų apsaugos kamerų mieste, montuojamas naujas gatvių apšvietimas Vingio parke, Liepkalnio, Vileišio, J. K. Chodkevičiaus, Lukiškių gatvėse, T. Kosciuškos skvere, 62 pėsčiųjų perėjose įrengiamas kryptinis apšvietimas. Planuojama, kad šiemet bus įsigytas 41 naujas troleibusas, taip pat bus įrengta apie 3 kilometrai naujų autobusų juostų viešajam transportui, dar 3 naujos „Statyk ir važiuok“ (Park&Ride) aikštelės mieste. Bus atnaujintos m.Ticket ir m.Parking programėlės. Miesto plėtrai šiais metais suplanuota skirti 2,9 mln. eurų. Socialinei apsaugai sostinės biudžete numatyta skirti 56,8 mln. eurų. Ketinama pakelti atlygį šeimos gydytojams, pediatrams, terapeutams ir slaugytojams skaičiuojama prireiks nuo 4 iki 5,7 mln. eurų. Daugiausia pajamų šiais metais biudžete prognozuojama iš gyventojų pajamų mokesčio (GPM) - 289,2 mln. eurų (18,5 proc. daugiau nei pernai). Turto mokesčių (žemės, NT ir kitų) skaičiuojama surinkti apie 43 mln. eurų. 2018 metais numatyta padengti apie 36,8 mln. eurų paskolų ir restruktūrizuotų skolų bankams, o skoloms už įvairias paslaugas ir darbus numatyta daugiau kaip 28 mln. eurų.