Pasak Vilniaus universiteto (VU) Istorijos fakulteto profesoriaus Alfredo Bumblausko, Šv. Pilypo ir Jokūbo bažnyčia - vėlyvojo baroko paminklas. Ir nors šventovė projektuota ne garsiojo architekto Jono Kristupo Glaubico, yra baroko - didžiausio Lietuvos diplomato, iš kurio pasaulis atskiria, kad esame Europos šalis, - pavyzdys. „Jeigu asmeniškai, tokių projektų ne vieną mačiau Amerikoje, ir JAV lietuviai sakydavo, kad pas mus tokie dalykai neįmanomi. Ir aš nemaniau, kad tai įmanoma Lietuvoje. Klausimas Vilniaus merui Remigijui Šimašiui - ar čia tokia Vilniaus vizija? Ar visas bažnyčias stiklainiais aptversime? Suprantama, kad biurų kainos didelės, bet turi būti ribos, pagarba paveldui, istorijai“, - spaudos konferencijoje Seime „Ar leisime darkyti Šv. Pilypo ir Jokūbo istorinį kompleksą“, yra sakęs Seimo narys Žygimantas Pavilionis. Pasak piketo organizatorių, Šv. Pilypo ir Jokūbo bažnyčios užstatymo buldozeris juda toliau, nepaisant kovo 6-osios piketo prie Kultūros ministerijos. „Ar Kultūros ministerijos vadovai per tą laiką ką nors nuveikė, kad šitą vandalizmą sustabdytų - dar nežinom. Bet laukti laiko nėra“, - teigė jie. Piketas rengiamas reaguojant į savivaldybės interneto svetainėje kovo 16 dieną paskelbtą bendrovės „Lords LB Asset Management“ pranešimą spaudai su nuoroda į projekto brėžinius ir vizualizacijas. „Tai, ką matome, vertiname kaip neskaidriais metodais įteisintą vandalizmą, kuris ne mažiau baisus nei vaizdai, prieš porą savaičių sukėlę didelį visuomenės pasipiktinimą socialiniuose tinkluose“, - teigia piketo organizatoriai. Pilietinės akcijos tikslas - paraginti Vilniaus valdžią atsipeikėti anksčiau nei prasidėjo statybos, ir imtis konkrečių veiksmų, kad šis vandalizmas netaptų realybe. „Po Misionierių ansamblyje vykstančių daugiabučių namų statybų tai būtų jau antras atvejis, kai leidžiama skaidyti ir užstatyti Vilniaus istorinei ir estetinei tapatybei ypač svarbų ansamblį“, - pabrėžia akcijos organizatoriai. Konkretūs piketo dalyvių reikalavimai bus išdėstyti rezoliucijoje, kuria bus kreipiamasi į Vilniaus merą R. Šimašių ir tarybos narius.