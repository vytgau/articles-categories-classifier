Kai kuriose ES valstybėse skirtumas tarp vyrų ir moterų vidutinės darbo trukmės yra bent pora metų. Pavyzdžiui, Italijoje vidutinė vyrų darbinio gyvenimo trukmė yra 35,8 metai, o moterų – 31,2. Čekijoje vyrai dirba 38,6 metus, o moterys – 35,6. Vidutiniškai ES žmogus per savo gyvenimą gali tikėtis dirbti maždaug 36 metus. Nuo 2006-ųjų šis skaičius padidėjo 1,8 metais. Tarp visų ES šalių, ilgiausiai žmonės dirba Švedijoje – 41 metus. Panašiai yra ir kitose skandinavų šalyse. Nedaug atsilieka ir Didžioji Britanija (38,8 metai), Vokietija (38,1 metai), Estija ir Suomija (37,7 metai). Trumpiausia vidutinė darbinio gyvenimo trukmė yra Italijoje – tik 31,2 metai. Panašus rodiklis yra ir Bulgarijoje, Kroatijoje ir Rumunijoje. Lietuvoje darbinio gyvenimo trukmė siekia ES vidurkį – 35,6 metus. Kaimyninės Latvijos gyventojai per savo gyvenimą dirba beveik tiek pat laiko, kiek ir Lietuvos. Lyginant 2006 ir 2016 metus, labiausiai darbinio gyvenimo trukmės rodiklis išaugo Maltoje – net 5 metais. Šiek tiek mažiau, tačiau vis tiek augo ir Vengrijoje (+4,5 metai) bei Lietuvoje (+4,2 metai). Per dešimtmetį daugelyje šalių pailgėjo moterų darbinis gyvenimas. Maltoje moterys pradėjo dirbti beveik dešimtmečiu ilgiau. Antroje vietoje liko Lietuva (+4,6 metai) ir Ispanija (+4,4 metai). Gerokai ilgiau žmonės dirba kitose Europos šalyse, nepriklausančiose ES. Pavyzdžiui, Islandijoje darbinio gyvenimo trukmė siekia beveik 50 metų. Šveicarijoje bei Norvegijoje šis rodiklis taip pat gerokai viršija ES vidurkį.