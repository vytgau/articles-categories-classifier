Tai būtų pirmas komitete dirbančių parlamentarų susitikimas su VMI viršininke. Parlamentarai su E. Janušiene aptars, kaip ketinama suvaldyti „šešėlinę“ ekonomiką. „Kas pavyko pernai, ką rodo turimi mokestiniai rezultatai, gal jau matosi kažkokios tendencijos. Kas planuojam šiais ir ateinančiais metais šioje srityje, kokie konkretūs veiksmai numatyti, ko siekiama“, – BNS teigė komiteto vadovas Stasys Jakeliūnas. Jis pastebėjo, kad kovoje su „šešėliu“ galėtų būti bandoma analizuoti individualia veikla turint pažymą užsiimančių žmonių pajamas. „Tie žmonės, kurie dirba pagal individualią veiklą turint pažymas, jeigu gauna pajams tik iš vieno šaltinio, ar tai nėra paslėptas įdarbinimas siekiant išvengti mokesčių. Kai kurios paslaugų įmonės gali su tokiais žmonėmis sudaryti sutartis. Jiems tai kainuoja pigiau išlaikyti, jis mažiau apdraustas, bet sumoka mažiau mokesčių. Kai kuriose šalyse tai legalu, bet galima įtarti užmaskuotą įdarbinimą“, – sakė komiteto vadovas. Parlamentarai taip pat nori sužinoti, kokie kvitų loterijos rezultatai.