Antradienį Lietuvoje minima atlyginimų atotrūkio diena simboliškai primena, kad nuo šios dienos iki metų galo šalyje moterys nustoja gauti atlyginimą. Statistikos departamento duomenimis, didžiausi atlyginimų skirtumai stebimi finansų ir draudimo sektoriuje (38,3 proc.), beveik trečdaliu mažiau atlyginimo moterys gauna informacijos ir ryšių, žmonių sveikatos priežiūros ir socialinio darbo srityse. Mažiausi skirtumai fiksuojami statybose ir švietime, kur jie neviršija trijų procentų. Lygių galimybių plėtros centro ekspertės Margaritos Jankauskaitės nuomone, šalyje vis dar nevertinamas moterų indėlis kuriant šeimos ir valstybės gerovę. „Beveik 40 proc. šio atotrūkio, mokslininkų nuomone, atsiranda todėl, kad moterims moka mažiau tiesiog todėl, kad yra moterys. Šį elgesį lemia nuostata, kad tik vyrai yra šeimos maitintojai, o moterų indėlis kuriant tiek šeimos, tiek valstybės gerovę nevertinamas“, - sako M. Jankauskaitė. Anot Statistikos departamento, Europos Sąjungoje (ES) vidutinis skirtumas tarp moterų ir vyrų atlyginimų didesnis nei Lietuvoje beveik dviem procentais. Bendrijoje jis siekia 16,3 proc. Mažiausias atotrūkis 2015 metais stebėtas Italijoje ir Liuksemburge (5,5 proc.), o didžiausias - Estijoje (26,9 proc.).