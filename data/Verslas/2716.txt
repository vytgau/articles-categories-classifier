Kelių policijos skyriaus pareigūnams sustabdžius „Renault Master“ automobilį, vairuojamą Šiaulių miesto gyventojo (gimęs 1983 m.), taip pat sustabdytas ir jį lydėjęs lengvasis automobilis „VW Passat“, kurio ekipažą sudarė du telšiškiai (gimę 1990 m., 1994 m.). Aiškinantis vežamo krovinio – 2 tonų dyzelino įsigijimo aplinkybes, vyrai pareigūnams detalių neatskleidė. Kilus įtarimams, kad degalai vogti, asmenų atžvilgiu pradėtas ikiteisminis tyrimas, o rastas krovinys nuvežtas saugoti, rašoma policijos pranešime. Siekdami išsiaiškinti galimai asmenų apvogtą vietą, policijos pareigūnai patikrino aplinkines teritorijas ir maždaug už 12 kilometrų nuo sustabdytų automobilių, Degaičių kaime esančiame ūkinės paskirties pastate, aptikta vieta, galimai sugundžiusi ilgapirščius. Tolesnis tyrimas pasisuko dar įdomesne linkme. Patikrinus Degaičių kaime esantį telšiškio (gimęs 1987 m.) nuomojamą garažą, jis buvo pripildytas plastikinių tarų, sklidinų galimai dyzelino. Kaip vėliau paaiškėjo, vieta, į kurią galimai įsibrovė ir dvi tonas dyzelio „pasiskolino“ trijulė – taip pat nelegali. Čia buvęs itin didelis kiekis – apie 25 tonos dyzelino, buvo laikomas neteisėtai įgytas, valstybei nesumokant mokesčių, tarp kurių – ir pirkimo PVM. Aptiktus tarose laikomus degalus, pareigūnai privalėjo sunumeruoti, paimti mėginius jų kilmei ir sudėčiai nustatyti bei išvežti į saugomą teritoriją. Dyzelino vagystės istorijoje dar nepadėtas taškas. Neatmetama, kad atliekant tyrimą, susijusį su vienu didžiausiu Telšių rajone aptiktu kiekiu neteisėtų degalų, bus atskleista ir daugiau įtariamųjų. 