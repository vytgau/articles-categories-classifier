„Mes palaikome visus pasiūlymus, kurie skatina Europos stiprybę, efektyvumą, konkurencingumą, o kokios priemonės konkrečiai bus - žiūrėsime. Dabar kol kas nėra iki galo aišku ir nėra iki galo aišku, kokios bus funkcijos, skirtos finansų ministrui, ar bus atskiras biudžetas, kas finansuos, kaip jis bus naudojamas“, - prieš vizitą į Prancūziją LRT televizijai teigė D. Grybauskaitė. „Bet mes esame atviri bendradarbiavimui ir naujiems instrumentams, jeigu jie naudingi visai Europai ir mums“, - pridūrė Prezidentė. D. Grybauskaitė pirmadienį išvyksta darbo vizito į Paryžių, kur Eliziejaus rūmuose susitiks dvišalio pokalbio su Prancūzijos Prezidentu Emmanueliu Macronu. Šalies vadovė taip pat dalyvaus visų trijų Baltijos šalių vadovų ir Prancūzijos Prezidento susitikime. E. Macronas pasisako už didesnę ES integraciją ir siūlo, kad euro zonos narės turėtų biudžetą, prižiūrimą finansų ministro. Tokią idėją jis grindžia tuo, kad euro zona turi tapti atsparesnė sukrėtimams.