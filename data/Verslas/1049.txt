„Visuomenės poreikiams išpirkta žemė – tai galimybė toliau tęsti sostinės pietinio aplinkkelio statybas. Ateityje jis sujungs Vilniaus–Kauno ir Vilniaus–Minsko magistrales. Naujasis kelias pagerins šalies ir tarptautinį susisiekimą, ypač krovininio transporto eismą Vilniaus prieigose, padės spręsti Vilniaus transporto spūsčių problemą, leis sumažinti triukšmą ir aplinkos taršą mieste“, – sako susisiekimo ministras Rokas Masiulis. Anot susisiekimo ministro, antrasis aplinkkelio tiesimo darbų etapas bus baigtas ne vėliau kaip iki 2025 m. pabaigos. Visuomenės reikmėms numatoma išpirkti 97 privačių žemės sklypų dalis, kurių bendras plotas – 29,58 ha. Valstybinė žemė, būtina aplinkkelio II etapo tiesimo darbams atlikti, sudarys 0,85 ha – 5 sklypus. Trišalėje sutartyje numatytas žemės paėmimo visuomenės reikmėms projekto rengimo etapai, įgyvendinimo sąlygos ir terminai. Projekto metu šioje kelio trasoje bus atlikti visuomenės poreikiams paimamų žemės plotų kadastriniai matavimai, nustatyta rinkos kaina, parengti ir pasirašyti būtini žemės išpirkimo dokumentai. Šio projekto rengimo ir įgyvendinimo darbus pagal sutartį numatoma užbaigti per 2 metus nuo sutarties pasirašymo. Antrajame aplinkkelio statybų etape bus rekonstruotas krašto kelio Vaidotai–Baltoji Vokė ruožas ir nutiestas naujas dviejų eismo juostų kelias iki magistralinio kelio Vilnius–Lyda. Aplinkkelio trasa iki maždaug 9 km turėtų sutapti su krašto keliu Vaidotai–Baltoji Vokė. Nuo šio kelio sankryžos su įvažiavimo keliu į Vaidotų geležinkelio stotį bus tiesiamas visiškai naujas kelias. Ties Valčiūnų gyvenviete naujas kelias kirs geležinkelį ir rajoninį kelią Ąžuolijai–Juodšiliai–Jašiūnai, toliau eis per Dusinėnų mišką, kol pasieks magistralinį kelią Vilnius–Lyda ir taps tarptautinės magistralės Lyda–Vilnius–Kaunas–Klaipėda dalimi. Aplinkkelio ruože suplanuotos 3 dviejų lygių sankryžos ties Vaidotų geležinkelio stotimi, susikirtimuose su keliais Ąžuolijai–Juodšiliai–Jašiūnai ir magistrale Vilnius–Lyda. Aplinkkelio tiesimo darbai buvo pradėti 2011 m. pavasarį. Pirmojo darbų etapo metu rekonstruota Vilniaus Kirtimų gatvė nuo magistralinio kelio Vilnius–Kaunas–Klaipėda iki sostinės Pagirių gatvės ir nutiesta 7,85 km ilgio aplinkkelio atkarpa. Šis ruožas tapo 4 eismo juostų keliu su skiriamąja juosta viduryje ir dviejų lygių sankryžomis. Būtent dėl tokių sankryžų vairuotojams nebereikia sukti į kairę, kertant priešpriešinio eismo juostą. Numatytas ir trečiasis Vilniaus pietinio aplinkkelio tiesimo etapas. Jo metu kelias turėtų būti tiesiamas daugiausia neapgyvendinta teritorija, dirbamomis žemėmis, kirsti kelis miškus ir prisijungti prie magistralinio kelio Vilnius–Minskas.