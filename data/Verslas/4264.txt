„Europos Sąjungos ir euro zonos fiskalinės taisyklės turi būti subalansuotos ir užtikrinti atsparumą krizėms. Svarstant euro zonos fiskalinių pajėgumų sukūrimo galimybę, labai svarbu nustatyti tinkamus saugiklius, kurie skatintų laikytis tvarios ekonominės politikos“, - teigė V. Šapoka. Po krizės tiek nacionaliniu, tiek europiniu lygmeniu sustiprintos fiskalinės taisyklės padėjo sumažinti deficitą, tačiau jos vis dar per daug sudėtingos, joms trūksta skaidrumo ir nuspėjamumo. Stipresnis ir labiau nuspėjamas įgyvendinimas ES lygiu ir nacionalinių taisyklių stiprinimas padėtų pasiekti didesnį ekonomikos tvarumą ir atsparumą krizėms. Pasak Finansų ministerijos, Euro grupės finansų ministrai diskutavo apie artimiausiu metu būtinus priimti sprendimus, kurie reikalingi Bankų sąjungai užbaigti. Vėliausiai iki 2018 m. vidurio siekiama baigti derybas dėl bankų sektoriaus riziką mažinančių priemonių teisinio paketo priėmimo. Taip pat diskutuota apie išlaidų švietimui efektyvumą. Išsilavinimo prieinamumas ES valstybėse 2002-2016 m. išaugo, nors jo lygis šalyse narėse vis dar nevienodas. Siekiant užtikrinti kokybiškas švietimo paslaugas svarbu švietimui skirti ne daugiau lėšų, bet užtikrinti, kad išlaidos būtų efektyvios.