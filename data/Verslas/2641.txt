G. Vilda kuruos inovacijų politikos formavimo ir įgyvendinimo sritis, taip pat pramonės ir prekybos sritis, o M. Skuodis – investicinės aplinkos gerinimo, eksporto skatinimo, Europos Sąjungos investicijų klausimus, pranešė ministerija. Pasak ministerijos, 53-ejų G. Vilda iki šiol dirbo Lietuvos inžinerinės pramonės asociacijos (LINPRA) direktoriumi ir viešosios įstaigos „Intechcentras“ valdybos pirmininku. G. Vilda per daugiau nei 20 metų yra vadovavęs Respublikiniam energetikų mokymo centrui ir bendrovei „Šiaurės žiedas“, dirbęs bendrovėje „Arginta Engineering“ gamybos direktoriumi ir valdybos nariu, bendrovėje „Elektromontuotojas“ verslo plėtros direktoriumi, taip pat buvo Vakarų skirstomųjų tinklų (dabar – ESO) Strategijos departamento vadovas. 32-ejų M. Skuodis iki šiol dirbo Lietuvos banko Tarptautinių ryšių departamento direktoriumi. Taip pat jis yra dirbęs Vyriausybės kanceliarijos Europos Sąjungos politikos departamente, Viešosios politikos ir vadybos instituto analitiku, dėstytojavo. Ministro Virginijaus Sinkevičiaus komandoje turėtų dirbti iš viso keturi viceministrai.