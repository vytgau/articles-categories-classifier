Laidos „Boso valanda su S. Jovaišu“ svečias – Lietuvos policijos antiteroristinių operacijų rinktinės „Aras“ vadas Viktoras Grabauskas. „Kas jūs toks?“, – pašnekovo pokalbio pradžioje tradiciškai paklausė laidos vedėjas S. Jovaišas. „Tai labai filosofinis klausimas, į kurį galima pasižiūrėti įvairiais aspektais. Pirmiausia esu Lietuvos Respublikos pilietis, tarnaujantis Lietuvos valstybei“, – į laidos vedėjo klausimą atsakė V. Grabauskas. V. Grabauskas pasakoja, kad įsivaizdavimas, jog „Aro“ operacijų rinktinėje tarnaujantys žmonės užsidėję kaukes tik bėgioja su automatais yra klaidingas. „Mūsų įstaiga vykdo ir kitas funkcijas. Yra ir išminuotojai, kurie nėra šturmuotojai. Jie atsakingi už sprogmenų paiešką ir neutralizaciją Lietuvoje. Turime ir profesionalių derybininkų, kurie atsakingi už derybas sudėtingose įkaitinėse ir kitose situacijose. Tai pat padedame teisėsaugos institucijoms, jeigu jiems reikia sulaikyti pavojingus ginkluotus nusikaltėlius, rengiame tarpžinybinius planus“, – apie Lietuvos policijos antiteroristinių operacijų rinktinės „Aras“ veiklą pasakoja V. Grabauskas. Laidos svečias įsitikinęs, jog tokiai organizacijai vadovauti gali tik žmogus, kuris pats yra viso to dalis. „Vienas iš svarbiausių dalykų yra maksimalus pasitikėjimas. Kaip vadovas privalo pasitikėti savo žmonėmis, taip ir komanda turi pasitikėti vadovu. Pavojingose situacijose visų bendras tikslas – sugebėjimas vienas kitą pridengti ir suprasti. Tai – būtinas atributas. Jeigu to nėra, sunku kalbėti apie vadovavimą tokiai organizacijai“, – sako V. Grabauskas. Daugiau laidoje apie tai, kodėl pirmiausia tikrinamas psichologinis pretendentų į tarnybą pasirengimas, o tik tada fizinis, apie sprendimus, kuriuos stresinėse situacijose reikia priimti nedelsiant ir kodėl neturintis baimės jausmo žmogus niekada nebūtų priimtas į rinktinę „Aras“, šios savaitės laidoje „Boso valanda su S. Jovaišu”. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.