Sandoris išspręs ilgą laiką „Toshiba“ slėgusios „Westinghouse“ likimą. Milijardinius praradimus skaičiavusi JAV įmonė praėjusių metų kovą pasiprašė bankroto apsaugos. Netrukus po to „Toshiba“ perspėjo investuotojus, kad „Westinghouse“ praradimai stipriai kenks viso konglomerato augimui. Siekdama atsigauti po „Westinghouse“ krizės, „Toshiba“ pradėjo pardavinėti svarbų kompanijos turtą, įskaitant vertingiausią atminties lustų padalinį. Pačią „Westinghouse“ japonai parduoti bandė ne vieną mėnesį. Planuojamas „Westinghouse“ pirkėjas „Brookfield Business Partners“ yra Toronto įmonės „Brookfield Asset Management“ privataus turto padalinys. „Brookfield“ pranešime teigė, kad „Westinghouse“ turi stiprią poziciją rinkoje bei yra didžiausias pasaulyje paslaugų tiekėjas branduolinėms jėgainėms visame pasaulyje. „Toshiba“ įsigijo „Westinghouse“ 2006 metais už daugiau nei 5 mlrd. dolerių, bet branduolinės energetikos perspektyvoms itin skaudžiai kirto kritusios žaliavų kainos bei Fukušimos reaktoriaus tragedija 2011-aisiais. Kompanija ne vienus metus kentėjo nuo išlaidų perviršio bei kitų praradimų, kol galiausiai pernai buvo priversta prašytis bankroto apsaugos.