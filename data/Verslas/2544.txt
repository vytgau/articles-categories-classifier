Klaipėdos apygardos teismo pirmininko patarėja Gintarė Daugėlaitė BNS informavo, kad skundus pateikė visi nuteistieji: 7 metų ir 9 mėnesių realią laisvės atėmimo bausmę gavęs Arturas Urbutis, 6 metams nuteistas jo brolis Antanas Urbutis, penkeriems su puse metų nuteistas buvęs „Klaipėdos naftos“ komercijos direktorius Ričardas Milvydas, 3 metams ir 9 mėnesiams lygtinai nuteistas buvęs „Klaipėdos naftos“ vadovas Jurgis Aušra, trejiems metams nuteista „Naftos grupės“ tiekimo skyriaus vadovė Svetlana Popova ir A. Urbučio žentas, buvęs Šiaulių banko Klaipėdos filialo valdytojas Andrejus Vaičiulis, nuteistas 2 metams ir 9 mėnesiams. „Penktadienį gavome paskutinius skundus, apskundė visi, kurie buvo kaltinami. Pirmadienį atiduodame bylą Apeliaciniam teismui“, – BNS sakė G. Daugėlaitė. Anot jos, pirmasis teismo posėdis Apeliaciniame teisme numatytas balandžio 4 dieną. Nuosprendį Klaipėdos apygardos teismas paskelbė gruodžio 27 dieną. Teismo sprendimu, nuteistieji „Klaipėdos naftai“ taip pat turės atlyginti beveik 21 mln. eurų žalos. Teismas nustatė, jog 2006–2010 metais vienintelis „Naftos grupės“ akcininkas A. Urbutis, pasinaudodamas uošvio A. Vaičiulio ryšiais su J. Aušra, sudarė valstybei nuostolingą sutartį, pagal kurią „Naftos grupė“ įgijo išskirtines sąlygas perkrauti vakuuminį gazolį per „Klaipėdos naftos “ terminalą. Be to, „Naftos grupės“ akcininkas A. Urbutis davė beveik 3,3 mln. ir beveik 176 tūkst. JAV dolerių (148,5 tūkst. eurų) kyšį „Klaipėdos naftos“ komercijos direktoriui R. Milvydui už „Naftos grupei “ palankius veiksmus, jai teikiamą konfidencialią informaciją, derinamus įmonės dokumentus.