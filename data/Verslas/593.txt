„Štai tokie tiltai Vilniuje. Tai – tiltas Geležinio Vilko g. Tilto apačioje – Ateities g. ir autobusų stotelė. Galima tik įsivaizduoti, kokios pasekmės laukia, jei toks metalo gabalas nukristų ant žmonių“, – rašo vilnietis Audrius. Nuotraukoje matyti, kad paties tilto turėklai – surūdiję, o pavojingai atrodo nuo tilto atitrūkusi turėklo dalis. Vilnietis patikslino, jog tokia atitrūkusi dalis šiame tilte – ne viena, o kelios. Vilniaus miesto savivaldybės Miesto ūkio ir transporto departamento direktoriaus pavaduotojas A. Visockas teigia, jog Vilniaus miesto savivaldybė nuolat atlieka visų sostinės tiltų, viadukų ir estakadų techninę priežiūrą. Sostinėje yra 47 tiltai, 52 viadukai ir 5 estakados. Tiltų, viadukų ir estakadų remontui šiemet skirta apie 1,5 mln. eurų. „Pernai balandį savivaldybės specialistai atliko visų sostinėje esančių tiltų, viadukų ir estakadų techninę priežiūrą, taip pat ir Geležinio Vilko gatvės viaduko, einančio virš Ateities gatvės. Apžiūros metu buvo nustatyta, kad tiltas saugus visiems eismo dalyviams: tiek pėstiesiems, tiek automobiliams. Šią savaitę bus sutvarkyta atitrukusi tilto turėklo dalis“, – žadėjo Arūnas Visockas, Vilniaus miesto savivaldybės Miesto ūkio ir transporto departamento direktoriaus pavaduotojas. Pasak direktoriaus pavaduotojo, savivaldybė senus, korozijos pažeistus tiltų ar viadukų turėklus keičia naujais cinkuoto metalo turėklais, nes jie nereikalauja papildomos priežiūros, t. y., dažymo. „Ateityje planuojame pakeisti ir šio tilto turėklus“, – aiškino A. Visockas. Šiemet bus atnaujinti 8 viadukai ir tiltai: Laisvės pr. – A. P. Kavoliuko g. viadukas, Architektų g. – Laisvės pr. viadukas, Dariaus ir Girėno viadukas per geležinkelį, Valakampių tiltas, Ozo g. – Ukmergės g. viadukas, Pūčkorių pėsčiųjų tiltas, S. Batoro tiltas, Dariaus ir Girėno g. – Tūkstantmečio viadukas. Vilniaus miesto savivaldybė skelbė, jog šiemet sostinė ketina išasfaltuoti 80 km miesto gatvių, apie 10 km iš jų – žvyrkelių. Tam skirti 27 mln. eurų – 4 mln. eurų daugiau nei pernai: 16 mln. eurų iš miesto biudžeto, daugiau kaip 11 mln. eurų – iš nacionalinės Kelių priežiūros ir plėtros programos.