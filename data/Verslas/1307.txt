Centre įmonės galės išbandyti naujus verslo plėtros modelius, startuoliai - diegti pelningas inovatyvias technologijas, o banko darbuotojai - kurti, testuoti ir diegti naujoves klientams. Inovacijų centro erdvė taip pat bus atvira renginiams, susijusiems su finansinėmis technologijomis ir inovacijomis. Daugiau kaip 300 kv. metrų ploto centras įsikūrė prekybos ir paslaugų centre „Helios City“, jam vadovauja Andrius Bolšaitis, SEB banke dirbantis nuo 2005 metų rugpjūčio mėnesio. Anksčiau skelbta, kad inovacijų centre mažoms ir vidutinėms įmonėms bus skirta 6 mėnesių verslo augimo programa. Į ją pradžioje bus pakviesta 10–15 ilgiau negu dvejus metus veikiančių įmonių. Be to, centre galės dirbti iki 20 startuolių, juos atrinks ir veiklą prižiūrės verslinininkų Iljos Laurso bei Mindaugo Glodo valdomo investicijų fondo „Nextury Ventures“ valdytojai. Pernai SEB atidarė inovacijų centrą Estijoje, panašus centras veikia ir Švedijoje.