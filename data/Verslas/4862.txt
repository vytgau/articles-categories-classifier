Ketvirtadienį Danijos parlamento svarstytas ir daugumos įstatymų leidėjų palaikomas teisės akto projektas kelia grėsmę beveik 10 mlrd. eurų vertės projektui „Nord Stream 2“. Kritikai teigia, kad šis dujotiekis padidins Europos priklausomybę nuo rusiškų dujų. Danija šiuo metu neturi įstatymo, kuris apimtų užsienio, gynybos ir saugumo politiką, parlamentarams sakė energijos, komunalinių paslaugų ir klimato ministras Larsas Christianas Lilleholtas. Naujasis teisės aktas, galintis įsigalioti nuo ateinančių metų sausio 1 dienos, leis Danijai įvertinti, ar vamzdynai, einantys per jos teritorinius vandenis, nesikerta su šalies užsienio politikos, saugumo ir gynybos interesais. Susisiekimo ir energetikos ministerija nebepriiminės sprendimų savarankiškai, o Danijos valdžios turima veto teisė paliks tik ribotas galimybes apskųsti neigiamą sprendimą. Rusijos dujų milžinė „Gazprom“ planuoja nutiesti 1 200 km „Nord Stream 2“ dujotiekį per Baltijos jūrą iki Vokietijos pakrantės šalia Greifsvaldo, kur jis prisijungtų prie Europos dujų transportavimo tinklų. Šis projektas sulaukė kai kurių Europos valstybių, tarp jų Lenkijos, Danijos bei Lietuvos, pasipriešinimo. Jos šį projektą laiko ne komerciniu, o politiniu, kuriuo siekiama pakenkti Ukrainai bei suskaldyti Europą. Tačiau šio projekto įgyvendinimu labai suinteresuota Vokietija, laikoma daugiausiai dujų suvartojančia Europos valstybe, kuri 40 proc. jai reikalingo dujų kiekio gauna iš Rusijos. Šiuo projektu, kurį „Gazprom“ įgyvendina kartu su Vokietijos energetikos kompanijomis „Wintershall“ bei „ Uniper“, taip pat Austrijos OMV, Prancūzijos „Engie“, Didžiosios Britanijos ir Nyderlandų „Dutch Shell“, „Ukraina bus apeita kaip tranzitinė valstybė“, naujienų agentūrai AFP sakė vienas Europos Sąjungos diplomatinis šaltinis, pageidavęs likti nežinomas. „Būtina diversifikuoti energijos tiekimo į ES šaltinius, kad būtų sustiprintas energetinis saugumas, o šis projektas akivaizdžiai kertasi su šiuo tikslu“, – pridūrė šaltinis. Daugelio Rytų Europos šalių kritikuojamas, bet Vokietijos palaikomas „Nord Stream“ yra Rusijos prezidento Vladimiro Putino ir buvusio Vokietijos kanclerio Gerhardo Schroederio, glaudžiai susijusio su Rusijos energetikos sektoriumi, bendras projektas. „Visiškai akivaizdu, jog būtent vokiečiai jo nori“, – sakė ES šaltinis. „Tačiau labai abejoju, ar Vokietijos vyriausybė... tebėra taip smarkiai suinteresuota“, – pridūrė jis. Ketvirtadienį pranešta, kad Europos Komisija rengiasi pasiūlyti ES gamtinių dujų rinką reguliuojančių teisės aktų pataisas, kurios būtų taikomos ir naujiems dujotiekių iš trečiųjų šalių projektams. Agentūros „Bloomberg“ kalbinti tarptautiniai ekspertai sakė, jog įsigaliojus šioms pataisoms, Europos Komisijai nebereikėtų ES Tarybos mandato deryboms su Rusija dėl „Nord Stream 2“.