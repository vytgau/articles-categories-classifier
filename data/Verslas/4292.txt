Dėl eismo saugumo tokio tipo žiedai yra gana dažnai įrengiami, tačiau Lietuvoje jie dar tik pradeda įsitvirtinti. Žiedas įrengtas įgyvendinus Trakų infrastruktūrinį projektą – Aukštadvario, Vilniaus ir Gedimino gatvių rekonstrukciją, rašoma pranešime spaudai. Turbožiedinėse sankryžose eismo juostos yra atskirtos iškiliais borteliais, todėl prieš įvažiuodamas į tokią sankryžą vairuotojas turi pasirinkti reikiamą eismo juostą pagal kryptį, kuria bus tęsiama kelionė. Tokiu būdu užtikrinama, kad vairuotojas neturės galimybės staigiai persirikiuoti ir sukelti eismo įvykį. Atsiradusios Nyderlanduose, turbožiedinės sankryžos labai populiarios JAV ir Vakarų Europos šalyse, keletas tokių jau yra ir Lietuvoje. Turbožiedinės sankryžos įrengimas yra infrastruktūrinio projekto dalis. Įgyvendinant šį projektą rekonstruota Vilniaus, Gedimino ir Aukštadvario gatvių, kurios sutampa su valstybinės reikšmės magistraliniu keliu Vilnius–Prienai–Marijampolė, važiuojamoji dalis, šaligatviai, gatvių apšvietimas, lietaus nuotekų tinklas bei dviračių takai. Viso projekto vertė – apie 2,7 mln. eurų, iš kurių 1,5 mln. investavo Trakų rajono savivaldybė. Rekonstrukcijos darbai vyko mažiau nei metus. Tikimasi, kad atnaujinta sankryža padės išvengti spūsčių, buvusios ir naujai įrengtos perėjos yra apšviestos, įrengtas naujas kintamasis gatvių apšvietimas. Taip pat įrengtos naujos autobusų stotelės, dviračių takas iš raudono asfalto, atsodinti medžiai.