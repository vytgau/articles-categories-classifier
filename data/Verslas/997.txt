„Susitikimų turėjome daug, apie 10 įmonių. Iš esmės, tai yra pačios didžiausios, kurios turi didžiausią potencialą tiekti dujas (...) Manau, kad artimiausiu metu galime tikėtis tam tikrų susitarimų tarp mūsų įmonių, turiu omenyje, tiek „Lietuvos dujų tiekimą“, tiek „Klaipėdos naftą“ (...). Manau, kad tai bus šiemet“, – BNS sakė Ž. Vaičiūnas, praėjusią savaitę su vizitu lankęsis Jungtinėse Valstijose. Pasak jo, naujus kontraktus ketinama pasirašyti su naujomis, į Europą dujų dar netiekiančiomis bendrovėmis., tačiau jų pavadinimų ministras teigė negalintis atskeisti. „Su naujomis. Šiuo metu tiekimas (JAV – BNS) vykdomas tiktai iš vieno „Sabine Pass“ terminalo. Nuo 2019-2024 metų apie 10-12 naujų terminalų atidaro tuo laikotarpiu, tai būtent tos įmonės, kurios tuos terminalus eksploatuos, su jomis ir buvo susitikimai“, – kalbėjo ministras. Ž. Vaičiūnas teigė, kad bendradarbiauti su JAV tiekėjais Lietuva galėtų kartu su Latvija ir Estija, o pastačius dujų jungtį su Lenkija (GIPL) – ir kartu su Lenkija. „Kalbėjome tiek ir apie trumpalaikį bendradrabiavimą, tai trumpalaikis susijęs Lietuva ir Baltijos šalimis, o ilgalaikiškesnis – po GIPL, po 2021 metų – tuomet tie kiekiai galėtų būti didesni. (...) Jeigu prašome tam tikro lankstumo iš JAV pusės, tai iš savo pusės irgi turbūt turime pademonstruoti didesnę paklausą, tai struktūriškai žiūrint, toks paklausos subendrinimas galėtų būti naudingas“, – kalbėjo Ž. Vaičiūnas. Pasak energetikos ministro, šiuo metu Jungtinėse Valstijose pastebimas „suvokimo lūžis“ – anksčiau ten buvo abejonių dėl SGD eksporto, tai buvo suprantama kaip veiksnys, galintis kelti kainas vidaus rinkoje. Tačiau dabar, jo žodžiais, tokių tendencijų nematyti. „Lūkesčiai mūsų ir JAV tiek politinio lygio, tiek įmonių eina ta linkme, kad SGD eksportui atsiveria vis daugiau šansų. Suvokimo lūžis tam tikras yra įvykęs JAV. (...) Jei anksčiau buvo diskutuojama, ar reikėtų ir kiek reikėtų SGD eksporto vykdyti, tai dabar daroma viskas, kad eksportas vyktų kuo didesnėmis apimtimis ir kad tai būtų daroma kaip įmanoma greičiau“, – kalbėjo ministras. Pernai dujas Lietuvos įmonės pirko iš JAV bendrovės „Cheniere Marketing International“, valdančios „Sabine Pass“ terminalą („Lietuvos dujų tiekimas“ sutartį pasirašė pernai birželį, o „Litgas“ – 2015 metų vasarį), bei „Koch Supply & Trading“ (LDT sutartį pasirašė 2016 metų rugsėjį), taip pat iš Norvegijos „Statoil“, Ispanijos „Gas Natural Fenosa“. Į Klaipėdos SGD terminalą per metus atplaukė 15 SGD krovinių. JAV Federalinė energetikos reguliavimo komisija (Federal Energy Regulatory Commission (FERC)) yra patvirtinusi bent 10 šiuo metų JAV vystomų SGD terminalų projektų, dalis jų jau pradėti įgyvendinti. Projektus vysto bendrovės „Cheniere Energy“, „Dominion Energy“, „Exxon Mobil“, „Sempra Energy“, „Freeport LNG“ ir kitos.