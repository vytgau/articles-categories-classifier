Liepos - rugsėjo mėnesiais, lyginant su tuo pačiu 2016 m. laikotarpiu, Rusijos ekonomika išaugo 2,2 proc., per susitikimą su prezidentu Vladimiru Putinu teigė ekonomikos ministras Maksimas Oreškinas. Pasak statistikos agentūros „Rosstat“, metinis ekonomikos augimas antrąjį šių metų ketvirtį siekė 2,5 proc. Oficialius trečiojo ketvirčio duomenis „Rosstat“ skelbs artimiausiomis savaitėmis. 2014 m. smarkiai kritusios naftos kainos bei dėl Maskvos veiksmų Ukrainoje pritaikytos Vakarų sankcijos Rusiją įstūmė į ilgiausią recesiją nuo V. Putino atėjimo į valdžią 1999 m. Vėl augti Rusijos ekonomika pradėjo tik 2016 m., kai bendrasis vidaus produktas (BVP) plėtėsi 0,3 proc.