2019 m. sausio–rugpjūčio mėnesiais Vilniaus „Akropolyje“ bus atnaujinta daugiau nei 40 000 kv. m prekybai, pramogoms ir viešosioms erdvėms skirto ploto – jo dydis prilygsta penkioms futbolo aikštėms, o investicija sieks 14 mln. eurų. Prekybos centro vadovybė žada, kad įgyvendinant projektą centras nebus uždarytas nė vienai dienai. Gegužę Vilniaus „Akropolyje“ bus atidaryta pirmoji Baltijos šalyse namų ir apatinių rūbų prekės ženklo „Oysho“ parduotuvė, priklausanti didžiausiai pasaulyje mados kompanijai „Inditex“, kuri valdo vienus žymiausių prekės ženklų, įskaitant „Zara“, „Zara Home“, „Massimo Dutti“, „Bershka“, „Pull and Bear“, „Stradivarius“ bei „Uterqüe“. Vasaros pabaigoje Vilniaus „Akropolyje“ duris atvers pirmoji Lietuvoje „Superdry“ drabužių parduotuvė. Prieš rudens sezoną „Akropolyje“ parduotuves atidarys ir pasaulinio garso prekių ženklai: „Calvin Klein Underwear“ bei „Tommy Hilfiger“. „Klientų poreikiai ir lūkesčiai sparčiai keičiasi – prekybos centre šiandien tikimasi ne tik patogiai apsipirkti, bet ir smagiai praleisti laiką, rasti didelę ne tik prekių, bet ir pramogų įvairovę. Kinta požiūris į prekių ženklus ir būdai, kaip žmonės jas išsirenka ir įsigyja“, – pranešime cituojama bendrovės „Akropolis Group“ valdybos pirmininkė Saulė Zabulionytė. Kitais metais „Akropolyje“ lankytojų lauks didžiausia šalyje „Zara“ parduotuvė, kuri po atnaujinimo darbų dvigubai, iki 3000 kv. m, išplės savo prekybinį plotą. Taip pat beveik dvigubai padidės ir „Reserved“ parduotuvė, kuri priklauso vienam sparčiausiai Baltijos šalyse augančių mados tinklų LPP, valdančių „Cropp“, „House“, „Sinsay“ ir „Mohito“ prekių ženklus.