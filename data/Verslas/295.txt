Pranešime rašoma, kad „Inbank“ įsigyja 100 proc. „Mokilizingo“ akcijų iš ligšiolinių savininkų „LHV Group“ ir UAB „Inovatyvūs prekybos sprendimai“. Per Talino vertybinių popierių biržą pranešta, kad sandoris bus įgyvendintas iki gegužės 31 d. „Šis sandoris mums reiškia ne tik tai, kad įsigijome puikiai veikiančią ir pelningą įmonę, bet ir tai, kad nuo šiol galėsime pasiūlyti naujas galimybes savo partneriams, kurie veiklą vykdo visose Baltijos šalyse. „Mokilizingas“ yra šiuolaikiškai valdoma kompanija su didžiuliu augimo potencialu, atitinkančiu mūsų banko verslo modelį ir planus“, - pranešime cituojamas „Inbank“ stebėtojų tarybos pirmininkas Prito Poldoja. Pasak „Mokilizingo“ direktoriaus Beno Pavlausko, keičiantis akcininkų struktūrai, bendrovė išlaikys visus savo įsipareigojimus partneriams ir klientams. Tuo tarpu LHV bankas iki 2019 m. pabaigos užtikrins „Mokilizingo“ kreditinių kortelių veikimą dabartinėmis sąlygomis. Iki šiol 50 proc. plius vieną „Mokilizingo“ akciją valdė „LVH Group“, likusias akcijas - „Inovatyvūs prekybos sprendimai“, priklausantys kompanijai „Kesko Senukai“, jos prezidentui Artūrui Rakauskui ir investicinei grupei „Žabolis ir partneriai“. „Inbank“ atėjimas į Lietuvą yra ne tik mūsų, kaip investuotojų, nuveikto darbo įvertinimas, bet taip pat liudija pasitikėjimą visa mūsų šalies finansų rinka ir ekonomikos perspektyvomis", - sako „Kesko Senukai“ grupės prezidentas Artūras Rakauskas. Išperkamosios nuomos produktus tiekiantis „Mokilizingas“ valdo 40 proc. Lietuvos rinkos. Bendrovė turi daugiau kaip 2 tūkst. partnerių, apie 250 tūkst. klientų ir daugiau kaip 100 tūkst. galiojančių sutarčių. Praėjusiais metais „Mokilizingas“ uždirbo 1,927 mln. eurų grynojo pelno, palyginti su 1,854 mln. eurų 2016 m. 2017 m. pabaigoje „Mokilizingo“ paskolų portfelis siekė 49 mln. eurų ir buvo 13 mln. didesnis nei prieš metus. „Mokilizingo“ kapitalo grąža siekė 24,8 proc. Estijos, Latvijos ir Lenkijos rinkose veikiantis „Inbank“ pernai uždirbo 7,5 mln. eurų pelno - daugiau kaip triskart daugiau nei 2016 m. Per praėjusius metus banko paskolų portfelis išaugo 43,3 proc. iki 92,9 mln. eurų, indėlių portfelis - 47,2 proc., iki 95,1 mln. eurų.