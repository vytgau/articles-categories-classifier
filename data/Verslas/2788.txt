Praėjusį ketvirtį paslaugų įmonių, kurios per artimiausius tris mėnesius planuoja pakelti kainas, procentas išaugo iki aukščiausio lygio nuo 2008 m. - tą padaryti planuoja 36 proc. kompanijų. Tuo tarpu gamybos sektoriuje kainas artimiausiu metu kelti planuoja 50 proc. įmonių. Po „Brexit“ balsavimo 2016 m. birželį kritus svarui, infliacija Jungtinėje Karalystėje ėmė augti ir lapkritį pasiekė aukščiausią lygį per pastaruosius penkerius metus. „Nors infliacija artimiausiais mėnesiais turėtų pasiekti savo lubas, ji vis tiek bus aukštesnė nei Anglijos banko siekiamas 2 proc. rodiklis“, - sakė Prekybos rūmų vyriausiasis ekonomistas Surenas Thiru. „Jungtinės Karalystės ekonomika trumpuoju laikotarpiu toliau į priekį judės nuviliančia trajektorija dėl „Brexit“ nežinomybės, silpno svaro ir žemo produktyvumo“, - teigė jis. Šalies kompanijos taip pat perspėja, kad įgudusių darbuotojų trūkumas artėja prie „kritinio lygio“. Net 71 proc. samdančių paslaugų sektoriaus įmonių teigia susiduriančios su problemomis ieškant kvalifikuotų specialistų.