Estijos bankas „Inbank“ perka „Mokilizingą“ iš ligšiolinių savininkų „LHV Group“ ir bendrovės „Inovatyvūs prekybos sprendimai“. Per Talino vertybinių popierių biržą pranešta, kad sandoris bus įgyvendintas iki gegužės 31 dienos. Pasak „Inbank“ stebėtojų tarybos pirmininko Priito Poldojos (Prito Poldojos), „Mokilizingo“ įsigijimas yra vienas iš žingsnių, įgyvendinant banko tarptautinės plėtros strategiją. „Šis sandoris mums reiškia ne tik tai, kad įsigijome puikiai veikiančią ir pelningą įmonę, bet ir tai, kad nuo šiol galėsime pasiūlyti naujas galimybes savo partneriams, kurie veiklą vykdo visose Baltijos šalyse“, – pranešime spaudai sakė P. Poldoja. Pasak „Mokilizingo“ direktoriaus Beno Pavlausko, keičiantis akcininkų struktūrai, bendrovė išlaikys visus savo įsipareigojimus partneriams ir klientams. Savo ruožtu LHV bankas iki 2019 metų pabaigos užtikrins „Mokilizingo“ kreditinių kortelių veikimą dabartinėmis sąlygomis. Iki šiol 50 proc. plius vieną „Mokilizingo“ akciją valdė „LVH Group“, likusias akcijas – „Inovatyvūs prekybos sprendimai“, priklausantys bendrovei „Kesko Senukai“, jos prezidentui Artūrui Rakauskui ir investicinei grupei „Žabolis ir partneriai“. Išperkamosios nuomos produktus tiekiantis „Mokilizingas“ valdo 40 proc. Lietuvos rinkos. Bendrovė teigia turi daugiau kaip 2 tūkst. partnerių, apie 250 tūkst. klientų ir daugiau kaip 100 tūkst. galiojančių sutarčių. „Mokilizingas“ taip pat teikia paslaugas strateginiams partneriams Latvijoje. Praėjusiais metais „Mokilizingas“ uždirbo 1,927 mln. eurų grynojo pelno, o 2016 metais – 1,854 mln. eurų. 2017 metų pabaigoje „Mokilizingo“ paskolų portfelis siekė 49 mln. eurų ir buvo 13 mln. eurų didesnis nei prieš metus. „Mokilizingo“ kapitalo grąža siekė 24,8 procento. Estijos, Latvijos ir Lenkijos rinkose veikiantis „Inbank“ pernai uždirbo 7,5 mln. eurų pelno – daugiau kaip triskart daugiau nei 2016 metais. Per praėjusius metus banko paskolų portfelis išaugo 43,3 proc. iki 92,9 mln. eurų, indėlių portfelis - 47,2 proc., iki 95,1 mln. eurų.