„Kol kas tiksliniai reidai rodo, kad tai yra aktuali problema. Balandį dar turime aplankyti keletą vietovių. Norime peržiūrėti visas dešimt Lietuvos apskričių ir tada spręsime, ką daryti toliau“, – BNS sakė Narkotikų, tabako ir alkoholio kontrolės departamento (NTAKD) Tabako ir alkoholio kontrolės skyriaus vedėjas Jurgis Kazlauskas. NTAKD šių metų pradžioje aktyviau tikrina alkoholio prekybos vietas, viešojo maitinimo įstaigas, barus ir klubus. Žiūrima, ar paisoma naujų pardavimo laiko taisyklių, alkoholis neparduodamas jaunesniems nei 20 metų jaunuoliams, ar iš maitinimo įstaigų nėra išnešamas alkoholis. Iki šių metų pradžios departamentas vykdydavo tik pavienius patikrinimus, o dabar per vieną reidą patikrinamos kelios alkoholio prekybos vietos. „Matome, kad kai kuriose vietovėse pardavėjai yra išradingesni, pavyzdžiui, alkoholiniai gėrimai perpilami į kitus butelius. Skirtinguose regionuose skirtingai bandoma apeiti ribojimus“, – teigė J. Kazlauskas. NTAKD duomenimis, iki penktadienio vyko 17-a reidų Vilniaus, Kauno, Klaipėdos, Šiaulių, Panevėžio, Marijampolės, Alytaus ir Utenos apskrityse. Iš viso patikrintos 66 vietos. Nustatyti 53 atvejai, kai prekybininkai arba viešojo maitinimo įstaigos pažeidė alkoholio prekybos taisykles, iš jų 36 atvejai, kai įmonės nesilaikė prekybos alkoholiniais gėrimais laiko apribojimų. Paskutinis reidas vyko penktadienį – tikrinta, kaip alkoholio prekybos ribojimų laikomasi Tauragės apskrityje. Tauragės mieste nustatyta, kad viena viešojo maitinimo vieta prekiauja alkoholiniais gėrimais išsinešimui, fiksuoti du atvejai. Šilutės rajone buvo tikrinamas naktinis klubas, klube rasta viena klientė, kuri vartojo alkoholį neturėdama dvidešimties metų. „Jos atžvilgiu pradėta administracinio nusižengimo teisena, taip pat bus sprendžiamas klausimas dėl įmonės atsakomybės“, – sakė NTAKD atstovas. Pernai kontrolieriai nustatė 148 atvejus, kai prekybininkai arba viešojo maitinimo įstaigos pažeidė tuometines alkoholio prekybos taisykles, iš jų 32 kartus nesilaikyta prekybos alkoholiniais gėrimais laiko ribojimų. Nuo šių metų pradžios Seimas padidino alkoholio įsigijimo amžiaus cenzą iki 20 metų ir sutrumpino prekybos laiką. Taip siekiama sumažinti alkoholio vartojimo mastą šalyje.