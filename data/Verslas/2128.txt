Ministrų kabinetas trečiadienį pritarė Finansų ministerijos parengtam nutarimo projektui, numatančiam Fizinių asmenų bankroto įstatymo pakeitimus. „Numatoma, kad pasibaigus bankrotui, neturi būti nurašomos likusios prievolės dėl nusikalstama veika padarytos žalos atlyginimo“, – Vyriausybės posėdyje kalbėjo finansų ministras Vilius Šapoka. Vyriausybė taip pat atsižvelgė į keletą Ūkio ministerijos rekomendacijų. „Įtvirtinama galimybė viename procese bankrutuoti keliems bendro turto ir prievolių siejamiems asmenims, sureguliuojama galimybė keliems asmenims priklausantį turtą parduoti kaip vieną objektą, kai bent vienas iš bendraturčių bankrutuoja, o iš kitų savininkų turto išieškojimą atlieka antstoliai“, – kalbėjo V. Šapoka. KT pernai gegužę nusprendė, kad tvarka, kai pasibaigus žmogaus bankroto procesui, kartu nurašoma ir jo nusikalstama veika padaryta žala, prieštarauja teisingumo ir teisinės valstybės principams.