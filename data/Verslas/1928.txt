Į DELFI kreipėsi vienos buities technikos ir elektronikos parduotuvės, įsikūrusios Šiaulių prekybos ir pramogų centre „Saulės centras“, darbuotojai, pasipiktinę, kad jiems visą dieną teks tūnoti apytuštėje parduotuvėje. Per metus teturi kelias laisvas dienas „Prekybos centre esančios parduotuvės yra pasirašiusios labai griežtas sutartis su prekybos centru ir „Saulės miestas“ pats priima sprendimus, kada mes turime dirbti, kada nedirbti. Mes, kaip nuomininkai, neturime jokio pasirinkimo. Tokią šventinę dieną dirbti yra didelis griekas, šventė yra nuostabi, kaip ir kiekvienas žmogus norime švęsti“, – pasakojo vienas darbuotojų. Jis supranta prekybos ir pramogų centro poziciją, kad dėl didelės konkurencijos, kai šventinėmis dienomis dirba ir kiti Šiauliuose įsikūrę prekybos centrai – „Akropolis“, „Tilžė“, „Bruklinas“, centras turi dirbti, tačiau nesupranta, kodėl kai kurioms parduotuvėms negalima padaryti išimčių. Taip pat jį piktina ir tai, jog poilsio dienų parduotuvės beveik neturi išvis. Darbuotojai ne tik turi dirbti sekmadieniais, tačiau ir per antrąją Kalėdų dieną, Velykas ir pan. „Per metus turime dvi laisvas dienas – pirmąją Kalėdų dieną ir Naujųjų metų naktį. Versle taip yra – konkurencija didelė, aš puikiai suprantu prekybos centro administraciją, kuri nenori nusileisti, tačiau apyvartos šventinėmis dienomis nebūna, pirkėjų – vienas kitas, nėra dėl ko dirbti. Jų argumentacija buvo tokia, kad jei nustatysime bent valandą trumpesnį laiką, dalis pirkėjų gali pereiti kitur. Suprantu, kad žmogui gali prireikti duonos ar kitų maisto prekių, bet televizoriaus, šaldytuvo ar skalbyklės jis tikrai neateina pirkti antrąją Kalėdų dieną. Todėl darbuotojai privalo dirbti tuščioje parduotuvėje, vaikščioti iš kampo į kampą, neturėdami kaip užmušti laiką. Be to, tai - labai didelės išlaidos įmonei. Suprantu ir tai, kad restoranai, kavinės tikrai gali dirbti, nes pas mus Šiauliuose taip yra, prekybos centrų lankymas yra kone vienintelė pramoga, laisvalaikio praleidimo forma. Žmonėms norisi kažkur išeiti“, – sakė jis. Anot darbuotojo, jei parduotuvė nuspręstų šventinę dieną nedirbti, jai grėstų didelės baudos už nuomos sutarties pažeidimą ar netgi jos nutraukimas. Todėl jis tvirtina, kad valdžia galėtų uždrausti įstatymu prekybininkams dirbti švenčių dienomis. „Saulės miestas“: sekame bendras tendencijas DELFI kreipusis į prekybos ir pramogų centrą „Saulės miestas“, rinkodaros direktorė Irmantė Sviensienė teigė, kad jų prekybos centras nėra išimtis tarp kitų didžiųjų prekybos centrų. „Sekame bendras tendencijas dėl darbo laiko trumpinimo švenčių dienomis, tačiau dėl papildomų nedarbo dienų Lietuvoje praktikos dar nėra. Mūsų prekybos centro darbuotojai, kaip ir daugelis kitų prekybos centrų, turi ne dvi, bet tris nedarbo dienas: Kalėdų, Naujųjų metų bei Velykų pirmosios dienos, – patikslino ji, kad laisvų dienų yra ne dvi, o trys. Pagal egzistuojančias nuomos sutartis, prekybos centras neturi teisės nedirbti daugiau kaip 3 minėtas šventines dienas.“ Tačiau ji patikino, kad visiems nuomininkams pareiškus vieningą norą turėti daugiau nedarbo dienų, prekybos centras turėtų teisę tai įgyvendinti. Tvirtino, kad pirkėjai nenori prekybos centrų laisvadienių Lietuvos prekybos įmonių asociacijos vykdomasis direktorius Laurynas Vilimas teigė, kad kol kas patys pirkėjai nenorėtų, jog prekybos centrai šventinėmis dienomis nedirbtų. „Čia yra dvi pusės. Iš vartotojų, pirkėjų interesų pusės, visos apklausos ir tyrimai rodo, kad žmonės to pageidauja. Iš kitos pusės – tai yra ir socialinis klausimas, kokie yra tų pačių dirbančiųjų interesai ir teisės. Manau, kad reguliuoti tą įstatymu ar pan. – nėra geriausias sprendimas, o įmonės, įvertinusios nedidelį pirkėjų srautą ir kad neapsimoka dirbti, galėtų pačios susitarti tarpusavyje ir tą nuspręsti“, – sakė jis. L. Vilimas sutiko, kad tokių diskusijų atsiranda vis daugiau, tačiau blogiausias kelias būtų prekybos centrų ir parduotuvių laiką reguliuoti įstatymu. „Tas reguliavimas, neatsižvelgimas į rinkos sąlygas, pirkėjų lūkesčius, konkurenciją – būtų labai pavojingas. Yra tiek verslo logika, tiek darbo santykius reguliuojantys įstatymai, ir jei darbuotojams netinka tokia darbdavio politika, jie gali rinktis kitus“, – teigė L. Vilimas. DELFI primena, kad diskusijos apie prekybininkų darbą šventinėmis ar poilsio dienomis kilo ne kartą. Praėjusių metų pabaigoje DELFI kalbintas „Norfa mažmena“ valdybos pirmininkas ir įmonių grupės savininkas Dainius Dundulis pasiūlė idėją Lietuvai – neleisti prekybininkams dirbi sekmadieniais, ir apriboti jų darbo laiką įstatymu. „Turime išleisti įstatymą, kuris uždraustų sekmadienį prekybininkams dirbti arba sutrumpinti darbo valandas iki kokių 15 val., iki kada galima nuo kitų metų bus prekiauti alkoholiu. Išleidžiame įstatymą ir žiūrime, kas toliau. Jei matysime, kad blogai – atsitraukiame, ir nieko čia baisaus“, – sakė jis. Sausio mėnesį panašų įstatymą priėmė Lenkija, kur nuo kovo 1 d. prekybą bus galima vykdyti tik du sekmadienius per mėnesį, nuo 2019 m. pradžios – vieną sekmadienį per mėnesį, o nuo 2020 metų su tam tikromis išimtimis prekybos draudimas galios kiekvieną sekmadienį. Tačiau L. Vilimas teigia, kad sekti Lenkijos pavyzdžiu tikrai neturėtume. „Lenkija jau senokai nėra ir neturėtų būti pavyzdys, ypatingai verslo reglamentavime, nes pati ES ne vieną kartą yra įspėjusi ją dėl įvairių sprendimų, kurie tikrai kartais prasilenkia su logika, jau nekalbant apie verslo interesus ar pačių pirkėjų ir žmonių interesus. Populizmas ten gajus. Tai tikrai nėra sektinas pavyzdys“, – teigė jis.