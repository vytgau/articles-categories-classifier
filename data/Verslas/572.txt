„Tarnyba vykdo ikiteisminį tyrimą ir šiuo metu vyksta procesinis veiksmas – kratos. Kalbama apie vieną Europos Sąjungos (ES) paramos lėšomis vykdytą projektą, kur minėta draugija dalyvavo kaip projekto partnerė“, – BNS sakė J. Argustas. Pasak jo, ikiteisminį tyrimą atlieka Neteisėtos paramos prevencijos ir tyrimo valdyba – FNTT padalinys, užsiimantis neteisėtais ES paramos panaudojimo atvejais. J. Argustas sakė šiuo metu negalintis atsakyti, kada buvo pradėtas ikiteisminis tyrimas, taip pat teigė neturintis žinių, ar jo metu jau buvo apklausiami asmenys arba kam nors pareikšti įtarimai. Apie kratas pirmasis paskelbė naujienų portalas 15min.lt. Portalo duomenimis, FNTT atliekamos kratos gali būti susijusios su 2012-2015 metais Lietuvos medžiotojų ir žvejų draugijos vykdytu retų rūšių apsaugos ir invazinių rūšių gausos reguliavimo projektu. Didžiąją projekto vykdymo laikotarpio dalį draugijos pirmininkas buvo buvęs Seimo narys socialdemokratas Bronius Bradauskas. Portalo teigimu, įtariama, kad Lietuvos medžiotojų ir žvejų draugija pati dažniausiai paslaugų neatlikinėjo, o pirko paslaugas iš kitų asmenų, taip pat už projektui skirtas lėšas apsirūpino įvairia įranga, automobiliais. Lietuvos medžiotojų ir žvejų draugijos pirmininko pavaduotojas Eugenijus Tijušas BNS sakė, kad FNTT dar pernai domėjosi šiuo projektu, o apie trečiadienį atliktas kratas teigė sužinojęs tik iš paskambinusių žurnalistų ir draugijos darbuotojų. „Aš šiuo metu esu išvykęs, todėl apie kratas sužinojau tik iš savo darbuotojų skambučių ir informacijos žiniasklaidoje (....) Dėl šio projekto FNTT pas mus lankėsi dar praėjusiais metais, jiems buvo prieinama absoliučiai visa reikalinga informacija. Todėl naujiena apie kratas mane švelniai tariant nustebino, visi mūsų kabinetai yra atviri, jie galėjo bet kada užeiti be jokių kratos orderių“, - BNS teigė E. Tijušas. 7,256 mln. eurų vertės (iš jų ES paramos lėšos siekė 6,168 mln. eurų) projekto vykdytoja buvo Aplinkos ministerija, projekto partneriai – Lietuvos medžiotojų ir žvejų draugija, Valstybinė saugomų teritorijų tarnyba, Generalinė miškų urėdija bei Telšių ir Varėnos miškų urėdijos, Dzūkijos nacionalinio parko ir Čepkelių valstybinio gamtinio rezervato direkcija. Pasak E. Tijušo, projektas apėmė tiek augmenijos, tiek gyvūnijos saugomas ir invazines rūšis, o pastarosioms skirtų lėšų suma sudarė apie 3,5 mln. eurų. Kokia lėšų dalis buvo skirta draugijos išlaidoms padengti, E. Tijušas sakė dabar negalintis tiksliai atsakyti. „Mes buvome projekto partneriai, jam skirtais pinigais mes nedisponavome (...) Už projekto metu atliktus darbus mums buvo apmokama, visų įsigytų priemonių, reikalingų visiems numatytiems darbams atlikti, arsenalas taip pat buvo ne mūsų išgalvotas, o iki smulkmenų nustatytas projekto rengėjų“, – tvirtino E. Tijušas. Jis patvirtino, kad įgyvendinama projektą draugija nusipirko penkis visureigius „Volkswagen Amarok“, tačiau pabrėžė, kad šis įsigijimas taip pat buvo numatytas projekto sąmatoje, jie buvo naudojami sudėtingomis sąlygomis įrengiant lizdavietes juodiesiems gandrams, kitiems projekte numatytiems tikslams įgyvendinti. „Buvo skelbiamas konkursas, jį laimėjo „Volkswagen“, nors buvo ir kitų pasiūlymų (...) Dabar šios transporto priemonės yra mūsų atsakomybėje, nes ir pasibaigus projektui mes esame įpareigoti savo lėšomis ir resursais stebėti atliktus darbus – pavyzdžiui, ar naudojami įrengti gandralizdžiai ir panašiai“, – aiškino E. Tijušas. Anot jo, įgyvendinant projektą taip pat buvo padengta dalis draugijos patalpų naudojimo kaštų, įsigyta projektui reikalingos biuro įrangos. E. Tijušo sakė, kad kaip liudininkas ar įtariamasis jis šiame tyrime nebuvo oficialiai apklaustas, tačiau bendravo su FNTT pareigūnais ir teikė jų prašomą informaciją apie tiriamą projektą.