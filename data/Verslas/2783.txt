Lietuvos oro uostų vykdomasis direktorius Donatas Voveris teigia, kad visuose trijuose oro uostuose šiemet ketinama sulaukti 5,9 mln. keleivių, arba 13,6 proc. daugiau nei pernai. Vien Vilniaus oro uoste keleivių skaičius šiemet turėtų išaugti 19,9 proc. iki 4,7 mln. Pasak D. Voverio, projektinis šio oro uosto pajėgumas siekia 3,5 mln. keleivių, todėl šiuo metu imamasi papildomų priemonių, kad pavyktų aptarnauti visus žmones. Anot jo, kol kas atliekami nedideli darbai, padedantys suvaldyti piko laikotarpius, o ateityje bus įgyvendinama oro uosto terminalo plėtra. „2019-2021 metais numatyta plėtra, bet apie tai pranešime artimiausiu metu“, - trečiadienį spaudos konferencijoje teigė D. Voveris. Šiemet Lietuvos oro uostai tikisi sulaukti 8,3 proc. daugiau skrydžių - iš viso 60 tūkst. Pasak D. Voverio, skrydžių skaičius auga lėčiau negu keleivių srautai, nes lėktuvuose vis dar yra laisvų vietų. Tarp svarbiausių šių metų darbų D. Voveris įvardija Vilniaus terminalo rekonstrukciją. Lietuvos oro uostų generalinis direktorius Gediminas Almantas tikina, kad rekonstrukcijos metu keleiviai patirs nedidelių nepatogumų, tačiau baigus rekonstrukciją, padidės prekių pasiūla. Taip pat šalia Vilniaus oro uosto šiemet ketinama pastatyti 1 tūkst. vietų stovėjimo aikštelę. Be to, tikimasi, kad iki šių metų pabaigos arba kitų metų pradžios pagal Ekonominio bendradarbiavimo ir plėtros organizacijos rekomendacijas bus pakeistas Lietuvos oro uostų statusas iš valstybės įmonės į akcinę bendrovę. Pernai Lietuvos oro uostai pervežė 5,245 mln. keleivių - 10 proc. daugiau negu užpernai. Didžiausias keleivių augimas buvo Kauno oro uoste - 60 proc. iki 1.186 mln., Palangoje keleivių padaugėjo 28 proc. iki 297 tūkst., o Vilniuje keleivių sumažėjo 1 proc. iki 3.761 mln. Pasak D. Voverio, Vilniaus oro uoste keleivių skaičius sumažėjo dėl praėjusią vasarą vykusios kilimo-tūpimo tako rekonstrukcijos. Tačiau, pasak jo, statistika rodo, kad tuo laikotarpiu, kai uostas veikė, keleivių srautai sostinėje augo. Praėjusiais metais Lietuvos oro uostų skrydžių skaičius išaugo 5 proc. iki beveik 55,5 tūkst. Iš jų Vilniaus oro uoste skrydžių skaičius pernai, palyginti su užpernai, smuko 5 proc. iki 39,5 tūkst.