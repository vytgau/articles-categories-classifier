Bendrovės direktoriui už vaiko įtraukimą į nusikalstamą veiką, verslo konkurentų turto sunaikinimo visuotinai pavojingu būdu organizavimą, neteisėtą vertimąsi ūkine ir komercine veikla, apgaulingą buhalterinės apskaitos tvarkymą, neteisingų duomenų apie pajamas ir pelną pateikimą bei didelės vertės svetimo turto pasisavinimą paskirti 4 metai laisvės atėmimo, bausmės vykdymą atidedant 3 metams, rašoma pranešime spaudai. Nusikaltimo padarymo metu pilnametystės nesulaukęs asmuo už svetimo turto sunaikinimą padegant nuteistas 6 mėn. laisvės atėmimo bausme. Kitam bendrovės darbuotojui už neteisėtą vertimąsi ūkine ir komercine veikla paskirti 6 mėn. laisvės atėmimo, atidedant bausmės vykdymą. Nuteistasis apskundė teismo nuosprendį, tačiau Lietuvos apeliacinio teismo teisėjų kolegija jo skundą atmetė. Ikiteisminį tyrimą dėl didelį atgarsį sukėlusių nusikaltimų atliko uostamiesčio Kriminalinės policijos organizuoto nusikalstamumo tyrimo valdyba. 1963 metais gimęs Kalotės kaimo gyventojas pripažintas kaltu, kad 2013 m žiemą nurodė nepilnamečiui už atlygį padegti kitos ritualinės paslaugas teikusios bendrovės katafalką. Gaisro metu visiškai sudegė automobilis, jame buvęs karstas bei rūbai, buvo sugadintas Klaipėdos universitetinės ligoninės pastatas. Bendrovei padaryta apie 25 000 Eur, o medicinos įstaiga patyrė didesnį nei 2 600 Eur nuostolį. Tyrėjai nustatė, kad be aukščiau minėto nuteistasis įvykdė ir kitus nusikaltimus. Bendrovėje buvo apgaulingai tvarkyta buhalterinė apskaita, deklaracijose buvo pateikti žinomai melagingi duomenys apie pelną. Be to, nustatyta, kad direktorius, neturėdamas higienos paso, stambiu mastu teikė žmogaus palaikų laidojimo paslaugas bei pasisavino daugiau nei 16 000 Eur gautų pajamų. Be atidėtos laisvės atėmimo bausmės nuteistasis įpareigotas sumokėti 370 Eur į nukentėjusiųjų nuo nusikaltimų asmenų fondą, solidariai atlyginti apie 37 000 Eur dydžio padarytą turtinę ir neturtinę žalą nukentėjusiajai bendrovei ir draudimo kompanijai. VMI apskaičiuos, kiek mokesčių privalės sumokėti neteisėtas pajamas nuslėpęs nuteistasis. 