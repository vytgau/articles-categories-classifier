Vidutinis mokėjimas už 60 kvadratinių metrų ploto patalpų šildymą šiemet lapkritį Kaune turėtų sudaryti apie 43,2 euro su PVM (nepriskaitant mokėjimų už suvartotą karštą vandenį bei vonios šildytuvą). Pernai šis mokėjimas sudarė apie 48 eurus su PVM. Pernai 60 kvadr. m ploto butui šildyti buvo suvartota vidutiniškai 906,6 kWh šilumos, šiemet - 806,4 kWh. Šį šilumos kiekio sumažėjimą lėmė 2,7 laipsnio aukštesnė vidutinė mėnesio lauko oro temperatūra. Pernai lapkritį Kaune ji buvo 1,2 laipsnio, tuo tarpu šiemet - 3,9 laipsnio. Maždaug 0,8 proc. aukštesnė šilumos kaina mokėjimų pokyčiui ženklesnės įtakos neturėjo. Pernai lapkritį šilumos kaina buvo 4,86 ct/kWh be PVM, šiemet - 4,90 ct/kWh be PVM. Šilumos kainos pokyčiams didžiausią įtaką turi kuro bei iš nepriklausomų gamintojų perkamos šilumos kainos. Pasak „Kauno energijos“ atstovo Ūdrio Staselkos, faktinis kiekvieno konkretaus namo šilumos suvartojimas yra skirtingas, todėl ir faktiniai sąskaitų dydžiai, be abejo, skirsis. Naujų ir renovuotų namų vidutiniai mokėjimai už 60 kvadr. m ploto buto šildymą sudarys atitinkamai apie 28,2 ir 26,4 euro su PVM. Atnaujintų namų gyventojai už lapkritį šildymui suvartotą šilumą mokės mažiau, nei naujos statybos namų gyventojai. Tikėtina, kad šį skirtumą lėmė šilumos vartojimo įpročių skirtumas. Senos statybos neatnaujintų daugiabučių gyventojai už šildymui suvartotą šilumą vidutiniškai mokės apie 43,2 euro su PVM. Galutiniai sąskaitų dydžiai, pridėjus mokėjimus už vandens šildymą, vonios kambario šildytuvus, šilumą, sunaudotą su nepaskirstytu karštu vandeniu bei bendrųjų patalpų šildymą, priklauso nuo kiekvieno konkretaus namo konstrukcijos, pastato būklės, įrengtos šildymo ir karšto vandens sistemos konstrukcijos bei būklės, taip pat nuo deklaruoto karšto vandens kiekio.