Savo inovatyvius sprendimus ir sukurtas paslaugas šiais metais įmonės vėl pristato nacionaliniuose verslo apdovanojimuose „Metų paslauga 2018“, organizuojamuose Lietuvos verslo konfederacijos. Jau šeštus metus vyksiančiame konkurse įmonės savo paslaugas gali pristatyti 11–oje nominacijų, tarp kurių „Metų išmanusis sprendimas“, „Metų teisės paslauga“, „Metų technologija“, „Metų finansų paslauga“, „Socialinės atsakomybės projektas“ ir kt. Verslo ir mokslo sinergija kuria pažangą Aukštosios technologijos neįsivaizduojamos be mokslinių žinių, atliekamų tyrimų ir bandymų. Lietuvoje veikiančios biotechnologijų įmonės „Biotechpharma“ vadovas Vladas Algirdas Bumelis, „Metų paslaugos 2018“ komisijos narys, sako, kad šalies įmonių pasiekimai biotechnologijų srityje kartu yra ir šalies, verslo bei mokslo pasiekimai. „Verslo ir mokslo bendradarbiavimas yra būtinas norint sukurti produktus ir paslaugas, kuriuos galėtume pasiūlyti užsienio rinkai, konkuruoti su didžiausiais rinkos žaidėjais. Lietuva, nors ir maža šalis, biotechnologijų srityje jau yra daug nuveikusi bei užsitikrinusi vietą pasaulio rinkoje, ir yra žinoma kaip aukštųjų technologijų inovacijų kūrėja. Gyvybės mokslų pasiekimų potencialas Lietuvoje yra labai didelis, o sėkmingas verslo ir mokslo bendradarbiavimas sukuria aukštą pridėtinę vertę ir produktus, kurie prisideda gydant sunkiausias onkologines ligas, gerinant žmonių sveikatą“, – sako profesorius V. A. Bumelis. Mokslo, inovacijų ir technologijų agentūros, skatinančios inovacijų kūrimą, direktorius Kęstutis Šetkus tvirtina, kad išmaniųjų sprendimų ir inovacijų kūrimas neatsiejamas nuo mokslo ir verslo partnerystės, todėl labai svarbu Lietuvoje sudaryti palankias sąlygas inovacijų ekosistemai kurti. „Darniai inovacijų ekosistemai kurti skiriame daug investicijų, entuziazmo, laiko, žmogiškųjų išteklių. Kryptingai veikianti inovacijų ekosistema sudaro prielaidas atsirasti naujiems verslams, inovatyviems startuoliams. Pastebime tendenciją, kad šių naujų verslų orientacija yra labai aiški – tai išmanieji sprendimai, kuriems sukurti reikia vis daugiau tarpdisciplininių žinių, kompetencijų bei skirtingų sričių gebėjimų“, – sako K. Šetkus. Išmanieji sprendimai atsiperka su kaupu Kaip sako Rasa Beskajevienė, aukštųjų technologijų ir automatizacijos sprendimus teikiančios Kauno bendrovės „Equinox Europe“ direktorė, pačių įvairiausių technologijų, robotų ar išmaniųjų sprendimų integravimas į veiklą įmonėms suteikia didelį pranašumą. „Technologijos, išmanieji sprendimai, automatizacija ar robotų integracija įmonių efektyvumą gali padidinti net kelis kartus. Yra apskaičiuota, kad investicijos į tokias sistemas, pavyzdžiui logistikoje, atsiperka vidutiniškai per trejus metus. Išmanieji ar veiklą efektyvinantys sprendimai aktyviai diegiami ir lietuviškose įmonėse, tad tvirtai žengiame kartu su kitomis Vakarų šalimis, nė kiek nuo jų neatsilikdami“, – sako įmonės “Equinox Europe”, kurios automatizuotų sandėlių valdymo sprendimai pasiekia daugelį pasaulio šalių, vadovė. Naujos technologijos Lietuvą pasiekia ir kartu su naujais investuotojais. Vilniuje veiklą netrukus pradėsiantis pasauliniam tinklui MARRIOTT priklausantis viešbutis „Courtyard by Marriott Vilnius City Center" ištikimiausiems svečiams pristatys naujovę – mobilųjį viešbučio kambario raktą (Mobile Key). Šį raktą galima parsisiųsti mobilioje programėlėje, kuri sudaro galimybes svečiams savarankiškai užsiregistruoti viešbutyje dar net jo nepasiekus. Registracija vykdoma patvirtinant visus rezervacijos duomenis, nurodant atvykimo laiką, kreditinės kortelės duomenis, papildomų paslaugų poreikį. Po duomenų apdorojimo klientą mobiliuoju telefonu pasiekia pranešimas, kada kambarys ir jo raktas jau parengti. Atsisiuntę suformuotą mobilųjį raktą svečiai galės gauti nuorodas kaip pasiekti numerį ir, pridėję telefoną prie išmaniosios spynos, juo atsirakinti priskirtą kambarį. „Tokia išmanioji paslauga sudaro galimybes klientui be vargo planuoti savo laiką. Tarkime, atvykus į kitą miestą programėlė vienu paspaudimu žemėlapyje parodys greičiausią kelią iki viešbučio, taip pat yra galimybė iš anksto užsisakyti papildomas viešbutyje teikiamas paslaugas. Mobilusis raktas leidžia išvengti bet kokios gaišaties registratūroje, pildant dokumentus ar ieškant kambario dideliame pastate. Be to, pasinaudojus šiuo raktu bus galima pasiekti kitas poilsio zonas viešbučio komplekse. Toks sprendimas ištikimiausiems klientams suteiks mobilumo ir sutaupys jų laiko poilsiui", – pasakojo viešbučio atstovė Asta Abišalienė. Skatina kurti inovacijas Lietuvos verslininkai garsėja savo gebėjimais kurti inovacijas: tuo užsiima tiek startuoliai, tiek ilgametę patirtį sukaupusios įmonės. Prie tokių rinkos pokyčių prisitaiko ir komerciniai bankai, kuriantys specialiai inovacijų kūrėjams skirtas priemones. Būtent tokią paslaugą konkurse pristato Šiaulių bankas. „Innovfin“ – finansavimo priemonė inovatyviam verslui. Ši paslauga orientuota į tuos verslus, kurie planuoja investuoti į technologijas, verslo procesų modernizavimą, verslo plėtrą, tačiau susiduria su iššūkiu užsitikrinti banko finansavimą. Ši priemonė inovatyviam verslui sudaro galimybes sumažinti kredito rizikos lygį, o bankui – suteikti kreditą palankiomis sąlygomis. „Su savo ilgalaikiu partneriu – Europos investicijų fondu pasiūlėme sprendimą, išplečiantį galimybes verslui gauti finansavimą, ir taip sudarėme sąlygas novatoriškų įmonių plėtrai Lietuvoje“, – sakė Šiaulių banko administracijos vadovas Vytautas Sinius. Plečia paslaugas ir logistikoje Efektyvūs sprendimai, naujos technologijos ir inovacijos sparčiai plečiasi logistikos sektoriuje. Logistikos bendrovė „Rhenus Svoris" savo klientams siūlo tiekimo grandinės optimizavimo paslaugas, kurios klientams padeda sutaupyti sandėlio išlaidų ir suvaldyti transporto srautus. “Tendencija, kai gamybininkai patiki sandėlių valdymą profesionalams, galėdami daugiau dėmesio skirti savo tiesioginei veiklai, įsigali vis labiau. Įmonės suprato, jog gali atlaisvinti savo sandėlių plotus ir išnaudoti juos efektyviau. Tiekimo grandinės optimizavimo paslauga klientams padeda ne tik mažinti sandėlio išlaidas, bet ir efektyviau valdyti transporto srautus. Naudą gauna tiek gamintojai ar platintojai, tiek ir klientai”,– sakė “Rhenus Svorio” vadovas Arūnas Bertašius. Pasak bendrovės plėtros direktoriaus Ramūno Pilvelio, daugelis gamintojų susiduria su situacija, kai pagamintos prekės laiku neišvežamos, o užsakymų yra tiek, kad gamybos negalima stabdyti. Taip susidaro dideli prekių kiekiai, o joms sandėliuoti reikalinga papildoma vieta. Aišku, kad pripildyti gamybininkų sandėliai nekuria absoliučiai jokios pridėtinės vertės, ir tik reiškia papildomas išlaidas. “Siūlome kelis sprendimus, kurie leidžia suvaldyti tokius srautus – visiškai kontroliuoti pagamintų produktų išdavimo ir pristatymo procesą iki kliento durų ir perduoti logistikos kompanijai vežimus, kuri amortizuotų kelių dienų produkcijos saugojimą. Pirmuoju būdu gamintojas pereina prie visiškos pristatymo atsakomybės, kuomet prekę klientas nusiperka kartu su pristatymo paslauga. Taip gamintojas gali valdyti savo sandėlio ploto užimtumą, išdavimo kontrolės perėmimas sudaro galimybes taupyti sandėlio išlaidas, plotą, o klientui nebereikia rūpintis prekės atsigabenimu. Antrasis būdas – kai bendradarbiaujama su logistikos kompanija, kuri veždama tarptautinius ar vietinius krovinius gali amortizuoti kelių dienų prekių saugojimą. Kitaip tariant, jei prekė klientui paruošiama anksčiau termino, logistikos bendrovė gali tą prekę kažkiek laikyti savo sandėlyje“, – pasakojo R.Pilvelis. Šiais metais įmonės savo sukurtas paslaugas ir sprendimus galės pristatyti 11-oje kategorijų: „Metų teisės paslauga“, „Metų mokslo paslauga verslui“, „Metų finansų paslauga“, „Metų energetikos projektas“, „Metų technologija“, „Metų agroverslo sprendimas“, „Metų išmanusis sprendimas“, „Medicinos, biotechnologijos ir farmacijos pasiekimas“, „Metų eksportas“, „Socialinės atsakomybės projektas“ bei pagrindinėje nominacijoje – „Metų paslauga 2018”. Paraiškas konkursui „Metų paslauga 2018“ galima teikti oficialioje konkurso interneto svetainėje www.metupaslauga.lt. Paraiškos priimamos iki gegužės 2 d., o rezultatai bus skelbiami apdovanojimų renginyje, vyksiančiame gegužės 10 dieną.