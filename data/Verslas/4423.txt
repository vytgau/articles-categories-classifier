Pernai apskaičiuota žemės mokesčio suma buvo 29,2 mln. eurų, 2015-aisiais - 26,6 mln. eurų, 2014 metais- 22,2 mln. eurų, 2013-aisiais - 17,7 mln. eurų. Mokesčių administratoriaus teigimu, žemės mokestis mokamas už gyventojams ir įmonėms nuosavybės teise priklausančią privačią žemę, išskyrus už miško žemę ir žemės ūkio paskirties žemę, kurioje įveistas miškas. Nauji žemės savininkai mokestį moka, jei žemę įsigijo pirmąjį pusmetį, o jei antrąjį pusmetį - tuomet žemės mokestis turės būti mokamas nuo kitų metų. VMI pranešime pažymima, kad žemės mokestis apskaičiuojamas pagal Registrų centro pateiktas žemės sklypų vertes ir pagal kiekvienos savivaldybės tarybos individualiai nustatytus žemės mokesčio tarifus. Gyventojai ir įmonės žemės mokestį už einamuosius metus šiemet turi sumokėti iki lapkričio 15 dienos. Ir tas mokestis - didesnis nei ankstesniais metais, nes 2017-aisiais jis apskaičiuotas jau nuo visos žemės sklypo vidutinės rinkos vertės. Kadangi baigiasi penkerių metų (2013-2017) pereinamasis laikotarpis, per kurį buvo privalu mokėti tik tam tikrą, kasmet didėjusią, mokesčio dalį. „Šiemet baigiasi penkerių metų pereinamasis laikotarpis, todėl žemės mokestis apskaičiuotas jau nuo visos žemės sklypo vidutinės rinkos vertės. Nors pereinamuoju laikotarpiu taikytų žemės mokesčio lengvatų nebeliko, tačiau savivaldybių tarybos turi teisę savo nuožiūra taikyti lengvatas arba atleisti nuo žemės mokesčio. Šiemet, iki žemės mokesčio skaičiavimo, tą suspėjo padaryti Kauno rajono savivaldybės taryba, kuri nuo žemės mokesčio atleido beveik pustrečio tūkstančio nuo liūčių nukentėjusių ūkininkų ir jų sąrašus pateikė VMI. Šiems ūkininkams žemės mokesčio reikės mokėti mažiau“, - teigia VMI Mokestinių prievolių departamento direktorė Stasė Aliukonytė-Šnirienė. Anot jos, jei ir kitos savivaldybės dar nuspręstų minėtas lengvatas taikyti, tuomet VMI po lapkričio 15 d. dar kartą perskaičiuos žemės mokestį ir jo permoką iki metų pabaigos grąžins lengvatas pritaikiusių savivaldybių žemės savininkams. Skaičiuojama, kad į šalies savivaldybių biudžetus 2017 metais bus sumokėta apie 31,4 mln. eurų žemės mokesčio: apie 26,5 mln. eurų sumokės gyventojai, apie 4,9 mln. eurų - įmonės bei kiti juridiniai asmenys.