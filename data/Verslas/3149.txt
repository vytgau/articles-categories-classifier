Laikotarpis prieš didžiąsias žiemos šventes kelia stresą ir pašto paslaugų klientams. Socialiniuose tinkluose galima rasti įvairių atsiliepimų apie nesulauktas siuntas ar laiškus. Viena vilnietė DELFI pasakojo gruodžio 17 dieną išsiųsto registruoto laiško ketvirtadienį dar nebuvo gavusi. „Suprantu, kad kalėdinis laikotarpis įtemptas, bet jis įtemptas daugeliui žmonių, kodėl būtent paštininkai visada susimauna?“ – piktinosi moteris. T. Bašarovas sakė, kad Lietuvos paštas tvarkosi, kaip įmanydamas. „Šiais metais intensyvų kalėdinį laikotarpį pasitinkame ne tik su didesniu ir visoje šalyje išplėstu siuntų savitarnos „LP Express“ terminalų tinklu, bet ir didesniu poreikiu naudotis savitarnos paslaugomis. Internetinių pirkinių atsiėmimas per siuntų savitarnos „LP Express“ terminalus yra vienas populiariausių. Tad šiuo metu naudojimosi siuntų savitarnos „LP Express“ terminalais paklausa yra išaugusi dvigubai, lyginant su įprastu mėnesiu“, – pasakojo jis. Padidėjusį apkrovimą pastebi ir kiti pašto paslaugų tiekėjai. Pavyzdžiui, „DHL Lietuva“ vadovas Mindaugas Pivoriūnas sakė, kad įmonėje švenčių metu jaučiamas išaugęs siuntų srautas. „Bet tam buvo ruoštasi iš anksto ir dėl papildomų resursų, darbo pamainų ir maršrutų, didesnio neigiamo poveikio paslaugų kokybei nepatiriame“, – nurodė jis. Pasiektas pikas T. Bašarovas sakė, kad šią savaitę „LP Express“ kurjeriai kelis kartus per dieną važiuoja papildyti ar iškraustyti siuntų iš savitarnos terminalų. „Prieššventiniam laikotarpiui esame papildomai įdarbinę apie keliasdešimt darbuotojų, talkinančių šiuo rekordiškai intensyviu metu. Sustiprinome tiek kurjerių, tiek siuntų skirstytojų komandų pajėgumus. Kolegiškai į pagalbą yra įsitraukę ir „Baltic Post“ („LP Express valdytojas – DELFI) administracijos darbuotojai, todėl kai kurie darbuotojai, išdavinėjantys siuntas, yra be įprastos kurjeriui aprangos (tai yra pastebėję klientai)“, – aiškino pašto atstovas. T. Bašarovas sakė, kad šios savaitės pradžioje – antradienį ir trečiadienį – buvo pasiektas didžiausias siuntimo pikas ir savitarnos terminalų apkrova. „Todėl siekdami, kad siuntų gavėjai galėtų kuo greičiau atsiimti siuntą, šalia terminalo automobilyje budėjo kurjeris, kuris į terminalo siuntų dėžutes neįtilpusias siuntas išduodavo gavėjams tiesiai į rankas. Prie savitarnos terminalų kurjeriai budėjo Vilniuje (prie siuntų savitarnos terminalų, esančių prekybos centre „Panorama“ ir „BIG“, prie Vilniaus centrinio pašto), Kaune, Klaipėdoje, Šiauliuose, Panevėžyje, Tauragėje ir kituose miestuose – ten, kur esantys savitarnos terminalai buvo labiausiai apkrauti. Visuose miestuose prie terminalų stovėjo kurjerio automobilis, iš kurio būdavo įteikiamos siuntos ir tik vienintelėje vietoje – prekybos centre „Panorama“ (terminalas yra viduje, o ne lauke) kurjeris siuntas buvo pasiėmęs su savimi į vidų ir pasidėjęs ant žemės“, – pasakojo Lietuvos pašto atstovas. T. Bašarovas sakė, kad jeigu klientų siuntų nebuvo galimybių pristatyti į pasirinktą savitarnos terminalą, jie buvo informuoti SMS žinutėmis, kad yra galimybė numatytu laiku siuntą atsiimti iš kurjerio. Atsilaisvinus terminalui, jos pristatomos įprastai. „Tai – alternatyva, kuri leidžia paspartinti siuntų atsiėmimą, o ši praktika taikoma tik išimtinai didžiausio siuntų piko dienomis“, – nurodė jis. Srautas mažėja T. Bašarovas teigė, kad ketvirtadienį, lyginant su ankstesnėmis dienomis, siuntų srautas sumažėjo. „Todėl tik esant poreikiui kurjeriai budės prie savitarnos terminalų. Suprantame, kaip svarbu, kad užsisakytas pirkinys iki Kalėdų pasiektų gavėją, todėl imamės visų įmanomų priemonių, kad siuntos spėtų laiku pasiekti adresatus“, – sakė jis. Lietuvos pašto atstovas paragino klientus siuntas atsiimti kaip įmanoma operatyviau – taip terminalai nebus perpildyti ir siuntų dėžutės atsilaisvins greičiau. „Šiam tikslui jau ne pirmus metus organizuojamas konkursas, apdovanojant tuos, kurie savo siuntą po žinutės gavimo atsiima greičiau nei per 2 valandas“, – sakė jis. Rinka auga Ryšių reguliavimo tarnybos (RRT) duomenimis, 2017 metų trečiąjį ketvirtį didžiausią pašto paslaugų rinkos dalį pagal pajamas užėmė valstybės valdomas Lietuvos paštas. Jam teko 34,6 proc. Reikšmingos rinkos dalys teko privačioms bendrovėms „DPD Lietuva“ su 18,4 proc. ir „DHL Lietuva“ su 11 proc. „Bendrosios pajamos, gautos už pašto paslaugos teikimą, 2017 metų 3 ketv., palyginti su 2016 m. 3 ketv., padidėjo 14,1 proc. nuo 31,7 mln. eurų iki 36,2 mln. eurų“, – rašoma naujausioje RRT pašto sektoriaus apžvalgoje. 2017 metų pabaigoje kelios pašto bendrovės pranešė apie planuojamą plėtrą. Pavyzdžiui, „DPD“ Baltijos šalyse ketina įrengti daugiau nei 20 naujų „Pickup” siuntų terminalų, o per artėjančius dvejus metus į tai investuoti per 5 mln. eurų. „Pernai atlikto tyrimo duomenys atskleidė, kad augant interneto pirkėjų skaičiui, auga ir jų poreikis siuntas atsiimti siuntų terminaluose. Žinoma, kol kas lyderiauja pristatymas į namus, tačiau didžiausią potencialą augti turi atsiėmimas siuntų terminaluose. Tyrimo duomenimis, Lietuvoje beveik trečdalis interneto pirkėjų jau bandė atsiimti siuntą terminale ir net 72 proc. norėtų tai padaryti. Panašūs duomenys ir kitose Baltijos šalyse: Latvijoje siuntų terminalus kaip norimą siuntos atsiėmimo būdą čia nurodė net 41 proc. apklaustųjų, Estijoje – net 80 proc. Būtent dėl to priėmėme sprendimą stipriai plėtoti siuntų terminalų tinklą visose trijose šalyse”, – pranešime žiniasklaidai cituojamas „DPD” generalinis direktorius Baltijos šalyse Robertas Vilkaitis. 2018 metais daugiau kaip 30 naujų savitarnos paštomatų įvairiose Lietuvos vietovėse planuoja įrengti ir „Omniva LT“. „Planuojame, kad šiais metais per savo paštomatus pristatysime du kartus daugiau siuntų, negu pernai. Rekordinį siuntų skaičiaus augimą lemia keli veiksniai: didėjantis privačių ir verslo klientų skaičius, augantis siuntų kiekis iš Kinijos, vasarą įgyvendintas efektyvesnis paštomatų išdėstymas šalies miestuose ir pradėta įgyvendinti paštomatų tinklo plėtra“, – pranešime žiniasklaidai cituojamas „Omniva LT“ direktorius Simonas Bielskis. Plėtrą planuoja ir Lietuvos paštas. „Didėjant siuntų savitarnos terminalų populiarumui, toliau plečiame terminalų tinklą šalyje. Šiuo metu visoje Lietuvoje yra 117 „LP Express“ terminalų, veikiančių 45-iuose šalies miestuose. Į dalį iš anksčiau pastatytus terminalus esame integravę papildomų siuntų dėžučių“, – DELFI sakė T. Bašarovas. Siūlo siuntas autobusu Gyventojai turi galimybę siuntą transportuoti dar vienu būdu – autobusu. „Nespėjusieji laiku išsiųsti ar nuogąstaujantys, kad siuntinys laiku nepasieks gavėjo vis dar gali pasinaudoti siuntų autobusais galimybe“, – pranešime žiniasklaidai cituojamas „Siuntos autobusais“ tarnybos vadovas Adomas Vencevičius. Pasak tarnybos atstovo, dovanas siunčiant Lietuvoje jos gali atkeliauti dar tą pačią dieną. „Šventiniu periodu, lyginant su kitomis dienomis, siuntų padaugėja net iki 60 proc. Šiuo metu tenka aptarnauti iki 2 tūkst. siuntų per dieną, bet net ir paskutinėmis akimirkomis pristatyti siuntas – misija įmanoma“, – teigė A. Vencevičius. Gerbiami DELFI skaitytojai, pasidalinkite savo patirtimi – ar jums irgi teko susidurti su nepatogumais naudojantis pašto ar privačių kurjerių paslaugomis? Ar taip pat teko nervingai laukti, kada bus pristatytas ar gautas siuntinys, ar nebuvo kur nors pakeliui prapuolęs? Gavote netinkamą ar apgadintą siuntinį? Rašykite savo istorijas ir siųskite nuotraukas el. p. pilieciai@delfi.lt su prierašu „Siuntiniai“.