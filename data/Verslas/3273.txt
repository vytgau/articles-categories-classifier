„Hartsfieldo-Jacksono (Hartsfildo-Džeksono) Atlantos tarptautiniame oro uoste netrukus po 13 val. dingo elektra“, – sakoma oro uosto pranešime. Federalinė aviacijos administracija (FAA) paskelbė, kad sustabdė skrydžius į Atlantos oro uostą. Tai reiškia, kad lėktuvai buvo sulaikyti oro uostuose, iš kurių turėjo išskristi. „FAA (kontrolės) bokštas gali dirbti normaliai, tačiau išvykimai atidedami, nes oro uosto įranga terminaluose nedirba“, – socialiniame tinkle „Twitter“ paskelbė administracija. Tarp internete pasklidusių versijų dėl to, kodėl dingo elektra, yra teorijos apie statybininkų nutrauktą elektros perdavimo liniją ir gaisrą netoli traukinio tarp terminalų. Tačiau oro uostas nurodė, kad „incidento priežastis vis dar tiriama“. Duomenis apie skrydžius kaupiančioje svetainėje flightview.com nurodoma, kad vėlavo ar buvo atšaukta šimtai skrydžių. Taip pat nurodoma, kad vėlavo daugiau kaip 80 proc. išskrendančių lėktuvų ir 80 proc. atskrendančių lėktuvų. Bendrovė „Delta Airlines“ buvo paveikta labiausiai: iki vakaro jai teko atšaukti beveik 800 sekmadienį turėjusių įvykti skrydžių ir dar 250 pirmadieninių, beveik visus – iš Atlantos, nurodė tinklalapis FlightAware.com. Kitoje tokio pobūdžio svetainėje flightstats.com taip pat buvo pranešama apie vėlavimus. Socialinėje žiniasklaidoje paskelbtuose klipuose ir nuotraukose matyti žmonės, einantys tamsiais oro uosto koridoriais, į kuriuos prasiskverbia tik šviesa pro langus. Įstrigusieji oro uoste, kaip ir buvo galima tikėtis, nesidžiaugė. „Nevalgiau nuo 8 val. ryto. Jaučiuosi puikiai. #AtlantaAirport“, – tviteryje parašė vienas vartotojas. Kiti sakė, kad laukia ant pakilimo takų. „Atlantos oro uoste nėra elektros. Aš įstrigęs ant pakilimo tako. Aš alkanas ... Siųskit pagalbą!!!“ – parašė kitas vartotojas. Dar kiti sakė, kad žmonėms neleidžiama išvykti iš oro uosto. Viena motina parašė: „Mano vaikas įstrigęs su kitais Atlantos oro uoste. Niekam neleidžiama išeiti. Ar tai ne pagrobimas?“