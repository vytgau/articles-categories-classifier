Dėl neteisėto vertimosi komercine veikla kriminalistai jam pradėjo ikiteisminį tyrimą, kuris pastarosiomis dienomis baigtas ir baudžiamoji byla perduota teisminiam nagrinėjimui, rašoma policijos pranešime spaudai. Tyrimo metu buvo nustatyta, kad šiaulietis, neįregistravęs individualios veiklos Mokesčių mokėtojų registre, pardavinėjo naudotus automobilius. 2015-2017 metais jis iš viso pardavė 286 automobilius, už kuriuos gavo 144 500 eurų. Vyro verslas buvo nelegalus, todėl jis buhalterinės apskaitos nevedė, gautų pajamų Valstybinėje mokesčių inspekcijoje nedeklaravo ir jokių mokesčių nemokėjo. Gautą pelną panaudodavo tik savo reikmėms: pirkdavo maistą, drabužius, mokėjo už būsto nuomą, alimentus dukroms išlaikyti. Per dieną šiaulietis kartais parduodavo po kelis automobilius, kuriuos pirkdavo tik Lietuvos teritorijoje iš fizinių, o kartais ir iš juridinių asmenų. Automobilių ieškodavo interneto skelbimų svetainėse, žiūrėdavo, kad automobilio kaina būtų mažesnė nei rinkos. Juos parduodavo taip pat Lietuvos teritorijoje. Jei automobiliai būdavo su defektais, juos sutvarkydavo pats, kartais kreipdavosi ir į autoserviso įmones. Nupirktų automobilių savo vardu neįregistruodavo, iš karto ieškodavo pirkėjo, nes, įgydamas transporto priemonę, jis įgydavo teisę arba automobilį įregistruoti, arba jį parduoti. Pirkėjo ieškodavo, dėdamas skelbimus į interneto svetaines. Pardavimo-pirkimo sutartyje dažniausiai nurodydavo mažesnę kainą, nei parduodavo realiai. Nenorą savo veiklą legalizuoti šiaulietis aiškino gaunamu menku pelnu. Jis manęs, jei išsiims individualios veiklos pažymą, tada teks mokėti mokesčius, tai pragyvenimui liks labai nedaug. Tačiau dabar lėšų liks dar mažiau, nes nustatytas valstybės biudžetui padarytos žalos dydis siekia kelias dešimtis tūkstančių eurų, kuriuos vyras turės sumokėti. Už neteisėtą vertimąsi komercine veikla baudžiamasis kodeksas numato baudą arba viešuosius darbus, arba laisvės apribojimą, arba laisvės atėmimą iki ketverių metų. Vyras šiuo metu prekybą naudotais automobiliais vykdo jau teisėtai - balandį įsigijo individualios veiklos pažymą.