Mažesnis mokestis bus taikomas nuo 2018 metų sausio mėnesio. „Karšto vandens apskaitos prietaisų priežiūros mokestį sudaro jų įrengimo, remonto, metrologinės patikros, susidėvėjusių skaitiklių keitimo ir kitos, su šiomis paslaugomis susijusios, išlaidos. Šį mokestį pradedame skaičiuoti nuo skaitiklio įrengimo datos, papildomai sumokėti už patį prietaisą gyventojams nereikia“, - teigia VŠT Klientų aptarnavimo departamento direktorius Vilmantas Markevičius. Pasak jo, naujas karšto vandens skaitiklių priežiūros mokestis yra apskaičiuotas įvertinus bendrovės būtinąsias veiklos sąnaudas ir planuojamų įrengti skaitiklių kiekį. VŠT prižiūri 190 tūkst. klientams įrengtų karšto vandens skaitiklių. Bendrovės skaičiavimu, jų kiekis per ateinančius trejus metus gali išaugti iki 250 tūkstančių. Kaip teigiama „Vilniaus šilumos tinklų“ pranešime, nuo šių metų vasaros pastebimas didėjantis karšto vandens skaitiklių įrengimo poreikis, kurį lėmė nuo birželio mėnesio įsigaliojęs naujas suvartojamo karšto vandens kiekio apskaičiavimo normatyvas.