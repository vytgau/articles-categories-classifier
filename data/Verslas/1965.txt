Portalo teigimu, Socialinės apsaugos ir darbo ministerija, be kita ko, siūlo neįgaliųjų pensininkų nepriskirti socialinėse įmonėse įdarbinamų asmenų tikslinėms grupėms, tai reiškia, kad priėmus teisės aktus jie nebebus priskaičiuojami prie darbuotojų, kurių darbo užmokestis subsidijuojamas. Taip pat siūloma nustatyti, kad viena subsidija vienam darbuotojui negali būti didesnė, nei minimali mėnesinė alga, šiuo metu siekianti 400 eurų. Ministerija siūlo ir daugiau ribojimų. Naujajai tvarkai numatomas pusės metų pereinamasis laikotarpis. Portalas nurodo, kad šiuo metu socialinėse įmonėse dirba apie 8,4 tūkst. įvairaus laipsnio neįgalumą turinčių darbuotojų. Biudžeto lėšos pagal dabartinę tvarką skiriamos subsidijuoti darbo užmokestį, valstybė padeda įkurti darbo vietas neįgaliesiems, įsigyti darbo priemones, kompensuoja dalį išlaidų neįgaliųjų mokymui, poilsiui.