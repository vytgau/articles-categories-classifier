„Pepco“ Baltijos regiono operacinės veiklos vadovas Aleksandras Čikaidze teigia, kad Panevėžys buvo pasirinktas kaip didžiulį mažmeninės prekybos potencialą turintis miestas. „Ieškojome modernių patalpų ir populiaraus prekybos centro, o „Babilonas“ šiuos kriterijus atitiko. Tikime, kad tai bus puikus aktyvios plėtros startas“, – bendrovės pranešime spaudai pasakojo A. Čikaidze. „Šiandien, kai daug diskutuojama apie kainų skirtumus Lietuvoje ir Lenkijoje, „Pepco“ atsidarymas Panevėžyje yra labai aktualus. Prekybos centras „Babilonas“ orientuojasi į praktišką ir aktyvų gyvenimo būdą mėgstantį pirkėją, ši parduotuvė savo atsiradimu dar labiau išplėtos drabužių ir prekių namams asortimentą prekybos centre. „Pepco“ koncepcija yra labai aiški – kokybiškos prekės žemomis kainomis. Tai reiškia, kad „Babilone“ asortimentas bus dar visapusiškesnis“, – teigia prekybos centro „Babilonas“ vadovė Asta Jasilionė.  „Pepco“ naujoje parduotuvėje siūlys 30 skirtingų prekių grupių, įskaitant drabužius visai šeimai, apatinį trikotažą, avalynę, aksesuarus, tekstilę namams ar žaislus. Jau aišku, kad gruodį Marijampolėje atsidariusioje pirmojoje „Pepco“ parduotuvėje paklausiausi vaikiški rūbai ir namams skirtos prekės. Vaikiškų kelnių „Pepco“ parduotuvėje galima rasti tiek už 2,5 Eur, tiek už 5 Eur, moteriškų tamprių – už 4 Eur, antklodžių – už 2,5 Eur. Balandžio mėnesį „Pepco“ parduotuvės bus atidarytos Kaune ir Vilniuje, gegužę – Utenoje ir Alytuje. Iki 2020 m. Lietuvoje iš viso planuojama atidaryti 50 „Pepco“ parduotuvių, įdarbinti virš 400 darbuotojų. Prekybos tinklas pradėjo veikti prieš 14 m. Lenkijoje. Šiandien jis valdo daugiau kaip 1300 parduotuvių Čekijoje, Kroatijoje, Vengrijoje, Lenkijoje, Slovakijoje, Slovėnijoje, Rumunijoje ir Lietuvoje.