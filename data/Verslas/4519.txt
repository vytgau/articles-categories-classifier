Anot įmonės pranešimo, naujasis „Telia“ paslaugų centras sostinėje įsikurs verslo centre K29, su kuriuo pasirašyta ilgalaikė nuomos sutartis dėl 4,5 tūkst. kv. metrų patalpų. Čia įsikels ir Vilniuje jau veikianti „Telia“ operacijų centro komanda, kurioje jau dabar dirbo beveik 100 IT specialistų. „Sėkminga „Telia Lietuvos“ veikla ir konkurencinis pranašumas iš vienų rankų teikiant visas telekomunikacijų ir IT paslaugas yra viena iš esminių priežasčių, kodėl grupė pasirinko Lietuvą. Naujasis kompetencijų centras tuo pačiu bus ir dar didesnės integracijos su visa „Telia“ grupe platforma, kuri leis dalintis naujausiomis technologijomis ir žiniomis“, - sako „Telia Lietuva“ vadovas Kęstutis Šliužas. „Į Lietuvą pagaliau ateina su naujausiomis technologijomis dirbantis paslaugų centras, kuris tikrai išsiskirs iš didžiosios dalies šalyje veikiančių paslaugų centrų. Telekomunikacijų sektorius yra vienas pirmaujančių pagal technologinę ir procesų pažangą, todėl tai yra didelis privalumas pritraukiant geriausius IT specialistus”, - sako „Telia Company“ paslaugų centro vadovas Marius Ivanauskas. Lietuva naujojo paslaugų centro kūrimui pasirinkta dar ir dėl to, kad čia turime galimybę rasti kompetentingų specialistų globaliems projektams. Užsienio investicijų plėtros agentūros „Investuok Lietuvoje“ generalinis direktorius Mantas Katinas teigia, kad mūsų rinkoje jau veikiančių bendrovių paslaugų centrų pritraukimas yra viena iš investicijų galimybių. „Telia“ Lietuvoje, visų pirma, žinoma kaip ryšio, IT ir turinio paslaugų teikėja, tačiau, įžvelgę daugiau verslo galimybių, nusprendė čia perkelti ir dalį vidinių operacijų. Akivaizdu, kad Lietuva sėkmingai išlaiko savo patrauklumą ir maksimaliai išnaudoja savo potencialą paslaugų centrų srityje“, - sakė M. Katinas.