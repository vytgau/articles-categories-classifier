Tokių minčių kilo vilniečiui Tomui (tikras vardas ir pavardė redakcijai žinoma). Jis gerokai nustebo, kai pamatė, ką su duomenimis dėl parduoto automobilio daro valstybinės įstaigos. „Praėjusių metų pabaigoje draugė pardavė savo automobilį, pardavimą įformino „Regitroje“ internetu, kaip prikauso, nurodė pardavimo kainą pagal sutartį. Šiemet gavusi deklaraciją pamatė, kad joje nurodyta per 1 tūkst. Eur didesnė pardavimo kaina: realiai mašina buvo parduota už 2480 Eur, o deklaracijoje nurodyta 3620 Eur. Paskambinus į „Regitrą“ buvo atsakyta, kad VMI patys pasiima duomenis ir reikia aiškintis su jais. Tačiau inspekcijos specialistai tikino, kad ką „Regitra“ parodo, tą VMI ir pateikia, kad čia yra tik preliminari deklaracija ir ją galima taisyti pateikus atitinkamus dokumentus. Likau nesupratęs, kaip veikia sistema, jei nesugeba paimti deklaruotos pardavimo kainos ir ką daryt tokiu atveju, jei deklaravęs pardavimo kainą sutarties nepasilieki? Kaip VMI įrodyti pardavimo kainą? O gal specialiai nurodoma padidinta pardavimo kaina siekiant surinkti daugiau „mokesčių“? – stebėjosi skaitytojas. „Regitra“ Komunikacijos skyriaus vadovė Ingrida Kuorytė tikino, kad jos atstovaujama bendrovė disponuoja tais duomenimis, kuriuos pateikia klientai. „Registruojant automobilį duomenis, esančius pirkimo-pardavimo sutartyje (taip pat ir automobilio pardavimo kainą), „Regitra“ perkelia į savo duomenų bazę. Pastebėtina, kad jei yra įsivėlusi klaida, susijusi su automobilio kaina, tai asmeniui reikėtų kreiptis į VMI. Gyventojas VMI turėtų pateikti klaidą įrodančius dokumentus, pavyzdžiui, banko sąskaitos išrašą, kuriame matyti atlikta operacija, arba kitą juridinę galią turintį dokumentą, mokesčių administratorius tai įvertins ir priims sprendimą dėl korekcijų pagrįstumo“, – paaiškino vadovė. Ji atkreipė dėmesį, kad „Regitra“ savo duomenų bazėje gali ištaisyti tik tuos duomenis, kuriuose yra pastebimos techninės duomenų įvedimo klaidos. Pavyzdžiui, praleistas skaičius ar raidė, nurodyti ne tie automobilio pirkimo metai ir pan.: „Tokiais atvejais klientai gali atvykti į jiems patogiausią „Regitros“ padalinį, kur pateikus asmens tapatybės dokumentą ir duomenų keitimą pagrindžiantį įrodymą, informacija bus patikslinta.“ VMI Mokestinių prievolių departamento direktoriaus pavaduotoja Inga Gedminienė patvirtino, kad preliminariosios gyventojų pajamų deklaracijose duomenis apie transporto priemonių įsigijimą ir perleidimą VMI pateikia VĮ „Regitra“. „Trečiųjų šalių nurodytos automobilių pirkimo, pardavimo sumos kasmet perkeliamos ir į gyventojams rengiamas preliminarias pajamų deklaracijas. Norime atkreipti dėmesį, kad, jei gyventojai nesutinka su preliminarioje deklaracijoje pateikta iš trečiųjų šalių gauta informacija, šiuos duomenis galima tikslinti. Tikslinamus duomenis (pvz.: automobilio pirkimo ar pardavimo sumas) gyventojas gali pagrįsti savo turimais dokumentais (pvz.: pirkimo – pardavimo sutartimi), juos Elektroninio deklaravimo sistemoje pridedant prie deklaracijos. Šiuos duomenis įvertinus, gyventojo pajamų deklaracija gali būti patikslinta“, – informavo pavaduotoja. Vis dėlto taip ir liko neaišku: jeigu gyventojas pateikia vieną sumą, kurią gavusi „Regitra“, nieko nekeisdama perduoda VMI, o ši nieko nekeisdama įkelia į preliminarią deklaraciją, tai kaip šioje atsiranda kitoks skaičius? „Regitros“ duomenimis, pernai Lietuvoje pirmą kartą įregistruota per 229 tūkst. automobilių. Gyventojų pjamų deklaracijas už 2017 m. privalu pateikti ir mokestį sumokėti iki gegužės 2 d.