Nuo šiol nepriklausomi kainų rinkėjai ne mažiau nei du kartus per savaitę tikrins įprastas vienodos paskirties ir vienodo dydžio drabužių kainas be akcijų ir nuolaidų keturiuose didžiuosiuose Lietuvoje veikiančiuose prekybos tinkluose „Iki“, „Norfa“, „Lidl“ ir „Rimi“ ir juos lygins su minėtų prekių kainomis „Maximoje“, rašoma bendrovės pranešime. Kampanijos „Mažos kainos garantija“ ženklais bei geltonomis kainų etiketėmis pažymėtus drabužius pirkėjai galės rasti visuose aprangos skyriuose parduotuvėse „Maxima“ XX ir XXX. Kampanija „Mažos kainos garantija“ startavo praėjusių metų vasarį. Tada lietuviškas prekybos tinklas „Maxima“ pažadėjo mažas prekių kainas „medžioti“ už savo pirkėjus ir jas užtikrinti 1000-čiui populiariausių prekių - pieno produkcijai, šviežiai mėsai, vaisiams ir daržovėms, buitinei chemijai, kosmetikai ir kt. O praėjusių metų pavasarį, apsipirkimui Lenkijoje Lietuvos visuomenėje tampant vis aktualesne tema, pradėta kampanija „Mažos kainos garantija. Patikrina Lenkijoje“, užtikrinanti, kad „Maximos“ pirkėjai svarbiausius maisto produktus iš Lenkijos šiandien „Maximoje“ perka tokiomis pat kainomis, kaip ir didžiuosiuose Lenkijos prekybos centruose.