Penktadienio rytą vieno bitkoino kaina Honkonge krito iki 6 tūkst. 912 dolerių, tačiau vėliau nežymiai atsigavo ir buvo prekiaujama ties 7 tūkst. dolerių riba. Tuo tarpu Liuksemburgo kriptovaliutų keitykloje „Bitstamp“ apie 14 val. Lietuvos laiku vienas bitkoinas kainavo mažiau nei 7 tūkst. dolerių. Per besibaigiantį pirmąjį šių metų ketvirtį virtualioji valiuta prarado net apie 50 proc. savo vertės. Investuotojų baimes toliau kursto valstybių planai pradėti reguliuoti kriptovaliutas, be to, pastaruoju metu nuo virtualiųjų valiutų kategoriškai ėmė atsiriboti ir didieji socialiniai tinklai. Pavyzdžiui, diskusijų platforma „Reddit“, kuri yra itin populiari kriptovaliutų bendruomenėje, atsisakė priimti atsiskaitymus bitkoinais, o „Twitter“ patvirtino savo socialiniame tinkle uždraudžiantys visas pirminių kriptovaliutų siūlymų (ICO) reklamas. „Bitkoinas vėl patiria spaudimą, o atsigavimo galimybės šiuo metu atrodo labai vangiai“, - komentavo „TF Market“ vyriausiasis rinkos analitikas Naeemas Aslamas.