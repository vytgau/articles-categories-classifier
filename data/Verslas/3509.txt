„Akivaizdu, kad mes atliepiame tą situaciją, jog ekonomika „šyla“. Vienas iš indikatorių – augančios kainos“, – ketvirtadienį Seime, pristatydamas pakoreguotą kitų metų biudžeto projektą, sakė Vilius Šapoka. Pasak jo, infliacijos augimas lėtės – šiemet ji sieks apie 3,5 proc., o kitais metais – 2,7 proc. „Jeigu siektume, kad infliacija visiškai nustotų augti, tai atitinkamai turėtume prognozuoti ne 0,6 proc. perteklių, o žymiai žymiai didesnį, kas reikštų, kad valstybė nedidintų savo išlaidų, bet tokiu būdu pakirstume ekonomikos augimą. 0,6 proc. perteklius yra tinkamas balansas. Šis variantas pats tinkamiausias šioje ekonominėje situacijoje“, – teigė V. Šapoka. Parlamentarai ketvirtadienį antrą kartą svarsto 2018 metų biudžeto projektą. Siekiant didinti medikų ir valstybės tarnautojų algas bei išplėsti socialinę paramą savivaldybėms, biudžeto išlaidos padidintos 55 mln. eurų, palyginti su pirminiu jo variantu.