Kai kurių oro linijų pareigūnai jau pareiškė susirūpinimą, kad dėl griežtesnės patikros gali būti atidedami skrydžiai, taip pat pakilti bilietų kainos. Griežtesnės patikros priemonės taikomos visiems komerciniams skrydžiams į Jungtines Valstijas, teigia Vidaus saugumo departamentas. Šios priemonės pakeis draudimą vežtis nešiojamuosius kompiuterius lėktuvo salone tiesioginiuose skrydžiuose į JAV iš aštuonių, daugiausia musulmoniškų, šalių, kurį JAV vyriausybė paskelbė kovą, bet vėliau atšaukė. Kovą skelbta, kad visi „už išmanųjį telefoną didesni“ prietaisai turi būti gabenami registruotame bagaže, nes egzistuoja didesnė grėsmė, kad juose gali būti paslėptos sprogstamosios medžiagos. Tarp naujų saugumo patikros priemonių oro linijos vardija trumpus pokalbius su keleiviais registracijos arba įsodinimo vietoje. Honkonge įsikūrusios oro linijos „Cathay Pacific“ pataria keliautojams atvykti į oro uostą likus trims valandoms iki skrydžio. Singapūro „Singapore Airlines“ perspėjo, kad gali būti tikrinami asmeniniai elektroniniai prietaisai. Baltieji rūmai antradienio vakarą atnaujino pabėgėlių priėmimo programą, tačiau sugriežtino migrantų iš vienuolikos šalių kontrolę. Apie kokias vienuolika šalių kalbama, neįvardyta. Ši priemonė bus taikoma 90 dienų. Patikra bus vykdoma atsitiktine tvarka ir gali užtrukti. JAV, griežtindamos įvažiavimo į šalį taisykles, pabėgėlių priėmimo programą buvo sustabdžiusios 120 dienų, šis terminas antradienį baigėsi.