Pasaulines finansinio stabilumo tendencijas, įskaitant korespondentinės bankininkystės sritį, V. Vasiliauskas nagrinės su TVF Pinigų ir kapitalo rinkų departamento vadovu Tobias Adrianu. „Šiemet paspartėjusi ekonomikos plėtra bei išaugusi tarptautinė prekyba nuteikia optimistiškai. Tačiau ir toliau turime išlikti apdairūs, nes tai, ką stebime, tėra tik pirmieji spartesnio prekybos atsigavimo požymiai“, - sakė V. Vasiliauskas. Jis minėjo TVF prognozes, atskleidžiančias, kad tarptautinės prekybos augimo tempai, palyginti su šiais metais, kitąmet vėl šiek tiek sulėtės. Vertindami vidutinio laikotarpio rizikas, mūsų eksportuotojai turėtų kryptingiau investuoti į našumo didinimą ir eksporto rinkų diversifikavimą. Susitikimų Vašingtone išvakarėse paskelbtos TVF Pasaulio ekonomikos prognozės rodo, kad pasaulio ekonomikos augimas šiais metais sieks 3,6 proc. BVP (palyginti su balandžiu, prognozuojamas rodiklis padidintas 0,1 proc. p.), euro zonos - 2,1 proc. (padidintas 0,4 proc. p.), o Lietuvos - 3,5 proc. BVP (padidintas 0,7 proc. p.). Pagal naujausias TVF prognozes, iš pagrindinių Lietuvos prekybos partnerių šiemet augimas bus spartus Vokietijoje (2 proc. BVP; palyginti su balandžiu, padidinta 0,4 proc. p.), Lenkijoje (3,8 proc. BVP; nepakeista), Latvijoje (3,8 proc. BVP; padidinta 0,8 proc. p.) ir Estijoje (4 proc. BVP; padidinta 1,5 proc. p.). Susitikime su TVF Pinigų ir kapitalo rinkų departamento vadovu Lietuvos centrinio banko vadovas išreiškė pritarimą aktyvioms TVF priemonėms, kurios užtikrintų korespondentinės bankininkystės ryšių prieinamumą mažose valstybėse veikiantiems bankams. Pasaulyje vis dar matyti korespondentinės bankininkystės ryšių silpnėjimo tendencija, o tai kelia iššūkių tarptautinei prekybai ir finansų sistemos integralumui, taip pat riboja fizinių asmenų perlaidų galimybes. Lietuvos Respublikos centrinio banko vadovas yra TVF valdančiosios valdybos narys ir dalyvauja TVF du kartus per metus organizuojamuose posėdžiuose, kuriuose daugelio šalių centrinių bankų vadovai ir finansų ministrai aptaria ekonomikos aktualijas ir ieško jos spartinimo kelių. Šio vizito Vašingtone metu V. Vasiliauskas dalyvaus TVF Tarptautinio pinigų ir finansų komiteto posėdžiuose bei TVF ir Pasaulio banko valdytojų valdybos plenarinėje sesijoje. Taip pat numatyti susitikimai su TVF misijų euro zonoje vadovais.