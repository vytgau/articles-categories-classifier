„Galbūt jau iki pat paskutinio momento galima būtų svarstyti kažkokį susitarimo variantą, kompromisinį variantą. Mūsų siūlymas būtų atstatyti Rengės ruožą. Reikia išbandyti visus variantus, iki priimsime sprendimus, kaip elgtis“, – penktadienį Lietuvos radijui sakė R. Masiulis - jis Briuselyje susitinka su už konkurenciją atsakinga eurokomisare Margrethe Vestager. |Anot jo, Rengės ruožo atstatymas gali trukti iki pusantrų metų, ir tai „Lietuvos geležinkeliams“ būtų didelė našta - darbai galėtų kainuoti apie 20 mln. eurų. „Bendrovei tai yra didžiulė našta, nes įmonė turi ir taip nemažai įsipareigojimų. Tai dar viena paskata tą baudą sumažinti“, - teigė R. Masiulis. Jis pakartojo, kad „yra potencialo“ ginčyti ir pačią baudą, jos skaičiavimo būdą: „Buvo imami maksimalūs parametrai skaičiuojant baudą, matome, kaip buvo elgtasi kitais atvejais, su kitomis įmonėmis. Tai yra teisinis kelias“. „Tikslas yra, kad galutiniame rezultate Lietuvai tektų mokėti kuo mažiau, o gal net pavyktų iš viso nieko nemokėti, nors tai, aišku, sunkiai tikėtina“, - sakė susisiekimo ministras. Lietuvos Vyriausybė iki gruodžio 18 dienos, kai baigiasi terminas apskųsti EK sprendimą Europos Sąjungos teismui, ketina priimti sprendimą, kaip ištaisyti Komisijos nustatytą „Lietuvos geležinkelių“ konkurencijos pažeidimą. Anot R. Masiulio, po pokalbio su M. Vestager Susisiekimo ministerija teiks pasiūlymus Vyriausybei, kokį sprendimą priimti ir kaip elgtis. M. Vestager yra sakiusi, kad vienas būdų, kaip panaikinti konkurencijos pažeidimą, – „Lietuvos geležinkelių “ veiklų atskyrimas. Kita vertus, jis nėra privalomas, teigė ji, spalį viešėdama Vilniuje. Be to, anot jos, Lietuva gali apskųsti Komisijos sprendimą teismui ir siekti jį panaikinti ar sumažinti baudą. „Lietuvos geležinkeliai“ jau yra pareiškę, jog ketina atstatyti beveik prieš dešimtmetį išardytą ruožą iš Mažeikių naftos perdirbimo gamyklos į Rengę Latvijoje ir taip panaikinti EK baudos sulaukusį pažeidimą. Tuo pačiu įmonė žada skųsti EK skirtą baudą, bandant ją sumažinti ir apginti įmonės reputaciją.