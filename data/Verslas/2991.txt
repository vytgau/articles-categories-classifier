Taip lietuviai ruošiasi švęsti Naujuosius metus savo šalyje, kurios valdžia mokestinėmis priemonėmis siekia sumažinti alkoholio vartojimą. Latvijoje alkoholio parduotuvė įsikūrusi buvusio pasienio kontrolės punkto teritorijoje, nuo jos iki Lietuvos valstybinės sienos – vos keli šimtai metrų. Penktadienį po 13 valandos prie parduotuvės esančioje aikštelėje dominavo automobiliai su lietuviškais valstybiniais numeriais. Transporto priemonių buvo įvairių – galingų autocisternų, mikroautobusų, prabangių visureigių, įvairių įmonių bei tarnybų ženklais pažymėtų automobilių. Jų vairuotojai ir keleiviai į automobilių salonus bei bagažines krovė įvairaus alkoholio dėžes ir pakuotes. Visi pirkėjai kalbėjo lietuviškai ir tikino besinaudojantys proga apsirūpinti pigesniais alkoholiniais gėrimais. Putojantį vyną lietuviai Latvijoje sakė pirkę beveik perpus pigiau nei Lietuvoje. Iš parduotuvės pirkėjai iš Lietuvos stūmėsi ir pilnus vežimėlius pakuočių. Lietuviai daug pirko ne tik užsieninio, bet ir stipraus latviško alaus, išpilstyto į plastikinius 2 litrų talpos butelius. Prekybininkai aiškino, kad lietuviai šį alų pilsto į 1 litro butelius ir pardavinėja savo kaimuose. Lietuviškai kalbanti Latvijoje esančios parduotuvės pardavėja pasakojo, kad lietuviai dideliais kiekiais perka ir tautiečiams į Norvegiją veža stiprų alkoholį. Į Angliją esą vežami ne tokie stiprūs gėrimai. Didelės eilės parduotuvės viduje nebuvo, tačiau pirkėjų srautas buvo nenutrūkstamas. Tik labai retas lietuvis pirko po vieną ar po du alkoholio butelius. Vienas užkalbintas vyras sakė, kad jis grįžta iš darbo Latvijoje ir ne pirmą sykį čia sustoja alkoholinių gėrimų sau bei pažįstamiems. Į „žaliais lapais“ pažymėtus automobilius gėrimus krovė ir labai jaunai atrodantys vaikinai bei merginos. Panašu, kad latvių prekybininkų (o vėliau ir Latvijos valstybės) biudžetą papildys lietuvių uždirbti eurai. Fotografuoti parduotuvėje bei prie jos durų neleido apsaugos darbuotojai. Jie nuo fotografo saugojo ir kieme esančius klientus. „Išprotėjote jūs ten visi Lietuvoje, kad šitiek geriate“, – rusiškai parduotuvės kieme nuostabą reiškė vyras, matantis, kiek lietuviai perka alkoholinių gėrimų. „Ne vien sau perkame, ir draugams, ir tėvams“, – kodėl nemenkas sumas išleidžia Latvijoje, o ne Lietuvoje, vyriškiui paaiškino vienas vidutinio amžiaus lietuvis. Kai pasukome namų pusėn, nebuvo panašu, kad prieššventinis alkoholio karavanas iš Lietuvos pusės būtų bent kiek sutrumpėjęs. Daugiau skaitykite čia.