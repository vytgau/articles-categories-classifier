D. Zabulionui atstovaujantis advokatų profesinės bendrijos „ConsulTax“ vadovaujantis partneris Albertas Kručkauskas BNS pranešė, kad ketvirtadienį D. Zabulionio skundas įteiktas Vilniaus apygardos administraciniam teismui (VAAT). Pasak A. Kručkausko, teismo prašoma panaikinti Kelių direkcijos direktoriaus įsakymą dėl D. Zabulionio atleidimo, atlyginti už priverstines pravaikštas bei viešais pasisakymais padarytą neturtinę žalą. VAAT atstovė Sigita Jacinevičienė-Baltaduonė BNS teigė kol kas neturinti informacijos, jog toks skundas būtų pateiktas teismui. Pirmą kartą iš pareigų D. Zabulionis buvo atleistas pernai kovą dėl neskaidrių ryšių su koncerno „MG Baltic“ ir bendrovės „Kauno tiltai“ vadovais. Lietuvos vyriausiasis administracinis teismas (LVAT) vasarį patenkino D. Zabulionio skundą ir nurodė jį gražinti į buvusias pareigas, taip pat išmokėti jam beveik 30 tūkst. eurų kompensaciją. Į darbą jis buvo grąžintas vasario pabaigoje. Antrą kartą D. Zabulionis atleistas kovo pabaigoje, galimą jo tarnybinį nusižengimą tyrusiai Kelių direkcijos komisijai nustačius, jog jis šiurkščiai nusižengė valstybės tarnautojo pareigoms ir valstybės tarnautojo etikos principams, diskreditavo valstybės tarnybą ir pažeidė Viešųjų ir privačių interesų derinimo valstybinėje tarnyboje įstatymą. Teisėsauga įtaria, kad D. Zabulionis į aukštas pareigas Kelių direkcijoje buvo paskirtas buvusio „MG Baltic“ viceprezidento Raimondo Kurlianskio ir tuometinio bendrovės „Kauno tiltai“ valdybos pirmininko Nerijaus Eidukevičiaus dėka. STT pažymoje teigiama, kad susitikimų su verslininkais metu D. Zabulionis galėjo perduoti tarnybinę paslaptį turinčią informaciją. D. Zabulionis anksčiau teisme tikino, kad su R. Kurlianskiu jį siejo ilgametė asmeninė pažintis, judviejų šeimos tarpusavyje bendravo.