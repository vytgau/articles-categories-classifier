Portaluose 24fly.com ir 24fly.lt nebegalima įsigyti naujų skrydžių bilietų. Juose buvo galima tik pasitikrinti ankstesnio užsakymo būseną. „Skrydžių LT“ vadovė Eglė Lenkovičienė patvirtino, kad bilietų pardavimo portalai neveikia, tačiau neigė, jog tai yra susiję su „Travelonline Baltics“ žlugimu, dėl kurio atliekamas ikiteisminis tyrimas. „Jie (portalai – BNS) jau kurį laiką neveikia, dabar tiksliai negaliu pasakyti, nuo kada (...) Tai susiję su teisminiais ginčais (...) Vartotojai, kurie jau yra užsisakę bilietus, jokių problemų dėl to nepatirs“, – BNS sakė E. Lenkovičienė. Ji sakė negalinti komentuoti, dėl kokių teisminių ginčų sustabdyta portalų veikla, tai pat sakė nežinanti, ar ji bus atnaujinta. „Kol kas nežinau, spręsime su kolegomis, su darbuotojais, kaip jie žiūri, ką galvoja (....) Žiūrėsime, pagyvensime, pamatysime. Šiai dienai yra visokių planų ir idėjų“, - tvirtino E. Lenkovičienė. Pastaruoju metu nebeveikia ir skrydžių bilietų platinimo portalai ryanair-skrydis.lt ir wizzair-skrydis.lt – juose pateikiama ta pati informacija, kaip ir 24fly.com svetainėje. Domreg.lt duomenimis, portalai priklauso Jungtiniuose Arabų Emyratuose registruotai „Sirio H.R.O and Business Consultancy FZE“, jos vadovu nurodomas Pranas Slušnys. „Senokai jau nebeteikiame paslaugų per šiuos portalus (...). Mes buvome perpirkę šitą verslą ir norėjome jį vystyti į priekį. Mūsų partnerių, su kuriais mes vykdėme šį verslą, aptarnavimo kokybė netenkino mūsų ir nusprendėme nebevystyti daugiau to verslo, kad negadintume savo kompanijos vardo“, – sakė P. Slušnys. Jis sakė nenorintis atskleisti partnerių ir neatsakė, ar tai buvo įmonė „Skrydžiai LT“. Tuo metu E. Lenkovičienė tvirtino, kad portalai ryanair-skrydis.lt ir wizzair-skrydis.lt su „Skrydžių LT“ valdoma bilietų pardavimo platforma nėra susiję. „Ne, portalai su mumis nėra susiję. Mes nuomojamės sistemą, kuri yra įdėta į puslapį, ir tiesiog tą sistemą nuomojasi nemažai agentūrų. Ir esant tokiems dalykams, mes tiesiog pasidomėjome, ką darė šiuo atveju jūsų minimi portalai, ir padarėme tą patį“, – aiškino E. Lenkovičienė. „Sistema naudojamės visi viena, ten daryti pakeitimų kažkokių didelių nereikėjo. Tai yra paprasčiausia ir patogiausia klientams, nes uždaryti puslapio negalime, nes tai išgasintų bilietus įsigijusius vartotojus“, - pridūrė ji. „Skrydžiai LT“ bilietų pardavimo platformą 24fly.com pernai ketino perleisti E. Lenkovičienei. Ji tuomet valdė 20 proc. „Skrydžių LT“ akcijų, kurias įsigijo, 2017-ųjų rudenį išpirkusi naują akcijų emisiją. Lapkritį patvirtintose atskyrimo sąlygose nuo „Skrydžių LT“ numatyta atskirti ir naujai įmonei „Du keturi“ perduoti Neringoje esantį nekilnojamąjį turtą, portalus 24fly.com ir 24fly.lt bei jų prekės ženklus. Registrų centre „Du keturi“ užregistruota sausio 24 dieną, jos vienintelė akcininkė ir vadovė yra E. Lenkovičienė. Tačiau, anot jos, „Skrydžių LT“ veiklos atskyrimas ir turto perdavimas nėra užbaigtas. „Vėlgi, dėl tų pačių teisminių ginčų“, – BNS sakė E. Lenkovičienė, paklausta apie delsimo perduoti turtą priežastis. Portalo icann.org duomenimis, interneto domenas 24fly.com priklauso Lietuvos bendrovei „24fly“, o kontaktiniu asmeniu nurodoma E. Lenkovičienė. Registų centro duomenimis, Lietuvoje tokia įmonė nėra registruota. Tokią pat informaciją apie domeno 24fly.lt savininkus pateikia portalas domreg.lt. Informacija apie domenų 24fly.com ir 24fly.lt registavimą paskutinį kartą atnaujinta sausio 12 dieną. Pasak E. Lenkovičienės, „Skrydžiai LT“ sistemą nuomojasi iš Lietuvos bendrovės „Oviosoft“. Registrų centro duomenimis, pastarosios įmonės vienintelis akcininkas yra Paulius Jasaitis, jis taip pat yra ir vienintelis „Aviahero“ akcininkas. „Aviahero“ yra vienintelė „Travelonline Baltics“ akcininkė, kuriai nuo 2017-ųjų gruodžio vidurio taip pat vadovauja E. Lenkovičienė. Turizmo departamentas sausio pabaigoje panaikino „Travelonline Baltics“ licenciją, o Vilniaus apygardos prokuratūra atlieka ikiteisminį tyrimą dėl galimo didelės vertės svetimo turto iššvaistymo. Skelbta, kad 2016 metais įsteigta „Skrydžių LT“ veikia devyniose rinkose – Lietuvoje, Latvijoje, Estijoje, Danijoje, Suomijoje, Švedijoje, Norvegijoje, Bulgarijoje ir Lenkijoje. Bendrovė skirtingose šalyse valdė prekės ženklus „24fly“, „2fly“ ir „Easyfly“. „Skrydžiai LT“ 2016 metais gavo 11,453 mln. eurų pajamų ir uždirbo 496,8 tūkst. eurų grynojo pelno.