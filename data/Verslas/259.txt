Analitiko teigimu, iš kol kas pateiktos informacijos sunku vertinti, ar „Barclays“ svarstomas tam tikrų funkcijų naikinimas, persitvarkymas įmonės viduje, ar variantas, kai esamos funkcijos perkeliamos į kitą valstybę. „Tai būtų Lietuvai blogasis kelias. Tarsi ženklas, kad tampame per prasti. Tačiau nežinant visų sąlygų, nebūčiau pesimistas, teigiantis, kad tampame jau per brangūs darbdaviams“, - Eltai komentavo T. Povilauskas. Tuo atveju, jeigu „Barclays“ tiesiog mažintų darbo vietų skaičių, pasak analitiko, tik pradžiugintų kitus rinkos veikėjus. „Tai būtų tik džiaugsmas kitiems paslaugų centrams. Specialistai be darbo tikrai neliktų“, - sakė T. Povilauskas. ELTA prieš mėnesį teiravosi „Barclays“ operacijų centro Lietuvoje, ar planuojama mažinti darbuotojų skaičių. Tuomet vykdomasis direktorius Marianas Andradė Gonzalezas Eltai teigė, kad nėra sprendimų mažinti darbuotojų skaičių. Tačiau šeštadienį „Barclays“ operacijų centras Lietuvoje pranešė, kad yra svarstoma optimizuoti jo veiklą. Pasak M. A. Gonzalezo, svarstymų rezultatas gali būti apie 350 darbuotojų funkcijų panaikinimas arba perkėlimas iš Lietuvos. M. A. Gonzalezo teigimu, svarstymai vyksta globaliu lygmeniu ir yra visiškai nesusiję su Lietuvos investicine aplinka. „Kaip bet kuri kita didelė organizacija, „Barclays“ nuolat peržiūri savo veiklą visame pasaulyje. Tokiu būdu siekiama, kad bendrovės struktūra ir lokacijos, kuriose ji veikia, užtikrintų didesnį veiklos efektyvumą. Dėl to nuolat svarstome įvairias galimybes optimizuoti savo veiklą visame pasaulyje, įskaitant JAV, Indiją, Aziją ir Ramiojo vandenyno regioną bei Jungtinę Karalystę ir Europą, o joje - ir Lietuvą“, - pranešime žiniasklaidai cituotas M. A. Gonzalezas. Anot bendrovės vykdomojo direktoriaus, šiuo metu vyksta konsultacijos su Darbo Taryba. „Dėl tolimesnės „Barclays“ strategijos Lietuvoje, įskaitant Vilniuje veikiančią verslo startuolių darbo erdvę „Rise Vilnius“, šiuo metu daugiau jokių sprendimų nėra priimta“, - pranešime teigė M. A. Gonzalezas.