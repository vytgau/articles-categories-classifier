„Turėtume taikytis į dalykus, kuriuos jie eksportuoja ir kurie yra labiausiai politiškai jautrūs, bei kirsti būtent į šias sritis. Mes turime galimybių atsakyti“, - Meksikos televizijai „Televisa“ sakė I. Guajardas. Jo teigimu, Meksikos valdžia šiuo metu analizuoja galimybes dėl amerikietiškų prekių, kurių importą apmokestintų. „Mes nieko konkrečiai neviešinsime tol, kol nepamatysime, ką darys amerikiečiai“, - sakė jis. Kai kurie šalies strategai pažymėjo, kad Meksika gali taikytis į eksportus iš tų valstijų, kurios 2016 m. JAV prezidento rinkimuose balsavo už D. Trumpą, ir kurias jis privalės laimėti tam, kad būtų perrinktas 2020-aisiais. „Svarbiausia surinkti detales dėl to, kas paveiktų Mičiganą, kas paveiktų Viskonsiną, ką darys Ohajus, kaip reaguotų Ajova ar Nebraska“, - svarstė Meksikos verslo koordinacijos tarybos tarptautinės strategijos vadovas Moisesas Kalachas. Šiuo metu šalys kartu su Kanada derasi dėl Šiaurės Amerikos laisvosios prekybos sutarties (NAFTA) atnaujinimo. Pirmadienį D. Trumpas susiejo šias derybas su plieno ir aliuminio apmuitinimu, teigdamas, kad tarifai nebus taikomi tik tuo atveju, jei besiderančios šalys pasieks susitarimą dėl „naujos ir sąžiningos“ NAFTA.