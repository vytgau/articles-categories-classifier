Pavyzdžiui, jei produktuose kitoms Europos šalims „Fuzetea“ gėrime atsisakoma cukraus ir naudojamas tik natūralus saldiklis, Baltijos rinkai tiekiamame produkte bus ir cukraus, ir saldiklio, tačiau pastarojo – labai mažai. „Mes turime prisitaikyti prie skirtingo reguliavimo įvairiose šalyse, todėl atsižvelgdami į vartotojų norus ir specifikas, sukūrėme daug receptų. Pavyzdžiui, Vokietijoje, dėl reguliavimo šioje šalyje gėrime bus daugiau sulčių“, – pripažino bendrovės Centrinės ir Rytų Europos padalinio prezidentas Nikos Koumettis. Tačiau kompanija apskritai žada laikytis strategijos mažinti cukraus kiekį savo produktuose, atsižvelgdama į kintančius vartotojų poreikius. „Mes norime aprėpti dar daugiau rinkos, tačiau tą padaryti atsakingai. Pavyzdžiui, mes tęsime cukraus kiekio mažinimą savo produktuose, jau dabar turime produktų, kuriuose nėra cukraus, o kituose – stipriai sumažinsime. Tą padarėme ir su naujuoju gėrimu „Fuzetea“. Taip pat sukūrėme ir mažesnes pakuotes siekdami kontroliuoti gėrimo porcijas, kad vartotojai turėtų dar daugiau pasirinkimo, o pakuotėms naudosime tik perdirbamas medžiagas“, – sakė grupės prezidentas Artimiesiems Rytams ir Afrikai Brianas Smithas. N. Koumettis pažymėjo, kad naujame gėrime vidutiniškai bus iki 4 gramų cukraus, o gėrimas turės 15–20 kalorijų. Kai kurioms šalims gėrimo recetūroje cukraus išvis neliks, jį pakeis natūralus stevijos saldiklis. Tačiau lietuviai gers naują gėrimą tiek su cukrumi, kuris yra antras ingredientas pagal kiekį po vandens, tiek su saldikliu, kurio bus labai mažai. Baltijos šalių rinkoje atsiras penki naujojo gėrimo skoniai – miško vaisių skonio, citrusų skonio žaliosios arbatos gėrimas, citrinų skonio su citrinžolių juodosios arbatos ekstraktu, mangų skonio su ramunėlių ir žaliosios arbatos ekstraktu, persikų skonio su kinrožių arbatos ekstraktu. Pavyzdžiui, citrusų skonio su žaliosios arbatos ekstraktu gėrimą sudarys vanduo, cukrus, fruktozė, žaliosios arbatos ekstraktas (0,14%), citrinų rūgštis, apelsinų sultys iš koncentrato (0,1%), citrinų sultys iš koncentrato (0,1%), rūgštingumą reguliuojanti medžiaga: natrio citratai, antioksidantas: askorbo rūgštis, kvapiosios medžiagos, saldiklis: steviolio glikozidai. Skirtumų yra ir daugiau – jeigu D. Britanijoje bus naudodamas kur kas didesnis arbatos ekstrakto kiekis, Lietuvai skirtame produkte jo bus labai nedaug. DELFI kalbinta „Coca-Cola“ vadovė Baltijos šalims Ieva Matulaitienė teigė, kad Lietuvos rinkai tiekiamas gėrimas bus su cukrumi ir saldikliu, nes tą diktuoja patys lietuviai. „Čia yra dėl vartotojų poreikio ar netgi tradicijų. Skonių yra įvairiausių, kombinacijų, ir galbūt vienose šalyse vartotojai labiau mėgsta kartumą, tačiau, deja, Baltijos šalyse ir Lietuvos vartotojai nėra mėgėjai kartaus skonio. Taip, lietuviai mėgsta cukrų, bet apskritai visų šiaurietiškų šalių vartotojai labiau mėgsta saldžius gėrimus, o jei pažiūrėtume į pietų Europos šalis – ten mažesnis saldumo poreikis, gal klimato sąlygos irgi tam daro įtakos. Arbatos ekstrakto kiekis yra skirtingas, nes būtent jis prideda gėrimui kartumo“, – apie tai, kodėl Lietuvoje šiame gėrime bus mažiau arbatos ekstrakto, tačiau daugiau cukraus nei kai kuriose kitose šalyse kalbėjo ji. Ji tvirtino, kad gal vėliau bus persigalvota dėl produkto Baltijos rinkai sudėties, ir arbatos ekstrakto koncentracija gėrimuose bus padidinta: „Yra įvairiausių scenarijų, kaip mes vystysime šį prekių ženklą Lietuvoje. Kol kas pradžioje pasirinkome saugesnį variantą.“ Štai, pavyzdžiui, Vokietijos rinkai tiekiamame gėrime bus daugiau sulčių. Anot bendrovės vadovų, taip yra todėl, kad bendrovė turi prisitaikyti prie griežtų šios šalies reguliavimų. „Negaliu komentuoti Vokietijos, kodėl jie taip reguliuoja, – paklausta, ar Lietuvoje sudėtis yra skurdesnė, nes reguliavimai yra per liberalūs, – bet yra visokių globalesnių niuansų. Žinau, kad, pavyzdžiui, Graikijoje yra reikalavimas dėl didesnės koncentracijos apelsinų sulčių gėrimuose vien dėl to, kad būtų apsaugoti vietos gamintojai, nes ten apelsinų sulčių yra gana didelė industrija. Pas mus nėra nei apelsinų, nei arbatos plantacijų“, – paminėjo ji. Pažymėtina ir tai, kad kai kuriose šalyse pristatomas gėrimas neturės kalorijų, tačiau Baltijos šalyse šio gėrimo 250 ml bus apie 50 kalorijų.