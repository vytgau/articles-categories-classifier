Pranešime teigiama, jog 11 metrų ilgio, 4,5 metro skersmens ir daugiau kaip 330 tonų sveriančio reaktoriaus korpuso montavimas sėkmingai baigtas gruodžio 2-ąją. Apie pirmojo reaktoriaus montavimo darbų užbaigimą Astravo AE skelbė balandžio pradžioje, o Baltarusijos energetikos ministerija netrukus po to pranešė, kad antrajame jėgainės bloke bus įrengtas reaktoriaus korpusas, pagamintas Baltijos AE Kaliningrado srityje, kurios statyba sustabdyta 2013 metų gegužę. Jis į Astravo AE statybos aikštelę atgabentas spalio 21-ąją. Astravo AE skelbė, jog branduolinis kuras pirmajam reaktoriui iš Rusijos turėtų būti pristatytas 2018 metų pabaigoje, jį planuojama įkrauti 2019-ųjų vasarą, o pirmąjį energijos bloką pramoninei elektros gamybai tikimasi parengti iki 2019 metų pabaigos. Pirmąją branduolinę jėgainę Baltarusijoje statanti Rusijos valstybinė branduolinės energetikos korporacija „Rosatom“ liepos mėnesį skelbė, jog abu Astravo AE reaktoriai turėtų pradėti veikti 2020 metų vasarą. Astravo AE bus įrengti du VVER projekto reaktoriai, kurių kiekvieno galia – 1200 megavatų. Jėgainės statyba finansuojama Rusijos valstybine paskola.