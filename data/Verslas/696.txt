„Žengiame žingsnį atsisakydami vienos iš nepagrindinių veiklų, kartu imamės ir kompleksiško darbuotojų motyvavimo priemonių paketo. Per metus abiejų poilsio bazių išlaikymo kaštai užkraudavo apie 0,5 mln. Eur naštą bendrovei, o jose poilsiaudavo vos mažiau nei ketvirtadalis darbuotojų. Jų išlaikymas kasmet reikalavo ir papildomų investicijų“, - sako „Lietuvos geležinkelių“ generalinis direktorius Mantas Bartuška. Vidutiniškai sezono metu Girulių poilsio bazėse kelialapiai buvo išduodami 1 800 darbuotojų. Papildomai čia poilsiaudavo ir apie 100 gyventojų. Į Ignalinoje įrengtą vasaros stovyklos bazę atvykdavo šiek tiek daugiau nei 800 darbuotojų vaikų ar anūkų. Taip pat buvo priimama apie 100 vaikų, nesusijusių su įmonių grupe. Giruliuose įkurtoje poilsinėje prieš kurį laiką įrengti ir aukštesnio lygio kelialapių prašantiems darbuotojams uždari apartamentai. Jie turėjo būti skirti bendrovės vadovybės ar aukšto lygio svečių poilsiui. Ignalinoje įsikūrusioje vasaros stovykloje renginių metu taip pat veikdavo vadovams ir jų svečiams skirtos atskiros erdvės. Panašių privilegijų, į lygias galimybes ir darbuotojų motyvacijos stiprinimą orientuotoje įmonių grupėje, neliks. Jas keis papildomos, į darbuotojų sveikatą ir gerovę orientuotos priemonės. Atsižvelgiant į darbuotojų poreikius, šiemet bus ieškoma alternatyvų dėl vaikų poilsio. Darbuotojų poilsiui skirta Girulių bazė šiemet, planuojama, veiks paskutinį kartą. Nuo kitų metų pirmą kartą visiems įmonių grupės darbuotojams bus pasiūlytas vieningas, į jų poreikius orientuotas motyvacinis paketas. Poilsio bazių pastatai, statiniai, inventorius bus parduodami viešai. Žemės plotai buvo nuomojami iš valstybės. Giruliuose veikiančią poilsio bazę iš viso sudaro 38 statiniai, kurių bendras plotas siekia beveik 4 tūkst. kv. m, Ignalinoje - 43 statiniai, kurių bendras plotas yra 2,5 tūkst. kv. m.