Įmonės gamykla pradėta statyti pernai spalį. Iki gegužės pabaigos numatoma baigti statybas ir įrengti patalpas, o per birželį-liepą – sumontuoti reikalingą įrangą. Pasak VŽ cituojamo „Hella Lithuania“ vadovo Michaelo Jareckio (Maiklo Jareckio), įmonė Kaune jau įdarbino 40 darbuotojų. Baigusi pirmą plėtros etapą, Vokietijos bendrovė po 3 metų turės apie 250 darbuotojų, gamykloje bus investuota apie 30 mln. eurų. Dienraščio teigimu, nors kompanija oficialiai nepatvirtina, tačiau per 6–7 metus „Hella“ padalinys Kaune gali išaugti iki 2 tūkst. darbuotojų. M. Jareckio teigimu, kompanijos plėtra Lietuvoje labai priklausys nuo gamyklos gebėjimo pritraukti automobilių pramonės užsakymų, dėl kurių konkuruos ir su greta besikuriančia „Continental“. BNS primena, kad Vokietijos automobilių komponentų pramonės bendrovė „Continental“ pernai lapkritį pranešė, jog Kauno LEZ ketina statyti elektronikos komponentų gamyklą, į kurią investuos 95 mln. eurų. Planuojama, kad „Continental“ gamyklos statyba bus baigta kitąmet.