Prezidentė juokavo, kad šis klausimas, ypač pastarąją savaitę, kada dažnai kalbama apie globalines grėsmes, kylančias Lietuvai, yra pats svarbiausias. „Tokie juokingi pasiūlymai atsiranda, kai rimtam darbui laiko nebelieka“, - valdančiųjų darbus vertindama kalbėjo šalies vadovė. Apibendrindama Seimo darbą, Prezidentė toliau laikėsi anksčiau išsakytos savo pozicijos. Anot jos, Seimas klimpsta į neesminį ir neproduktyvų darbą, užuot daręs svarbias ir žmonių laukiamas reformas, dirbęs teisėkūroje. Kilus pasipiktinimui, kad siūloma griežtinti prekybą sekso prekėmis, ūkio ministras Virginijus Sinkevičius tikina, kad niekas nesikeičia, tiesiog prekybos taisyklės perkeliamos į įstatymą. Anot jo, dėl Vartotojų teisių apsaugos įstatymo projekto, už kurį antradienį plenariniame posėdyje balsavo 93 Seimo nariai, naujų prekybos taisyklių neatsiras. „Priėmus šį įstatymą praktiškai niekas nepasikeis. Vartotojų teisių apsaugos įstatymo pakeitimo projekte numatytas reguliavimas nėra naujas, tiesiog įstatymo lygmeniu įtvirtinami šiuo metu galiojantys reikalavimai prekybai sekso reikmenimis“, - Eltai teigė V. Sinkevičius. Anot jo, kaip ir iki šiol, sekso prekėmis bus prekiaujama tik specializuotose parduotuvėse, o kontraceptinėms priemonėms draudimai negalioja. „Sekso reikmenimis buvo leidžiama prekiauti tik specializuotose parduotuvėse, taip bus ir toliau. Pabrėžtina, kad tai negalioja kontraceptinėms priemonėms, kurių ir toliau bus galima įsigyti tose pačiose prekybos vietose“, - tikino ministras. DELFI rašė, kad antradienį ūkio ministras Virginijaus Sinkevičius Seime pristatė Vartotojų teisių apsaugos įstatymo projektą, kuriame siūloma pridėti naujas sąvokas. „Erotikos prekė“ apibrėžiama kaip prekė, kuria ar ant kurios rodomas lytinis aktas arba lytinį geismą skatinantis ar seksualinį pasitenkinimą sukeliantis vaizdas. Tuo metu „sekso reikmuo“ – reikmuo, išskyrus kontraceptines priemones, skirtas lytiniam geismui skatinti ar seksualiniam pasitenkinimui pasiekti. Ministras siūlė, kad sekso reikmenimis ir erotikos prekėmis būtų leidžiama prekiauti tik tam skirtose parduotuvėse ar tokių prekių skyriuose į kuriuos asmenys iki 18 metų būtų neįleidžiami.