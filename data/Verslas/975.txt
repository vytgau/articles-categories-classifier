Į DELFI redakciją kreipėsi vilnietis Artūras, kuris negalėjo patikėti, ką rado didžiausio prekybos tinklo parduotuvėje. „Kovo 25 d. apsiperkant Naujosios Vilnios parduotuvėje „Maxima“, kuri yra Parko gatvėje, aptikau maisto produktų, kurių galiojimas baigėsi dar sausio mėnesį. Ir tai ne pirmas atvejis, kai šioje parduotuvėje parduodami maisto produktai su pasibaigusiu galiojimu. Būna, kad per neatidumą prekė paliekama kelias dienas, bet čia 3 mėnesius. Ir jau ne pirmą kartą“, – piktinosi pirkėjas. Jis atsiuntė nuotraukas, kuriose aiškiai matosi, kad gaivaus gėrimo „Sprite“ galiojimo laikas pasibaigęs. Vieno buteliuko jis baigėsi sausio 19 d., o kito – kovo 16 d. Paklausta, ką tokiais atvejais patartų klientams, Valstybinės maisto ir veterinarijos tarnybos Maisto skyriaus vyriausioji specialistė Agnė Kolkaitė paaiškino: „Tokiais atvejais visų pirma rekomenduotume informuoti prekybos centro administraciją, kuri privalo imtis priemonių ir tokius produktus pašalinti iš prekybos salės, be to skundą galima pateikti ir paskambinus į VMVT nemokamu tel. 8 800 40 403 arba užpildžius formą internete“ „Maximos“ komunikacijos ir korporacinių reikalų departamento direktorė Ernesta Dapkienė DELFI atsiuntė tokį komentarą: „Labai atsiprašome ir apgailestaujame dėl situacijos. Minėtoje parduotuvėje patikrinome visų kitų gaiviųjų gėrimų galiojimo terminus ir daugiau netinkamų vartoti prekių neradome. Maisto saugos ir kokybės užtikrinimas – mūsų veiklos prioritetas. Prekių galiojimo terminus tikriname reguliariai, todėl šią situaciją laikome išskirtiniu atveju. Kliento dar kartą labai atsiprašome. Susidūrus su nesklandumais ar kilus klausimams, pirkėjus visada maloniai kviečiame su mumis susisiekti nemokama informacine linija 8 800 20050 (8-22 val.), rašyti el. paštu maxima@maxima.lt ar kreiptis į mūsų parduotuvių darbuotojus. Padėsime ir atsakysime į rūpimus klausimus.“