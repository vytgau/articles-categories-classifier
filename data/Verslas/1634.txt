Sprendimą „Lietuvos oro uostų“ generalinio direktoriaus pareigas siūlyti M. Gelžiniui šių metų sausio pabaigoje paskelbė naujojo įmonės vadovo atranką vykdžiusi Susisiekimo ministerija. Nuo 2014 m. liepos iki šiol M. Gelžinis buvo Palangos oro uosto direktorius, o prieš tai dirbo Vilniaus oro uosto antžeminio aptarnavimo vadovu. Be to, naujasis „Lietuvos oro uostų“ direktorius anksčiau atstovavo antžeminio aptarnavimo kompanijoms, veikiančioms Varšuvos Šopeno, Reikjaviko Keflaviko ir Kasteljono oro uostuose. „Simboliška, kad vadovauti „Lietuvos oro uostams“ pradėsiu minėdamas darbo aviacijos srityje dvidešimtmetį. Nors turiu sukaupęs didžiulę profesinę patirtį, vadovaujuosi taisykle, kad vienas lauke - ne karys, todėl dideles viltis dedu ir į profesionalią „Lietuvos oro uostų“ specialistų komandą. Su jų pagalba bei neeiline patirtimi toliau sieksime aukščiausių bendrovės tikslų“, - sako naujasis „Lietuvos oro uostų“ vadovas. M. Gelžiniui palikus Palangos oro uosto direktoriaus kėdę, šias pareigas laikinai eis Algirdas Makulavičius, iki šiol vadovavęs Palangos oro uosto Operacijų skyriui. M. Gelžinis yra sukaupęs ilgametę darbo aviacijos sektoriuje Lietuvoje ir užsienyje patirtį, o daugiau nei trejus pastaruosius metus vadovavo Palangos oro uostui. „Lietuvos oro uostų“ tinklui priklauso trys oro vartai Vilniuje, Kaune ir Palangoje. Per 2017 m. jie aptarnavo 5,2 mln. keleivių ir 55 tūkst. skrydžių. Žiemos sezono metu iš „Lietuvos oro uostų“ 15 aviakompanijų tiesiogiai skraidina 65 reguliariosiomis kryptimis į 56 miestus 26 šalyse. Tarptautinės oro uostų tarybos (ACI Europe) duomenimis, „Lietuvos oro uostai“ prie Lietuvos BVP prisideda 2,5 proc.