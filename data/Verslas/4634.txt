Dėl lėtų „Brexit“ derybų vis labiau baiminamasi, kad Didžioji Britanija iš ES 2019 m. kovą išstos neturėdama prekybos sutarties su ES. „Potenciali įtaka mūsų šaliai gali būti katastrofiška“, – pranešime teigė ministras, pažymėjęs, kad be prekybos sutarties „Didžioji Britanija nebebūtų Muitų sąjungos narė“. „Pasak mūsų skaičiavimų, muitų kainos importui iš Jungtinės Karalystės ir eksportui į šalį siektų 2,22 mlrd. eurų. Pagal tokį scenarijų, Belgija prarastų 42 tūkst. darbo vietų, Jungtinė Karalystė – 526 tūkst., o visa ES – ne mažiau nei 1,2 mln. darbo vietų“, – sakė K. Peetersas. Jis pažymi, kad „Brexit“ be prekybos sutarties turėtų „sunkias pasekmes“ Zebriugės uostui prie Šiaurės jūros. „Srautai į Jungtinę Karalystę sudaro 45 proc. viso uosto verslo, 5 tūkst. darbo vietų bei sukuria 500 mln. eurų ekonominę vertę“, – teigė K. Peetersas, pridūręs, kad per Zebriugę į Jungtinę Karalystę kasmet pervežama 1 mln. naujų automobilių. ES lyderiai susirinkimo Briuselyje metu patvirtino vidinį pasiruošimą „Brexit“ prekybos sutarties deryboms, bet tuo pat metu pažymima, kad pažangos kol kas nepakanka, jog prekybos derybos prasidėtų anksčiau nei gruodį.