Iš uosto į Ukrainą keliaujantis stambiagabaritis krovinys turėtų pajudėti trečiadienio vakarą. Kaip nurodo Automobilių kelių direkcija, krovinys važiuos pro Šiaulius, Panevėžį ir Vilnių, trumpalaikiai eismo sutrikimai galimi nuo 20 val. iki 6 val. ryto. Vežimą per Lietuvą organizuojančios bendrovės „Jūrtransa“ komercijos direktorius Tomas Jonkus BNS sakė, kad beveik 46 metrų ilgio, 3,6 metrų pločio ir 3,6 metrų aukščio autoklavas sveria 82 tonas. Metalinis įrenginys bus vežamas į statybinių medžiagų gamyklą netoli Kijevo. Į Lietuvą autoklavas, skirtas betono džiovinimui vakuume, atplukdytas iš Vokietijos.