„Gubernija“ per „Nasdaq“ Vilniaus biržą pranešė gavusi „MV Group Production“, valdančios 94,21 proc. „Gubernijos“ akcijų, pranešimą apie ketinimą teikti oficialų siūlymą. „Kol kas informacijos apie akcijų kainą neteiksime, nes dar oficialus siūlymas nepateiktas cirkuliarui. Čia yra tik nustatyta procedūra pagal įstatymą apie ketinimą teikti oficialų silymą ir pagal įstatymą „MV Group Production“ turi 20 dienų oficialiam siūlymui pateikti. Kai bus oficialus cirkuliaras, bus pranešta apie esminį įvykį ir tada matysis visi privalomi dalykai, tarp jų ir akcijų kaina“, – BNS sakė „Gubernijos“ įgaliota atstovė advokatė Inga Žemkauskienė. Kontrolinį Šiaulių alaus daryklos akcijų paketą „MV Group Production“ įsigijo kovo pabaigoje. „Stumbro“, „Anykščių vyno“ ir „Alitos“ gamyklas valdanti „MV Group Production“ ketina įsigyti likusias 5,79 proc. „Gubernijos“ akcijų. 39,97 proc. „Gubernijos“ akcijų pardavė Romualdas ir Vijoleta Dunauskai, dar 39 proc. – žiniasklaidos grupės „Respublikos leidiniai“ savininkas Vitas Tomkus ir jo valdoma „Respublikos spaustuvė“. „Gubernijos“ akcijos nuo 2004 metų rugsėjo kotiruojamos „Nasdaq“ Vilniaus biržos Papildomajame prekybos sąraše. Anksčiau iš Vilniaus biržos pasitraukė kitos D. Mockaus įsigytos alkoholio gamybos įmonės „Stumbas“, „Alita“ ir „Anykščių vynas“. Šiuo metu Vilniaus biržoje kotiruojama D. Mockaus netiesiogiai valdomos drabužių prekybos įmonės „Aprangos“ akcijomis.