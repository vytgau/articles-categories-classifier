Kainų komisija ketvirtadienį turėtų patvirtinti 487,38 euro už megavatvalandę (MWh) per parą per metus gamtinių dujų tiekimo saugumo papildomą dedamąją – 7,3 proc. didesnę nei galiojo antrąjį šių metų pusmetį (454,25 euro už MWh). Lapkričio viduryje komisija buvo patvirtinusi 578,01 euro už MWh SGD terminalo saugumo dedamąją, tačiau Vyriausybei lapkričio pabaigoje pritarus 212 MW elektros sistemos rezervo poreikiui, kurį užtikrins per viešuosius interesus atitinkančias paslaugas (VIAP) remiami Lietuvos elektrinės 7 ir 8 blokai, deginantys SGD, saugumo dedamoji buvo patikslinta. Anksčiau Energetikos ministerija skaičiavo, kad po Vyriausybės sprendimo SGD terminalo saugumo dedamoji nuo sausio turėtų didėti 12 procentų. Didžiąją dalį SGD terminalo išlaikymo moka Jonavos trąšų gamintoja „Achema“, šiemet už tai sumokėsianti beveik 20 mln. eurų. Koncerno „Achemos grupės“ valdybos pirmininkės pavaduotojas Gintaras Balčiūnas BNS lapkričio pabaigoje teigė nesuprantantis valdžios sprendimo didinti SGD terminalo išlaikymo kaštus ir pridūrė, kad „Achema“ ketina skųsti Kainų komisijos sprendimus. Visi dujų vartotojai turėtų sumokėti iš viso apie 88,5 mln. eurų SGD terminalo mokesčio. Į šią sumą įeina ir pinigai, skirti SGD dujų tiekėjai „Litgas“.