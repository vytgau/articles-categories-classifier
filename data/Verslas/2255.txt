Minima, kad vandens lygis nuo vakar pakilo daugiau kaip metru. Jei sangrūda bus pralaužta, staiga padidės vandens prietaka į Kauno marias, o tai turės įtakos ir Nemuno vandens kiekiui už Kauno HE. Vandens kiekio padidėjimas po ledų sangrūdos pralaužimo greičiausiai būtų laikinas reiškinys. Vis dėlto tai galiausiai gali dar padidinti į Šilutės apylinkes besirenkančio vandens kiekį, rašoma pranešime. Kauno HE valdanti LEG neturi galimybės Kauno mariose kaupti ar išleisti per daug vandens – galimas marių vandens lygio svyravimas yra apibrėžtas teisės aktais. Šiuo metu dieną elektrinė dirba visais 4 agregatais, o marių lygis atitinka normalios patvankos lygį. Vis dėlto jei vandens į Kauno marias iš tiesų atitekėtų daugiau, elektrinė daugiau gamintų ir naktį tam, kad vandens lygis Kauno mariose būtų išlaikytas reikalavimų ribose. Dabartinė situacija visiškai priklauso nuo vandens kiekio Nemune. Kad išlaikytų tinkamą Kauno marių lygį, per parą Kauno HE per turbinas turi leisti pratekėti maždaug tiek pat vandens, kiek iki jos atiteka. Pabrėžiame, kad situacija nėra kritinė ir neplanuojama atidaryti Kauno HE pralaidų bei papildomai nuleisti vandenį iš Kauno marių. 