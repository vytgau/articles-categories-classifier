„Lietuvos kaimo vietovėse žvyrkelių sparčiai mažės. Per ateinančius trejus metus asfaltavimo darbai apims beveik visą Lietuvą. Valstybinės reikšmės kelių su žvyro danga ruožai bus asfaltuojami daugiau nei pusšimtyje šalies rajonų. Šiais metais iš šalies žemėlapio turėtų išnykti daugiau nei 300 km žvyrkelių“, - teigia susisiekimo ministras Rokas Masiulis. Pasak Susisiekimo ministerijos, ilgiausi žvyrkelių ruožai (10 km ir ilgesni) numatomi asfaltuoti Elektrėnų, Jonavos, Jurbarko, Klaipėdos, Pasvalio, Plungės, Prienų, Raseinių, Širvintų, Švenčionių, Šiaulių rajonuose. Žvyruoti keliai, kuriuose vyks asfaltavimo darbai, buvo atrinkti pagal specialias metodikas. Lietuvos automobilių kelių direkcija prie Susisiekimo ministerijos, atsižvelgusi į visuomenės poreikius, savivaldybių prašymus, eismo intensyvumo situaciją, gyventojų skaičių, sudarė aiškius asfaltuotinų ruožų atrankos kriterijus. Įvertinta, ar numatomu asfaltuoti keliu kursuoja viešasis transportas, kiek automobilių per parą važiuoja šiuo metu ir kiek padidės eismo intensyvumas išasfaltavus žvyrkelį, ar bus patogiau pasiekti lankytinas vietas. Susisiekimo ministerija teigia, kad prioritetinė žvyrkelių ruožų asfaltavimo eilė buvo sudaryta numatant, kad kuo efektyviau ir racionaliau būtų panaudotos valstybės lėšos. 2018-2020 m. žvyrkelių asfaltavimo darbai bus finansuojami Kelių priežiūros ir plėtros programos (KPPP) lėšomis. Šiemet valstybinės reikšmės žvyrkelių ruožams, jungiantiems asfaltuotus kelių ruožus, asfaltuoti iš KPPP numatoma skirti per 53 mln. eurų.