„Lietuvos geležinkeliai“, atsižvelgdami į keleivių srautus bei poreikius, atsisako nuostolingiausių reisų, optimizuoja veiklas ir investuoja į paslaugų gerinimą bei naujų keleivių pritraukimą. Pasak bendrovės generalinio direktoriaus Manto Bartuškos, keleivių vežimą geležinkeliu remia visos Europos Sąjungos (ES) valstybės. Esą nors komerciškai tai nėra pelninga paslauga, ji naudinga visuomenei kitais būdais: gerokai mažiau teršiamas oras, mažinamos spūstys keliuose, taupomas keleivių laikas. M. Bartuška pridūrė, kad nuostolius galima sumažinti ir tai jau pradėta daryti. Pavyzdžiui, nuo šių metų gegužės „Lietuvos geležinkeliai“ Vilniuje nebeprikabina savo vagonų prie „Rusijos geležinkelių“ traukinio, važiuojančio iš Kaliningrado į Maskvą. Dėl to bus sutaupyti per 2 mln. eurų. Taip pat sumažintas reisų iš Vilniaus į Naująją Vilnią skaičius, nes šiais traukiniais kartais važiuodavo vos vienas žmogus. Tai padės sutaupyti 120 tūkst. eurų per metus. „Lietuvos geležinkeliai“ iš keleivių vežimo veiklos pernai patyrė 36,5 mln. nuostolių, o per šešis šių metų mėnesius - 16,8 mln. eurų, arba 6,1 proc. mažiau nei pernai per tą patį laikotarpį (17,9 mln. eurų).