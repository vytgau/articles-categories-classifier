E. Martinonienės teigimu, Generalinė prokuratūra negavo oficialios informacijos apie V. Antonovo sulaikymą, žino tik viešai paskelbtą informaciją. „Sprendžiant iš tos informacijos, tai visiškai nesusiję su Lietuvoje atliekamu ikiteisminiu tyrimu, kuriame minėtam asmeniui yra pareikšti įtarimai. Lietuva yra išsiuntusi į Rusijos Federaciją tarptautinės teisinės pagalbos prašymą, kuriuo informuota apie buvusiems bankininkams ir akcininkams pareikštus įtarimus ir yra prašoma supažindinti įtariamuosius su įtarimais bei apklausti juos. Rusijos Federacija yra atsakiusi, kad neišduos šių asmenų Lietuvai. Taigi pas mus procesas vyksta savo ruožtu, kaip ir numatyta, kad vyks. Tad neturime pagrindo manyti, kad šis sulaikymas turės kokios įtakos“, - aiškino Generalinės prokuratūros atstovė. Pasak E. Martinonienės, kadangi teismas yra patenkinęs prokuratūros prašymą paskelbti buvusius „Snoro“ akcininkus V. Antonovą ir Raimondą Baranauską įtariamaisiais, ir teisinės pagalbos prašymas išsiųstas, dėl to yra sudaryta galimybė, kad asmenys būtų teisiami jiems nedalyvaujant procese, jeigu ikiteisminis tyrimas bus baigtas ir surašytas kaltinamasis aktas. ELTA primena, kad V. Antonovas sulaikytas trečiadienį Rusijos Sankt Peterburgo mieste. Jis suimtas atliekant tyrimą dėl sukčiavimo. V. Antonovas įtariamas banko „Sovetsky“ lėšų grobstymu. Apie tai paskelbė Rusijos žiniasklaida. Lietuvos generalinė prokuratūra su teisinės pagalbos prašymu yra kreipusis į Rusijos Federacijos generalinę prokuratūrą dėl buvusio banko ,,Snoras“ vadovų ir akcininkų V. Antonovo ir R. Baranausko galimų nusikalstamų veikų. Abu jie yra įtariami piktnaudžiavimu, turto pasisavinimu, turto iššvaistymu, nusikalstamu bankrotu, nusikalstamu būdu gauto turto legalizavimu, apgaulingu apskaitos tvarkymu, dokumento suklastojimu ar disponavimu suklastotu dokumentu. „Snoro“ banko veikla Lietuvos Vyriausybės sprendimu buvo sustabdyta 2011 metų lapkričio 16 dieną. Lapkričio 24 dieną Lietuvos bankas kreipėsi į teismą dėl bankroto bylos iškėlimo, o bankroto byla „Snorui“ buvo iškelta 2011 metų gruodžio 7 dieną.