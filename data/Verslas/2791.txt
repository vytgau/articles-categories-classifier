Pristatytų lėktuvų prieaugį lėmė pasaulinės ekonomikos augimas ir padidėję keleivių srautai, lenkiantys pastarųjų metų tendencijas, teigė „Boeing“ rinkodaros viceprezidentas Randy Tinsethas. „Tai yra labai, labai stipri rinka. Ateityje matome tolesnį jos pakilimą“, - spaudos konferencijoje sakė jis. Iš viso „Boeing“ pernai pristatė 763 komercinius lėktuvus. Palyginimui, 2016 m. pristatytų lėktuvų skaičius siekė 748, o 2015-aisiais, kurie iki pernai buvo rekordiniai metai, „Boeing“ pristatė 762 lėktuvus. Manoma, kad „Boeing“ pagal pristatytus lėktuvus pagrindinį konkurentą „Airbus“ pralenks šeštus metus paeiliui. „Airbus“, savo ruožtu, lėktuvų pristatymų rodiklius paskelbs sausio 15 dieną. Tuo tarpu naujų „Boeing“ užsakymų skaičius pernai siekė 912. Lyginant su 2016 m., užsakymai išaugo 36,5 proc. Pagal kainoraštyje nustatytą lėktuvų kainą, praėjusių metų užsakymų bendra vertė siekė 134,8 mlrd. dolerių.