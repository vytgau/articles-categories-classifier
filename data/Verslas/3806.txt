ECB 19-os euro zonos narių apklausa parodė, kad 2016 metais 78,8 proc. atsiskaitymų buvo atlikti grynaisiais pinigais, 19,1 proc. – mokėjimo kortelėmis, o 2,1 proc. – kitais būdais. Lietuvoje grynieji pinigai buvo naudojami 75 proc. atsiskaitymų, Latvijoje, 71 proc., o Estijoje – 48 proc. Lietuvos banko analitikų teigimu, tai rodo, kad įsitikinimas, kad šalyje mokėjimo kortelės populiarėja – nepasitvirtina. „Šie duomenys prieštarauja vyraujančiam įsitikinimui, kad grynuosius pinigus jau dabar išstumia mokėjimo kortelės. Grynaisiais žmonės dažniau atsiskaito už smulkius mažos vertės pirkinius, kuriuos greitai pamiršta, o už didesnės vertės, labiau įsimenančius pirkinius dažniau sumoka kitais mokėjimo būdais“, – rašoma Lietuvos banko pranešime. ECB tyrimas taip pat parodė, kad jeigu vartotojai turėtų visišką laisvę pasirinkti mokėjimo būdą, tai kortelių vartojimas augtų. Visoje euro zonoje laisvu pasirinkimu 32 proc. žmonių mokėtų grynaisiais, 43 proc. – kortele, o 25 proc. – kitais būdais. Lietuvoje grynaisiais norėtų atsiskaityti 40 proc., 44 proc. – kortele, o 15 proc. – kitais būdais. Latvijoje tik grynaisiais atsiskaitinėti norėtų 37 proc., kortele – 47 proc., o kitais būdais – 16 proc. gyventojų. Tuo metu Estijoje tik grynais atsiskaityti norėtų 19 proc., kortele – 57 proc. ir kitais būdais – 25 proc. estų.