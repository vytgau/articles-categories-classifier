Nuo sausio 1 dienos Lietuvoje įsigaliojo nauja prekybos alkoholiu tvarka. Anksčiau jo įsigyti buvo galima nuo 8 iki 22 val., o dabar – nuo 10 iki 20 val., išskyrus sekmadienius, kai draudimas numatytas nuo 15 val. Kaip DELFI sakė Narkotikų, tabako ir alkoholio kontrolės departamento (NTAKD) stebėsenos ir analizės skyriaus vyriausiasis specialistas Jonas Žala, kartu su policija atliekamų patikrinimų tikslas – įvertinti, kaip ūkio subjektai laikosi prekybos alkoholiniais gėrimais tvarkos tuo metu, kai alkoholiniais gėrimais draudžiama prekiauti parduotuvėse. Specialistas nurodė, kad Vilniaus mieste užfiksuoti trys atvejai, kai licencijos pilstomiems alkoholiniams gėrimams ir tik vartoti vietoje neturinčios viešojo maitinimo įstaigos pažeidė prailgintus prekybos laiko apribojimus (neužtikrino Alkoholio kontrolės įstatymo 18 str. 3 d. 13 p. reikalavimų). Vilniuje taip pat užfiksuoti septyni atvejai, kai fiziniai asmenys išsinešė alkoholinius gėrimus iš viešojo maitinimo vietų draudžiamu laiku. „Kaune užfiksuotas vienas atvejis, kai įmonė neužtikrino Alkoholio kontrolės įstatymo 18 str. 3 d. 13 p. reikalavimų ir du atvejai, kai fiziniai asmenys išsinešė alkoholinius gėrimus draudžiamu laiku. Taip pat Prienuose ir Šiauliuose fiksuota po vieną atvejį, kai pirkėjai išsinešė alkoholinius gėrimus draudžiamu laiku“, – pranešė J. Žala.