Į DELFI redakciją kreipėsi vilnietė Audra. Skaitytoja pasakojo nesitikėjusi, kad jai dėl neaiškių priežasčių teks papildomai sumokėti: „Atsidariusi savo pajamų deklaraciją likau nemaloniai nustebinta pamačiusi, kad yra susidariusi nemenka nepriemoka – 218 eurų. Situacija tokia, kad kai dukrelei suėjo 1,2 mėn., nutariau grįžti į darbą. Pirmaisiais metais gavau 70 proc, antraisiais – 40 proc. dydžio vaiko priežiūros išmoką. Pradėjusi nagrinėti deklaraciją pamačiau, kad „Sodra“ pritaikė NPD. Nesuprantu tik, kodėl jis buvo pritaikytas: galbūt pildant prašymą „Sodrai“ reikėjo kažkur uždėti ar nuimti varnelę, kad nebūtų taikomas NPD. O galbūt reikia rašyti atskirą prašymą „Sodrai“, kas iš esmės būtų ypatingai nepatogu. Manau, kad tokių mamų yra ne viena ir ne dvi, tad reikėtų išaiškinimo, ką daryti, kad tokių nemalonių netikėtumų nebūtų. Beje, išmoką dabar esame perrašę vyro vardu, nes jo atlyginimas didesnis. Taigi, klausimas, ar ir jam kitąmet gresia nepriemoka, galbūt dar galima parašyti prašymą „Sodrai“, – svarstė pašnekovė. Vis dėlto kai kuriems tėvams nuskilo labiau. Nacionalinis aktyvių mamų sambūris feisbuko paskyroje dalijasi instrukcija, kaip patikslinti deklaracijas, kad mokėti nereikėtų.   „Kas tikslino tik šių metų, kas savaitgalį skyrė penkerių metų deklaracijų patikslinimui. Minimali grąžintina suma - nereikės primokėti nurodytos VMI nepriemokos. T. y. kelios šeimos neliko skolingos. Būsima nauda skaičiuojama nuo 30 Eur iki beveik 1,5 tūkst. Eur. Svarbūs du akcentai: tikslinti reikia abiejų tėvų deklaracijas, o patikslinus senesnes nereikėtų tikėtis grąžinamų pinigų iki liepos, nes juos gausite tik paskutinio mokėjimo etape. <...> Jei su skaičiais nelabai draugaujate, tai patikrinti galite žaidžiant su vieno ir kito deklaracijomis kaip nurodyta anksčiau. Ir reiktų vengti pasirinkimo „jums teks sumokėti – grįš per vyro grąžinimą“ reikėtų atsargiau, nes VMI gali paprašyti delspinigių, o vyrui už negrąžintą sumą delspinigių tikrai nemokės“, – įspėjo sambūrio atstovės. Būtina atsižvelgti į aplinkybes VMI prie FM Mokestinių prievolių departamento direktoriaus pavaduotoja Inga Gedminienė patvirtino, kad įstatymas leidžia tikslinti deklaracijas už 5 metus. Tačiau ji atkreipė dėmesį, kad kiekviena situacija yra skirtinga ir tikslinant deklaracijas būtina atsižvelgti į visas aplinkybes. Pavaduotojos teigimu, pasitaiko atvejų, kai šeimoje abu dirbantys tėvai nusprendžia už vaiko priežiūros atostogas mokamas išmokas iš „Sodros“ pasidalinti. T. y. už pirmus metus (70 proc.) išmoką gauna mama (tėvas), o įvertinę, kad sutuoktinio apmokestinamosios pajamos didesnės, už antrus metus išmoką (40 proc.) gauna tėvas (mama). Toks išmokų mokėjimas yra pačių tėvų pasirinkimas. Tokiu atveju, antrais metais mama negrįžta į darbą (toliau augina vaiką), o sutuoktinis už antrus metus gaunantis išmoką ir toliau dirba. „Kaip žinoma, darbdavys apskaičiuodamas mėnesio nepamokestinamąjį pajamų dydį (NPD) atsižvelgia į kas mėnesį jo išmokėtas išmokas – darbo užmokestį, priedus, priemokas (t. y. neatsižvelgia, o galbūt net ir nežino, kad jo darbuotojas gauna tokias išmokas ar kitokias papildomas apmokestinamąsias išmokas). Tačiau apskaičiuojant metinį neapmokestinamąjį pajamų dydį (MNPD) yra atsižvelgiama į visas 15 proc. apmokestinamąsias pajamas. Tokiu atveju gyventojui atsiranda prievolė perskaičiuoti MPND. Perskaičiavus skirtumą tarp faktiškai pritaikyto ir priklausančio MNPD, apskaičiuojama į biudžetą grąžintina pajamų mokesčio suma“, – komentavo I. Gedminienė Ji priminė, kad pajamų mokesčio nepriemoką reikia sumokėti iki deklaravimo termino pabaigos, t. y. gegužės 2 d. VMI turi teisę atidėti arba išdėstyti mokestinės nepriemokos sumokėjimo terminą, jei mokesčių mokėtojo finansinė būklė yra sudėtinga. Esant sunkiai finansinei būklei, gyventojas gali kreiptis į mokesčių administratorių su prašymu dėl mokestinės nepriemokos atidėjimo arba išdėstymo. Gyventojas, kreipdamasis dėl mokestinės nepriemokos išdėstymo, turi pateikti motyvuotą prašymą (nurodant mokestinės nepriemokos dydį), mokestinės nepriemokos sumokėjimo grafiką. „Sodra“ informavo, kad NPD taiko, jei išmokos gavėjas yra pateikęs prašymą jį taikyti. Jeigu tas pats išmokos gavėjas tuo pat metu ir dirba, pavyzdžiui, antraisiais vaiko priežiūros metais bei yra pateikęs prašymą ir darbdaviui taikyti NPD, tai NPD bus pritaikytas du kartus ir abiem atvejais per didelis, todėl ir gaunama GPM nepriemoka. Kai vienas iš tėvų pateikia prašymą gauti vaiko priežiūros išmokas ir kartu pateikia prašymą taikyti NPD, NPD taikomas tiek pirmų, tiek ir antrų metų vaiko priežiūros išmokoms. Kad nesusidarytų GPM nepriemoka, pradėjus dirbti tuo laikotarpiu, kai vis dar gaunamos vaiko priežiūros išmokos, kurioms taikomas NPD, tėvai prisijungę prie asmeninės „Sodros“ paskyros gyventojui gali pateikti prašymą NPD netaikyti, jeigu jį taiko darbdavys. Alternatyviai gali būti pateiktas prašymas darbdaviui netaikyti NPD. Pavyzdžiai, kaip deklaruoti turint vaikų Pavyzdys. Šeima 2016 m. susilaukė vaiko. Abu tėvai iki tol buvo dirbantys. Šeima nusprendė, kad vaiko priežiūros atostogos truks dvejus metus. Tokiu atveju pirmaisiais vaiko gimimo metais vaiko mama gauna 70 proc. išmokos, o vaikui suėjus 1 m. nusprendžia, kad išmoką (40 proc.) gaus tėvas. Mama ir toliau augino vaiką, o vaiko tėvas ir toliau dirbo. Jam darbovietėje apskaičiuojant darbo užmokestį taikytas mėnesio NPD. Kadangi vaiko tėvas gavo ne tik darbo užmokesčio pajamas, bet ir išmoką iš Sodros (apmokestinamosios pajamos), todėl gyventojui pasibaigus metams atsirado prievolė perskaičiuoti MNPD. Tokiu atveju perskaičiuojamas skirtumas tarp pritaikyto MNPD ir gyventojui priklausančio MNPD (įvertinus visas apmokestinamąsias pajamas). Apskaičiavus skirtumą ir padauginus iš gyventojų pajamų mokesčio tarifo (15 proc.) apskaičiuojama į biudžetą mokėtina (grąžintina) pajamų mokesčio suma. Pavyzdys. 2014 m. šeima santuokoje augino 2 nepilnamečius vaikus, kiekvienam priklauso po 2400 Lt MPNPD. Tėvai, metams pasibaigus buvo pateikę deklaracijas, kurioje kiekvienas deklaravo 2400 Lt MPNPD, kiekvienam iš jų grąžinta po 360 Lt pajamų mokesčio permokos. Tačiau dabar mama nusprendžia patikslinti deklaraciją – visą MPNPD perkelti sutuoktiniui. Tokiu atveju, jei apmokestinamųjų pajamų pakanka – sutuoktiniui apskaičiuojama didesnė grąžintina pajamų mokesčio suma (720 Lt) nei buvo pirminėje pateiktoje deklaracijoje (360 Lt). Atkreipiame dėmesį, kad tokiu atveju mamai yra suformuojama 360 Lt nepriemoka (pajamų mokesčio permoka, kuri jau buvo grąžinta), bet apskaičiuojami ir delspinigiai (patikslinus deklaraciją persiskaičiuoja ir prievolė). Todėl tikslinant ankstesnių laikotarpių deklaracijas, svarbu įvertinti, ar toks deklaracijų tikslinimas nesukels atvirkštinio proceso. Yra atvejų, kai už ankstesnius laikotarpius deklaraciją yra pateikęs tik vienas iš tėvų ir pasinaudojęs tik savo MPNPD dalimi arba nei vienas iš tėvų nebuvo teikę deklaracijų. Tokiu atveju abu tėvai gali peržiūrėti savo deklaracijas ir įvertinus aplinkybes, pasidalinti jiems priklausančiu MPNPD išreiškiant savo MPNPD pasidalijimą pateikiant deklaracijas ir 17 laukelyje deklaruojant MPNPD jų pasirinktu santykiu. Gali būti ir tokių atvejų, kai vienas iš tėvų gavo nepakankamai apmokestinamųjų pajamų ir nepasinaudoja visu MPNPD, todėl įvertinus aplinkybes, t. y. metinį neapmokestinamąjį pajamų dydį bei MPNPD dalį, kuria pasinaudoja, likusią nepasinaudotą MPNPD gali deklaruoti sutuoktinis ir, jeigu pakanka apmokestinamųjų pajamų, susigrąžinti pajamų mokesčio permoką. Pavyzdys. 2014 m. šeima santuokoje augino 2 nepilnamečius vaikus, kiekvienam priklauso po 2400 Lt MPNPD. Tėvai, metams pasibaigus nebuvo pateikę deklaracijų. Mama dirbo nepilnus metus, tad nepasinaudojo visu metiniu neapmokestinamuoju dydžiu ir MPNPD. Peržiūrėjusi savo deklaraciją už 2014 m. įvertino, kad pasinaudojo tik 160 Lt MPNPD, todėl likusią nepanaudotą MPNPD (2400-160)=2240 Lt gali į savo deklaraciją persikelti sutuoktinis ir, jei pakanka apmokestinamųjų pajamų, 17 laukelyje deklaruoti savo ir ne nepanaudotą sutuoktinės MPNPD dalį (2400+2240)= 4640 Lt bei susigrąžinti pajamų mokesčio permoką.