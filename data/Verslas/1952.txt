„Iš IPO sąlygų galima spręsti, kad dabartiniai „Novaturo“ akcininkai nori išsiimti dalį lėšų iš savo sukurto verslo. Tai nėra kažkoks plėtros projektas, tai vadinamasis cash out“, – sakė Marius Dubnikovas. Jis teigiamai vertino planus „Novaturo“ akcijas kotiruoti biržoje, tačiau pabrėžė, potencialių investuotojų susidomėjimas IPO priklausys nuo akcininkų pageidaujamos akcijų pardavimo kainos. „Tai yra įdomi paslaugų sektoriaus įmonė, tokių įmonių šiuo metu Vilniaus biržoje neturime. IPO sėkmė priklausys nuo to, kokia kaina bus pasiūlytos įmonės akcija. Kai yra daromas cash out, potencialūs investuotojai turi vertinti įmonės vertę ir manyti, kad jiems siūlomas turtas yra parduodamas patrauklia kaina“, – tvirtino M. Dubnikovas. „Tai būtų vertės, o ne augimo investicija, kai IPO metu pritrauktos lėšos patektų į pačią įmonę ir ji galėtų jas panaudoti veiklos plėtrai“, – pridūrė analitikas. Pasak jo, su tuo yra susijęs ir „Novaturo“ pareiškimas, kad reguliarus dividendų mokėjimas yra viena svarbiausių bendrovės strategijos dalių. „Novaturo“ valdyba tikisi, kad, įvertinus audituotus pirmojo 2018-ųjų pusmečio rezultatus, bus išmokėta apie 6 mln. eurų tarpinių dividendų, o ilgalaikėje perspektyvoje valdyba ketina rekomenduoti dividendams skirti 70–80 proc. grynojo pelno. „Žinoma, pirmiausiai reikia pasižiūrėti finansines ataskaitas ir įvertinti, ar įmonė gali pastoviai mokėti tokius dividendus (...) Bet kuriuo atveju labai gerai, kad Lietuvoje atsiranda įmonių, kurių akcininkai masto modernaus valdymo galimybę, atsisako daugumos akcijų paketo ir eina į biržą. Tokių IPO pas mus daug nebuvo“, – pabrėžė M. Dubnikovas. Jis pripažino, kad „Novatoro“ akcininkų planus galėjo paskatinti nepavykęs sandoris su didžiausia Lenkijos kelionių organizatore „Itaka Holdings“, kuriai buvo planuota parduoti 100 proc. Lietuvos įmonės akcijų. Šis sandoris buvo atšauktas lapkričio pradžioje, tuomet pirmą kartą buvo užsiminta ir apie planus „Novaturo“ akcijas kotiruoti biržoje. „Taip, tai gali būti susiję (su nutrauktu „Itaka“ sandoriu – BNS), nes matosi, kad „Novaturo“ akcininkai nori iš šio verslo išsiimti dalį pinigų. Nepavykus įmonės parduoti, imamasi ėjimo į biržą ir smulkių akcininkų pritraukimo“, – sakė M. Dubnikovas. Didžiausio Vidurio ir Rytų Europos privataus kapitalo investicijų fondo „Enterprise Investors“ valdomas „Novaturas“ trečiadienį pranešė apie planus viešai išplatinti iki 66 proc. esamų bendrovės akcijų, kurias bus siekiama įtraukti į „Nasdaq“ Vilniaus ir Varšuvos (WSE) vertybinių popierių biržose. Akcijas parduos dabartiniai įmonės akcininkai, įskaitant „Enterprise Investors“ valdomam privataus kapitalo fondui „Polish Enterprise Fund VI“ priklausančią bendrovę „Central European Tour Operator“. IPO metu „Novaturas“ neplanuoja didinti įstatinio kapitalo ar per akcijų platinimą pritraukti papildomų lėšų. Planuojama viešai platinti iki 50 proc. esamų “Novaturo“ akcijų, papildomą iki 16 proc. esamų akcijų paketą „Central European Tour Operator“ pasiūlys, jei bendrovės akcijų paklausa bus itin didelė. Dėl likusių „Novaturo“ akcijų bus sudarytos kapitalo įšaldymo sutartys, galiosiančios 540 dienų dabartiniams mažumos akcininkams ir 180 dienų pagrindiniam akcininkui „Central European Tour Operator“, skaičiuojant nuo pirmojo bendrovės akcijų įtraukimo į WSE ir „Nasdaq“ Vilnius sąrašus dienos. Bendrovės kapitalo įšaldymo laikotarpis dėl galimų naujų akcijų emisijų truks 360 dienų. Pasak M. Dubnikovo, kapitalo įšaldymo sutartimis potencialius investuotojus siekiama užtikrinti, kad įgyvendinus IPO bendrovės valdymas išliks stabilus. „Tai yra gera ir užsienyje įprasta praktika. Stambusis akcininkas demonstruoja, kad jis yra suinteresuotas likti šioje įmonėje bent kurį laiką, taip pat tai suteikia tam tikrų garantijų naujiems investuotojams, kad verslas, jei jis yra sėkmingas, bus valdomas pagal anksčiau įprastas praktikas, nes išlieka anksti akcininkai ir vadovai“, – aiškino M. Dubnikovas. „Priešingu atveju išliktų rizika, kad pagrindinis įmonės akcininkas, pardavęs didžiąją dalį turėtų akcijų, parduos ir likusią mažąją dalį, visiškai pasitrauks iš įmonės ir ją ištiks valdymo krizė“, – pridūrė analitikas. Jis taip pat pripažino, kad „Central European Tour Operator“ nustatytas tik 180 dienų kapitalo įšaldymo terminas yra gana nedidelis bei sutampa su laikotarpiu kai „Novaturas“ planuoja išmokėti tarpinius dividendus. „Yra tam tikros rizikos, kad toks terminas yra ganėtinai trumpas. Būtų saugiau, jei kalbėtume apie kokius trejus metus“, – sakė M. Dubnikovas. Tuo metu pažadu vienerius metus neleisti naujų akcijų emisijų, anot analitiko, potencialius investuotus siekiama užtikrinti, kad jų valdoma įmonės kapitalo dalis “nebus praskiesta“ platinant naujas akcijas. Akcijų platinimą numatoma vykdyti Lenkijoje, Lietuvoje ir Estijoje, įsigyti „Novaturo“ akcijų taip pat bus pasiūlyta atrinktiems užsienio instituciniams investuotojams, veikiantiems ne Jungtinėse Amerikos Valstijose. „Novaturo“ akcijų platinimą koordinuos ir viena iš jo vykdytojų bus Lenkijos „PKO BP Securities“, kiti vykdytojai – „Trigon DM“ ir „Swedbank“. Išsami informacija apie platinamas akcijas bus išdėstyta prospekte, kuris bus paskelbtas gavus Lietuvos banko patvirtinimą ir apie tai pranešus Lenkijos finansų priežiūros institucijai ir Estijos finansų priežiūros institucijai. Akcijų platinimo tvarkaraštis priklausys nuo rinkos sąlygų, reikiamų leidimų iš priežiūros institucijų gavimo, reikiamų bendrovės sprendimų priėmimo ir kitų veiksnių. „Novaturas“ praėjusiais metais gavo 141,1 mln. eurų pajamų – 40 proc. daugiau nei 2016 metais, bendrovės grynasis pelnas per metus išaugo beveik dukart iki 8,2 mln. eurų, o pelnas prieš mokesčius, palūkanas, nusidėvėjimą ir amortizaciją (EBITDA) – taip pat beveik dukart iki 10,6 mln. eurų. EBITDA marža per metus padidėjo 2 punktais iki 7,5 procento. 70,72 proc. „Novaturo“ akcijų valdo „Central European Tour Operator“, jas prieš dešimtmetį įsigijusi už 40 mln. eurų. Po 9,76 proc. „Novaturo“ akcijų priklauso Vidui Paliūnui, Ugniui Radvilai ir Ryčiui Šūmakariui.