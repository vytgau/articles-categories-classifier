Ministro teigimu, dirbant Konkurencijos taryboje jai skirta nuobauda nekliudys atlikti iškeltas užduotis. „Reputacija – taip, man yra svarbu, bet šiuo atveju mes kalbame apie reputacijos ir kompetencijos santykį, tai yra būtent tos kompetencijos, kurias ji turi, manau, jos padės įgyvendinti tą reformą, kurią galėsime pavadinti istorine“, – BNS pirmadienį sakė ministras. Vasario pabaigoje laikinąja RATA vadove be konkurso paskirta A. Selčinskienė dėmesio centre atsidūrė pernai dėl galimo darbuotojų pokalbių klausymosi skandalo. Naujienų portalas 15min.lt skelbė, kad jos veiksmus tyrusi Konkurencijos tarybos komisija siūlė atleisti iš pareigų, bet įstaigos vadovas apsiribojo papeikimu. Ž. Vaičiūnas sakė, kad sprendimą dėl vadovės priėmė gavęs atsakymus iš „atitinkamų tarnybų“. „Aš su ja asmeniškai kalbėjausi dėl darbų, kuriuos reikia įgyvendinti, domėjausi ir jos buvusiais darbais, ir kompetencija. Nepasakysiu konkrečių dalykų, kiek tau susiję su atleidimo siūlymu-nesiūlymu, tai tam tikros detalės, aš kalbu apie principą“, – sakė ministras, paklaustas apie skelbtą informaciją, kad A. Selčinskienės veiklą, slapta įrašant pokalbius su kai kuriais Konkurencijos tarnybos darbuotojais, tyrusi komisija siūlė ją atleisti iš pareigų. Ž. Vaičiūnas neatskleidė, kas konkrečiai jam pasiūlė A. Selčinskienės kandidatūrą, tačiau teigė, jog rekomendacijas gavo iš kelių šaltinių energetikos sektoriuje. „Aš ieškojau tinkamų kandidatų visur, energetikos rinkoje, visame sektoriuje, tai iš esmės tai buvo iš rinkos, iš konkrečių įmonių rekomendacijos. Atsiliepimai apie šį žmogų buvo labai teigiami, ir aš kalbu apie kompetenciją. Tai buvo ne iš vieno šaltinio, iš trijų-keturių skirtingų šaltinių, ir kompetencijos prasme tikrai abejonių nebuvo. Be abejo, iš vieno ar dviejų pokalbių viso vaizdo apie žmogų negalima susidaryti, dėl to domėjausi papildomai jos darbine veikla“, – BNS sakė energetikos ministras. Ž. Vaičiūnas tikino, jog konkurso į RATA vadovo postą neskelbė, nes agentūra šiemet turėtų būti pertvarkyta, prijungiant ją prie Ignalinos AE, todėl nebuvo prasmės skelbti konkursą ir priimti ilgalaikį vadovą. „Negali likti įmonė be vadovo, jo skyrimo galimybės iš vidaus taip pat buvo įvertintos, deja, įvertinus visas aplinkybes, neturėjome tinkamo kandidato“, – pridūrė ministras. Paklaustas, kaip elgsis, jei Seimas nepalaikytų Vyriausybės siūlomos RATA pertvarkos, Ž. Vaičiūnas sakė, jog tuomet bus ieškoma nuolatinio vadovo. „Tada organizuosime konkursą dėl nuolatinio vadovo, jei toks bus sprendimas ir jei reformai nebus pritarta. Visada yra tie variantai, kurie leis grįžti prie buvusios situacijos, bet aš nemanau, kad tai būtų tinkamas sprendimas tiek energetikos sektoriui, tiek Lietuvai. O aplinkybių yra labai daug dėl šios agentūros veiklos ir to neapsisprendimo pertvarkyti ją“, – BNS sakė energetikos ministras. Premjeras Saulius Skvernelis pirmadienį sakė nežinantis, už ką skirta nuobauda A. Selčinskienei, todėl jos skyrimas RATA vadove yra energetikos ministro atsakomybė ir jis turi įvertinti visas aplinkybes. Premjeras antradienį ketina susitikti su Konkurencijos tarybos vadovu Šarūnu Keserausku, tačiau, kaip BNS sakė premjero patarėjas Tomas Beržinskas, buvusios darbuotojos atleidimo aplinkybių klausimo darbotvarkėje nėra. A. Selčinskienė BNS praeitą savaitę patvirtino, jog pernai yra gavusi tarybos vadovo tarnybinę nuobaudą – papeikimą, tačiau nedetalizavo, už ką ji skirta. Konkurencijos taryba BNS nesutiko atskleisti, už kokį nusižengimą buvusiai tarnautojai skirtas papeikimas. Portalas 15min.lt pernai lapkritį rašė, kad Konkurencijos tarybos administracijos direktorė daugiau nei aštuonis mėnesius, nuo 2016 metų vasario iki lapkričio, slapta įrašinėjo pokalbius su savo darbuotojais, o po atlikto tarnybinio patikrinimo rekomendavus ją atleisti, jai buvo skirtas papeikimas ir suteikta galimybė dirbti iš namų. A. Selčinskienė Radioaktyvių atliekų tvarkymo agentūroje pakeitė laikinai – nuo vasario 9-osios – jai vadovavusį, irgi be konkurso paskirtą IAE darbuotoją Valdą Ledzinską. Naująjį nuolatinį RATA vadovą numatoma paskirti po to, kai agentūra bus sujungta su Ignalinos AE.