Tarnybos vertinimu, pernai lapkritį paskelbto konkurso techninėje specifikacijoje nustatyti itin detalūs ir nepagrįsti reikalavimai, kurie bent keliems tiekėjams užkirto kelią dalyvauti konkurse. „Pavyzdžiui, autobuso variklio galios ribojimas, nurodant viršutinę ribą, reikalavimas, kad autobuso išmetamųjų dujų vamzdis būtinai būtų gale apačioje, o autobuso durys būtinai būtų trejos, nepaliekant tiekėjams galimybės siūlyti autobusą su daugiau nei trejomis durimis“, – teigiama VPT pranešime. Anot tarnybos, skirtingiems autobusų gamintojams atstovaujantys keturi tiekėjai prašė Klaipėdos autobusų parko pakeisti reikalavimą, kad autobuso išmetamųjų dujų vamzdis būtinai būtų jo gale, apačioje, tačiau įmonė to nepadarė– esą jos įranga garaže pritaikyta būtent tokiems autobusams. Pagrindinis argumentas, kodėl nebuvo atsižvelgta į potencialių tiekėjų prašymus didinti nurodytą autobuso durų skaičių – esą tai sumažintų sėdimų vietų skaičių. VPT teigimu, pasiūlymus konkursui pateikė trys tiekėjai, vienas iš jų buvo atmestas kaip neatitinkantis techninės kvalifikacijos – jo autobusuose įrengta daugiau durų, nors jis garantavo, kad didesnis durų skaičius nesumažins sėdimų vietų skaičiaus. BNS žiniomis, pasiūlymus pateikė bendrovės „Adampolis“, „Transmitto“ ir „Silberauto“. Pastarosios pasiūlymas buvo atmestas, o konkurso laimėtoju planuota paskelbti „Adampolį“.