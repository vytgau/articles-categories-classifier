Technologiją sukūrė UAB „Valcon“, sukaupusi didelę patirtį šiluminių elektrinių valdymo sistemose. Reikšmingą postūmį imtis naujo iššūkio įmonei suteikė bendradarbiavimas su Lietuvos SGD klasteriui priklausančiomis organizacijomis. Klasterio iniciatyva projekto įgyvendinimui buvo suformuotas konsorciumas, į kurio veiklą įsitraukė AB „Vakarų laivų gamykla“, AB „Klaipėdos nafta“, tarptautinė kompanija „Emerson Automation Solutions“ bei partneriai - šaldytų produktų sandėliavimo paslaugas teikianti UAB „Ketonas“, UAB „Emeko”. „Atsižvelgiant į tai, kad mažos apimties SGD rinka intensyviai vystosi ne vien Baltijos jūros šalių regione, bet ir visoje Europoje, nėra abejonių, kad reikalingi nauji sprendimai, įgalinantys efektyvesnį šių dujų panaudojimą. Vertiname galimybę nukreipti mūsų sukauptas žinias kuriant naują produktą bei tikime, kad jis prisidės didinant SGD kaip energijos šaltinio konkurencingumą, kuriant naujus verslo modelius“, - kalbėjo UAB „Valcon“ vedantysis inžinierius Vytenis Naujokas. Terminalo laive-saugykloje „Independence“ saugomos SGD yra -162 laipsnių skystis, kurį šaldant panaudojamas didelis energijos kiekis. Vienai tonai šių dujų pagaminti reikia apie 250 kWh energijos. Lietuvių sukurtas sprendimas atveria galimybes „įdarbinti“ energiją, kuri, keičiant SGD būvį iš skysto būvio į dujinį, išleidžiama į aplinką, tad nepanaudojama tikslingai. „Ecers“ pavadinimą gavusi SGD šalčio panaudojimo sistema proceso metu sutaupo iki 80 procentų standartinės šaldymo sistemos sąnaudų. Technologija gali būti panaudota įvairiausiuose objektuose, turinčiuose šalčio energijos poreikį: nuo šaldytuvų terminalų - iki maisto ar farmacijos pramonės, pramogų industrijos, duomenų apdorojimo centrų. Sistema pasižymi didele darbo režimų dinamika, yra tinkama dirbti skirtingų temperatūrų ir slėgio sąlygomis, sąveikauti su skirtingais šalčio nešėjais. Reikšmingą pranašumą technologiniam sprendimui suteikia jo mobilumas - konstrukcija suprojektuota taip, kad tilptų į jūrinį konteinerį. Klaipėdos mokslo ir technologijų parko Plėtros vadovo Andriaus Sutniko teigimu, inovatyvūs sprendimai, kurie jau pateikiami rinkai, liudija Lietuvos SGD klasterį esant išties aktyvų partnerių sutelkimo procesuose. „Rezultatas, kuriuo galime šiandien džiaugtis, parodo didelį Lietuvos technologinį bei intelektualinį potencialą vystant naujas sritis energetikoje“, - pabrėžė klasterio veiklą koordinuojančios įstaigos atstovas.