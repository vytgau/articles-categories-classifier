„Brent“ tipo naftos barelis atpigo 1,21 proc., iki 56,25 JAV dolerio, nors Tarptautinė energetikos agentūra pareiškė, kad šiais metais žaliavos atsargos sumažės pirmą kartą nuo prieš keturis metus prasidėjusio kainos nuosmukio. Investuotojams vis labiau abejojant JAV mokesčių reformos sėkme, dolerio kurso euro atžvilgiu pokytis šią savaitę greičiausiai bus neigiamas po keturias iš eilės savaites užtrukusio kilimo. Nuo pirmadienio doleris atpigo šiek tiek daugiau nei 1 procentu. D. Trumpas šią savaitę planuoja susitikti su dar vienu kandidatu į FED vadovus, Stanfordo ekonomistu J. Taylor, kuris dėl savo požiūrio į dabartinę pinigų politiką priskiriamas „vanagų“ stovyklai (kitaip sakant, yra jos griežtinimo šalininkas). Azijos akcijų biržose šįryt dauguma indeksų kyla – Japonijos NIKKEI 8.15 val. Lietuvos laiku buvo palypėjęs 1,07 proc., Kinijos „Shanghai Composite 0,15 proc., Indijos „BSE 30“ 0,52 procento. Įdomu tai, kad JAV akcijų indeksams kopiant į naujas aukštumas, Japonijos NIKKEI indeksui, tam kad pasiektų aštuntajame dešimtmetyje buvusį lygį, reikėtų pakilti dar apie 45 procentus. Baltijos šalių biržose – pagyvėjusi prekyba. Trijų biržų apyvarta vakar po ilgoko laiko tarpo viršijo 1 mln. eurų (1,05 mln.) penkių bendrovių akcijų perleista už daugiau nei 100 tūkst. eurų. Daugiausia sandorių (83) sudaryta „ESO“ akcijomis. Išmokėtų dividendų dydžiu pakoreguotas kainos pokytis – +1,72 procento. „Tallink Grupp“ akcijų kaina paskilo 1,94 proc., iki 1,05 euro (sudaryti 39 sandoriai už 129,1 tūkst. eurų). Investuotojų reakcija į „Olympic Entertainment Group“ trečiojo ketvirčio 2,2 proc., pajamų sumažėjimą (iki 47,9 mln. eurų) buvo gana neutrali – akcijos pabrango 0,54 procento. Estų mažmenininkė „Tallinna Kaubamaja Grupp“ jau pasibaigus prekybos sesijai pirmoji paskelbė trečiojo ketvirčio rezultatus. Bendrovės pajamos, palyginus su atitinkamu praėjusių metų laikotarpiu, išaugo 9,4 proc., o pelnas prieš mokesčius padidėjo 5,6 procento.