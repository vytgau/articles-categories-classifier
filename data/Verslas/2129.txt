Ieškinys prieš šiuo metu didžiausią „Ūkininko patarėjo“ akcininką V. Neverdauską buvo pateiktas po to, kai 2017-10-11 išrinkta naujoji „Ūkininko patarėjo“ valdyba, kuri atšaukė V. Neverdauską iš direktoriaus pareigų, pastebėjo galimai neteisėtus buvusio vadovo veiksmus, pranešė „Ūkininko patarėjas“. Pasikeitus „Ūkininko patarėjo“ valdybai ir direktoriui buvo pastebėta, kad daugelį metų ši įmonė buvo galimai virtusi asmeninių V. Neverdausko interesų tenkinimo šaltiniu – „Ūkininko patarėjas“ be jokio pagrindo, su buvusio direktoriaus V. Neverdausko parašu jam išmokėdavo dešimtis tūkstančių eurų už neva tai atliktus autorinius darbus. Be to, buvo pastebėta, kad nors tam tikri „Ūknininko patarėjo“ leidiniai ilgą laiką (daugiau nei 3 metus) buvo nuostolingi, V. Neverdauskas tokių leidinių leidybos nenutraukė, nesiėmė jokių veiksmų tokių nuostolių atsiradimui pažaboti. Nurodoma, kad bendrovė buvo valdoma itin neūkiškai. Bendrovė iš buvusiojo vadovo V.Neverdausko teisme tikisi prisiteisti daugiau nei 500 000 Eur vien už nuostolius, padarytus bendrovei, per paskutinius trejus metus. V. Neverdauskas DELFI pateikė komentarą apie susiklosčiusią situaciją. „Iš Kauno apygardos teismo jokių procesinių dokumentų kol kas nesu gavęs, todėl man sudėtinga komentuoti situaciją, kodėl viešo informavimo priemonės procesinius dokumentus ir informaciją apie teismui teikiamus ieškinius gauna pirmiau nei proceso šalys. Gal tai galėtų būti paaiškinama kaip suinteresuotų asmenų (pavyzdžiui, dabartinės UAB „Ūkininko patarėjas“ vadovybės ar neseniai akcininku tapusios UAB „Dvylika pirklių“, tiksliai negaliu pasakyti) išplatintas pranešimas, kurio tikslas, mano manymu, toliau daryti spaudimą parduoti UAB „Dvylika pirklių“ mūsų šeimai priklausančias UAB „Ūkininko patarėjas“ akcijas už nepagrįstai mažą kainą (esu gavęs grasinimų, kad neperleidus valdomų akcijų man bus pareikštas didelės vertės ieškinys). UAB „Dvylika pirklių“, kurios apyvarta, mano šios dienos žiniomis, yra visiškai menka, ji nėra PVM mokėtoja, kurioje tėra vienas apdraustas darbuotojas, o VĮ Registrų centras nurodo, kad UAB „Dvylika pirklių“ pagal įstatymų reikalavimus nėra pateikusi finansinės atskaitomybės dokumentų, Ramūnui Karbauskiui už UAB „Ūkininko patarėjo“ akcijas, mano žiniomis, kol kas nėra sumokėjusi. Paties sandorio neturiu, bet esu girdėjęs, kad už akcijas galėjo būti įsipareigota sumokėti 450 000 Eur sumą. Ši suma yra labai panaši į pranešime minimą reikalavimą. Gal tai sutapimas, o gal tokiu būdu siekiama gauti lėšų įsipareigojimams padengti. Nežinau. Teismas, išsprendęs ginčą, atsakys į visus klausimus. Šiuo metu pareikštus reikalavimus sunku komentuoti, kadangi neturiu jokių procesinių dokumentų, gal net tokios bylos nėra? UAB „Ūkininko patarėjas“ su kolektyvu sukūrėme 1989 m. Darbuotojams už jų atsidavimą darbui buvau išdalijęs įmonės akcijas. Mūsų leidiniams atidaviau 28 savo gyvenimo metus, dirbau negailėdamas jėgų ir sąžiningai. Per savo darbo metus sukūrėme tokius puikius leidinius kaip „Ūkininko patarėjas“, „Kaimo laikraštis“, žurnalus „Rasos“, „Šeimininkė“, „TOP moterys“, išleidome begalę originalių knygų, kalendorių. Norėčiau nuoširdžiai padėkoti visam kolektyvui už darbą ir tikiuosi, kad šį sunkų periodą visi kartu atlaikysime, o jam pasibaigus galėsime grįžti prie realių darbų, o ne lėšų eikvojimo ieškiniams reikšti. 2017 m. spalio spalio 11 d. UAB „Dvylika pirklių“ su UAB „Ūkininko patarėjas“ akcininkais Rolandu Adomavičiumi ir Vilma Sebeikaite įvykdė redakcijoje perversmą. Vienas jo organizatorių - konkurencinio leidinio "Valstiečių laikraštis" buvęs vadovas Gintautas Misiukevičius. Pažymėtina, kad jis nuo 2018 m. sausio 15 d. tapo ir UAB „Dvylika pirklių“ direktoriumi. Taip pat šiuo metu jis yra ir "Ūkininko patarėjo" vyr. redaktorius. UAB „Ūkininko patarėjas“ pernai spalio mėn. palikau pelningą – kiek atsimenu, ketvirčio balanse buvo per 80 tūkst. eurų pelno. Kiek teko girdėti, naujiems šeimininkams nesiseka vykdyti leidybinės ir ūkinės veiklos. Jie atleido daug puikių žurnalistų ir kitų darbuotojų su jais iki galo neatsiskaitydami. Kai kurie jų dabar bylinėjasi su įmone. UAB „Dvylika pirklių“ atstovaujantis advokatas (vienos didelės advokatų kontoros partneris) 2017 m. pabaigoje žodžiu mane netgi gąsdino, kad jei UAB „Dvylika pirklių“ neparduosiu savo akcijų paketo, man kels bylas. Apie jų veiklos schemas yra viešai labai aiškiai pasisakęs Seimo narys Bronius Matelis. Įdomu būtų sužinoti, ar UAB „Dvylika pirklių“ yra nors kiek investavusi į UAB „Ūkininko patarėjas“? Aš labai tuo abejočiau, nors UAB „Dvylika pirklių“ viešai teigė, kad atėjo kaip investuotojai. Kol kas daugiau pasakyti negaliu, kadangi, kaip minėjau, neturiu iš teismo jokių dokumentų, net nežinau, ar tokia byla iš tiesų egzistuoja, todėl plačiau pakomentuoti galėsiu tik išsamiai ir nuodugniai susipažinęs su visa informacija“, - teigiama buvusio direktoriaus atsiųstame laiške.