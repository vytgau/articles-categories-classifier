Dvi įmonės yra įsivėlusios į teisminį ginčą: „Apple“ kaltina „Qualcomm“ rinkos monopolizavimu ir reikalavimu mokėti per didelius licencijos mokesčius už naudojimąsi jos sukurtomis technologijomis, kuriomis yra pagrįstos šiuolaikinės ryšio sistemos. Taigi „Apple“ atsisakė mokėti licencijos mokesčius ir dėl to „Qualcomm“ apkaltino „Apple“ patento teisių pažeidimu. Pasak šaltinių, dėl bylinėjimosi „Qualcomm“ atsisakė „Apple“ pateikti programinę įrangą, kuri būtina jos bevielio ryšio lustų testavimui „iPhone“ ir „iPad“ prototipuose. Po to „Apple“ nusprendė pradėti naudoti „Intel“ ir galbūt Taivano „MediaTek“ lustus. Tyrimų įmonės „Macquarie Capital“ skaičiavimais, „Qualcomm“ pernai pardavė „Apple“ bevielio ryšio lustų už maždaug 3,2 mlrd. JAV dolerių, o tai sudaro maždaug 20 proc. visų įmonės lustų pardavimų. O patentų mokesčiai, kuriuos „Apple“ sumokėjo „Qualcomm“, pernai sudarė apie 2,6 mlrd. JAV dolerių.