„Kai dauguma Seimo narių pristato vis naujas iniciatyvas, kur išleisti biudžeto pinigus, siūlau grįžti prie atsakingo finansų valdymo ir įgyvendinti Vyriausybės pažadą atsisakyti keistų lengvatų ir išimčių. Nuo nekilnojamojo turto mokesčio atleistas Lietuvos bankas, žvakių gamintojai, laidojimo namai, bankrutavusios įmonės, aplinkos apsaugos bendrovės, garažų bendrijos, profesinės sąjungos ir dar kiti keisčiausi pasirinkimai. Lengvatų sąrašas nesisteminis, sudarytas lobistiniais pagrindais ir nėra socialiai teisingas. Pavyzdžiui, akmentašys, kuris kuria antkapius, lengvatą turi, o štai akmentašys, kuris stato paminklus, tokios lengvatos neturi“, - sako parlamentaras K. Masiulis. Nekilnojamojo turto mokestis atitenka savivaldybėms, kurios finansuoja viešųjų erdvių tvarkymą: gatvių ir šaligatvių remontą, apšvietimą, parkų, aikščių bei kitus infrastruktūros objektus. Valstybės kontrolės duomenimis, nekilnojamojo turto mokesčio lengvatų per metus pritaikoma apie 40 tūkst. kartų. „Savivaldybės pačios galėtų spręsti, ką verta atleisti nuo šio mokesčio, kam jį verta sumažinti, o paminėjimas įstatyme tik kuria chaosą ir sudaro nelygias sąlygas gretutinėms profesijoms, kai vieni yra atleisti nuo mokesčio, o kiti - ne. 2015 m. esu registravęs įstatymo projektą, kad lengvatos būtų pradėtos naikinti, tačiau buvusi Vyriausybė tam nerado drąsos. Galbūt premjeras Saulius Skvernelis bus ryžtingesnis“, - teigia parlamentaras. Jis pastebi, kad neigiamai apie nekilnojamojo turto mokesčio lengvatas yra pasisakę Valstybės kontrolės, Tarptautinio valiutos fondo, Pasaulio banko, Lietuvos pramonininkų konfederacijos atstovai, kiti ekspertai ir politikai.