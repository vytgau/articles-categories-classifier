Mažiau šilumos šį sausį buvo suvartota dėl 2,1 0C aukštesnės vidutinės mėnesio lauko oro temperatūros (2017 m. sausį ji buvo -3,7 0C, 2018 m. sausį - -1,6 0C). Šilumos patalpoms šildyti buvo suvartota vidutiniškai 8,74 proc. mažiau (2017 m. sausį - 20,82 kWh/m2, 2018 m. sausį - 19,00 kWh/m2). Šilumos kaina šiemetį sausį buvo 5,25 ct/kWh be PVM, šiemet - 5,67 ct/kWh be PVM. Įvertinus šilumos suvartojimo ir kainos pokyčius, vidutinis mokėjimas už 2018 m. sausį šildymui suvartotą šilumą yra 1,68 proc. mažesnis, nei pernai tą patį laikotarpį - atitinkamai 70,2 euro ir 71,4 euro su PVM už 60 m2 ploto butą. Naujų ir renovuotų namų vidutiniai mokėjimai už 60 m2 ploto buto šildymą sausio mėnesį sudaro atitinkamai 42,0 ir 45,0 euro su PVM (neskaitant mokėjimų už karštą vandenį ir vonios šildytuvą („gyvatuką“). Faktinis kiekvieno konkretaus buto šilumos suvartojimas dėl namo būklės, renovacijos kokybės ar norimo komforto lygio yra skirtingas, todėl ir faktiniai sąskaitų dydžiai, be abejo, skirsis. „Kauno energija“ pabrėžia, kad nepaisant visuotinai formuojamos nuomonės apie centralizuotai tiekiamos šilumos „brangumą“, centralizuotai šiluma apsirūpinantys vartotojai vis tiek moka mažiau, nei tie, kurie savo patalpų šildymui naudoja kitų rūšių energiją. „Teisingai įvertinus visas sąnaudas, patalpų šildymas deginant dujas ar naudojant elektrą yra brangesnis“, - sako bendrovė.