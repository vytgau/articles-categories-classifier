Sekmadienio pavakarę Raseinių rajone plikledis jau susiformavo ant valstybinės reikšmės kelių. Čia, pasak Lietuvos automobilių kelių direkcijos, slidūs kelių ruožai yra barstomi. Telšių apskrityje mažo eismo intensyvumo rajoniniai keliai padengti šlapio sniego sluoksniu. Likusioje šalies dalyje valstybinės reikšmės kelių dangos daugiausia drėgnos, vietomis yra sausų kelių ruožų. Šalyje pavakarę buvo be kritulių. Oro temperatūra svyravo nuo 2 laipsnių šalčio iki 1 laipsnio šilumos. Vandens gylis krašto kelio Šilutė-Rusnė apsemtame ruože, kurio ilgis 425 metrai (nuo 6,303 iki 6,728 km), - 40 cm. Lengvųjų transporto priemonių eismas draudžiamas. Apsemtu ruožu lengvuosius automobilius, gyventojus bei keleivius specialiomis transporto priemonėmis kelia įmonės „Kelių priežiūra“ Klaipėdos padalinys. Hidrometeorologijos tarnybos duomenimis, naktį be žymesnių kritulių. Daug kur plikledis. Vėjas pietvakarių, vakarų, 6-11 m/s, kai kur gūsiai iki 18 m/s. Oro temperatūra nuo 1 iki 6 laipsnio šalčio, pajūryje nuo 0 iki 2 laipsnių šilumos.