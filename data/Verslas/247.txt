Sunkvežimius vairuojantis Romualdas Šafranovičius sako, kad greta jo namų statomas didelis logistikos centras, tad jis viliasi, kad įstaigai reikėsią vairuotojų, dirbančių su krautuvais. Iki tol įsidarbinti krautuvų vairuotoju jam nepavykdavę, nes neturėjęs reikiamų kvalifikaciją patvirtinančių dokumentų. „Buvo pasiūlymas toks – dirbti krautuvų vairuotoju, bet neturėjau tos galimybės, neturėjau diplomo kol įsigyta buvo. Bet patirties aš turėjau dirbt, bet diplomo reikalavo“, – sakė R. Šafranovičius. Kvalifikaciją patvirtinančio dokumento pasigedo ir santechniko darbą gerai išmanantis Andrius Juškevičius. Mat panoręs dirbti savarankiškai, pagal verslo liudijimą, pastebėjo, kad klientai vis teiraujasi jo sugebėjimus įrodančio diplomo. „Klientai vis dažniau pradėjo manęs klausti ar turiu kažkokį pažymėjimą, ar čia šiaip sau dirbu, o kadangi man darbo birža pasiūlė įsigyt tą pažymėjimą, sutikau. Nuvažiavau, išsilaikiau egzaminus ir įgijau diplomą santechniko“, – pasakojo A. Juškevičius. Nuo šių metų savo veiklą aktyvinanti darbo birža suteikia žmonėms galimybę per gyvenimą įgytas kompetencijas įvertinti diplomu ar pažymėjimu. Dar viena naujovė – dirbančių asmenų perkvalifikavimas, kai dirbantieji gali kreiptis į artimiausią teritorinę darbo biržą, siekdami savo profesiją bei darbą pakeisti. Programos, iš kurių asmuo gali rinktis, skelbiamos Lietuvos darbo biržos svetainėje, kol kas jų yra 13. „Tas programas mes derinom ir su socialiniais partneriais, ir su institucijomis, ir per savivaldybes žiūrėjome, kokios, tarkime, tai būtų specialybės reikalingos. Ši procedūra planuojama atlikti kiekvienais metais“, – sakė Lietuvos darbo biržos vadovė Ligita Valalytė. Pradėjusi dirbti ne tik su bedarbiais, bet ir su dirbančiaisiais, nuo spalio 1 d. Lietuvos darbo birža taps Užimtumo tarnyba. Prie jos bus prijungta 10 teritorinių darbo biržų, per pusę sumažės vadovaujančių pareigybių, iš dabar esančių 223 vadovų, liks 103, tačiau dešimtadaliu padaugės tiesiogiai su klientais dirbančių specialistų.