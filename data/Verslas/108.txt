„Rail Baltica“ lieka vienu svarbiausių Europos Sąjungos prioritetų“, – žurnalistams Liublianoje, kur vyksta TEN-T dienos, ketvirtadienį sakė V. Bulc. BNS ji teigė negalinti komentuoti, ar po 2020 metų, kai įsigalios naujas daugiametis Bendrijos biudžetas, „Rail Baltica“ ir toliau gaus 85 proc. ES finansavimą. „Aš negaliu nieko pasakyti apie konkrečius projektus“, – teigė ji. Pernai rugsėjį Taline V. Bulc teigė, kad „Rail Baltica“ finansavimas po 2020 metų priklausys nuo derybų dėl naujo laikotarpio ES finansinės perspektyvos. 2014–2020 metais ES „Rail Balticai“ skiria 85 proc. projektų vertės – iš viso 1,2 mlrd. eurų, tačiau Baltijos šalys sunerimusios, ar toks finansavimas išliks ir ateityje, atsižvelgiant į „Brexit“ ir pabėgėlių krizę. Pirmoji sumažins ES biudžeto išteklius, o antroji pareikalaus papildomų lėšų iš Bendrijos iždo. Lietuva norėtų, kad ateityje būtų išlaikytas toks pat – 85 proc. ES finansavimas. Gegužės 2 dieną Europos Komisija (EK) ketina viešai pristatyti 2021–2027 metų biudžeto pasiūlymą, o birželio 7 dieną pateiks EK pasiūlymą dėl transporto finansavimo. Tai parodys, ar ES mažins transporto projektų finansavimą, įskaitant ir „Rail Baltica“. 5,8 mlrd. eurų vertės projektą numatoma įgyvendinti iki 2025 metų. Nutiesus 700 kilometrų ilgio geležinkelį nuo Kauno iki Talino, kelionė iš Vilniaus į Taliną truks 4,5 valandos, o iki Rygos - 2,5 valandos.