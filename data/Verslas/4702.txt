„Ekonomika šyla, tai akivaizdu iš augančios infliacijos, iš brangstančio nekilnojamojo turto. Turime atsižvelgti į fiskalinės drausmės taisykles ir kaupti rezervus mažiau palankiems ekonomikos laikotarpiams, privalome suvaldyti infliaciją ir, žinoma, mažinti valstybės skolą, kuri pakankamai didelė“, - ketvirtadienį Seime sakė V. Šapoka. Ministro teigimu, kitais metais daugiausia lėšų numatyta socialinei apsaugai ir sveikatai, švietimui, bendroms valstybės paslaugoms, gynybai. Pasak ministro, bus didinamos šalpos pensijos, kurios „neliestos dešimtmetį“ - nuo 9 iki 40 eurų, senatvės pensijos per metus išaugs vidutiniškai 63 eurais. Siūloma įvesti progresinį tarifą prabangiam nekilnojamajam turtui, padidinti akcizą dyzeliniams degalams, dėl to jų kaina padidėtų apie 2 proc., o „žymėtam dyzelinui poveikis būtų apie 4 centus“. Biudžeto pajamos kitais metais planuojama sieks 16,082 mlrd. eurų, o išlaidos - 15,839 mlrd. eurų. Minimali mėnesinė alga nuo kitų metų didės 20 eurų iki 400 eurų. Išlieka 9 proc. pridėtinės vertės mokesčio tarifas šildymui, siūloma nustatyti 5 proc. tarifą nekompensuojamiems receptiniams vaistams, bet brangs cigaretės, nes didės tabako akcizas. Neapmokestinamas pajamų dydis (NPD) išaugs 70-ia eurų iki 380 eurų. Atsisakoma papildomo NPD tėvams, auginantiems vaikus, - vietoje jo bus skiriama 30 eurų išmoka vaikui, kurią gaus visos šeimos, nepriklausomai nuo jų pajamų. Po pirmojo biudžeto svarstymo Seime dokumentas paprastai grąžinamas Vyriausybei tobulinti, o galutinai priimamas gruodį. Pradėjęs svarstyti biudžetą, Seime nebebus plenarinių posėdžių, projektas bus nagrinėjamas komitetuose, o parlamentarai galės teikti siūlymus, kam didinti ar skirti papildomą finansavimą. Pirmas projekto svarstymas numatytas lapkričio 23-ąją, o antrasis - gruodžio 7-ąją.