„(Tobulinsime – BNS) nuosavybės teisių grąžinimo procesą, valstybinės žemės valdymo ir naudojimo kontrolę. Valstybei labai svarbu, kad būtų sutvarkyta žemės apskaita. Skirsime prioritetą paslaugų procesų skaitmenizavimui“, – trečiadienį spaudos konferencijoje tvirtino L. Čiakas. Jis taip pat pabrėžė, kad kova su korupcija bus vienas iš jo veiklos prioritetų. „Kita grupė darbų susijusi su pačia institucija, jos veidas, reputacija ir įvaizdis visuomenės akyse. Ypatingas dėmesys – teritoriniams skyriams, kur žmonės pirmiausia ateina. Čia reikia kalbėti apie vidaus procesų peržiūrėjimą, kur procesai stringa ir ką galime padaryti, kad viskas vyktų geriau“, – tvirtino naujasis NŽT vadovas. Jo teigimu, korupcijos reiškiniais nuo šiol bus viešinami. Iš Kėdainių kilęs ir ekonomiką bei vadybą Žemės ūkio akademijoje studijavęs L. Čiakas dirbo Valstybės kontrolėje, patarėju Seimo Europos reikalų komitete, dar anksčiau – Žemės ūkio ministerijoje. Daugiau nei metus NŽT vadovavęs Danielius Kuprys iš pareigų atleistas rugpjūtį, Vyriausiajai tarnybinės etikos komisijai nusprendus, kad jam nuolat kyla interesų konfliktas, nuomojantis žemės sklypus 13-oje iš 50 NŽT padalinių prižiūrimų teritorijų. 2015 metų pabaigoje tuometinė NŽT vadovė Daiva Gineikaitė būdama neblaivi sukėlė avariją, ji savo noru pasitraukė iš pareigų. 2016 metų balandį Specialiųjų tyrimų tarnyba (STT) sulaikė NŽT direktoriaus patarėją Gintarą Joną Furmanavičių.