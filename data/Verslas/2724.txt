Seimas, penktadienį svarstydamas strateginių įmonių įstatymų pataisas, atmetė Ekonomikos komiteto išvadą ir 35 balsais „už“, po 34 – prieš ir susilaikius, nepritarė konservatoriaus Lauryno Kasčiūno pataisai. Parlamentaras tikino, kad yra įmonių, pavyzdžiui, Ignalinos atominė elektrinė, kur profsąjungoms vadovauja ne Lietuvos piliečiai. Jie nedirba įmonėje ir negali būti tinkamai patikrinti. Konservatorius Audronis Ažubalis tikino, kad tokia pataisa „suteikia daugiau galimybių Lietuvos valstybei apsiginti nuo galimų neramumų kėlėjų profsąjungose ir pasižiūrėti, kas vadovauja vienai ar kitai profsąjungai, kuri yra įsisteigusi strateginėse įmonėse“. „Visi puikiai žinome iš istorijos, kad profsąjungos dažnai yra taikiniai ne tik nusikalstamų grupuočių, bet ir trečiųjų šalių įtakoti“, – pareiškė A. Ažubalis. Nacionalinio saugumo ir gynybos komiteto vadovas Vytautas Bakas tikino, kad „nacionalinio saugumo interesas yra laisvai veikiančios profesinės sąjungos. „Bus galima nepritarti žmonių išrinktam pirmininko paskyrimui, įsivaizduokite, mes, pritarę tokioms pataisoms, pažemintume savo valstybę prieš visą civilizuotą pasaulį. Pabrėžiu, ne tik vienoje, bet, maždaug, apie 20 įmonių galima būtų tikrinti visus vadovus“, – teigė V. Bakas. Galutinis balsavimas numatytas po pietų.