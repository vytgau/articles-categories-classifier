Bendrovė, kurios pavadinimas neskelbiamas, įtariama nelegaliai prekiavusi lenkiška kiaulienos skerdiena, mėsa aprūpindavusi daugelį Kauno turgaviečių, smulkius prekybininkus, kai kurias Kauno rajono įmones. Bendradarbiaujant su Lenkijos policija, kratos atliktos ir Lenkijoje, skerdieną tiekusioje įmonėje. Kratų metu paimti dokumentai, kompiuteriai, grynieji pinigai. Plataus masto ikiteisminiame tyrime įtarimai pareikšti dviem Lietuvos piliečiams, jie įtariami apgaulingu apskaitos tvarkymu, sukčiavimu, turto pasisavinimu. „Įtariamųjų skaičius šiame tyrime plėsis, o tiksli biudžetui padaryta žala bus nustatyta atlikus bendrovių ūkinių finansinių veiklų tyrimus“, – sakė prokuroras Donatas Puzinas. FNTT tęsia dar kelis ikiteisminius tyrimus dėl dar kelių didelių bendrovių, galbūt nelegaliai prekiavusių mėsos skerdiena.