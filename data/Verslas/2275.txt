Dėl to ji dar vadinama Keltų tigru, o airiai ne tik gali pasigirti solidžiais atlyginimais, bet ir augančia ekonomika. Tačiau net ir šoklus tigras ne kartą buvo sušlubavęs, mat mažų šalių ekonomika itin jautri išoriniams veiksniams bei pokyčiams. Tam, kad tigro iltys išliktų aštrios šiandien šalis mina naujos strategijos keliu. Airiai telkiasi visame pasaulyje ir žūtbūt bando suvilioti pasaulio įmones steigti padalinius Airijoje. Apie tai idėjų ir pokyčių konferencijoje pasakojo „ConnectIreland” programos, vykdančios šią misiją, vykdomoji direktorė Joanna Murphy. Pakilime bloškėsi žemyn Joanna Murphy pasakojo, kad iki tol stabiliai augančiai Airijai 2008 m. užklupusi krizė kirto itin skaudžiai. „Po nuolatinio kilimo mums atrodė normalu, kad viskas puiku, turėjome augimo mentalitetą, keitėme darbus, kur daugiau mokėtų, ir galvojome, kad taip ir bus. Tačiau krizė kirto, nedarbas greitai pasiekė 14 proc., nežinojome, ką daryti. Aš buvau mama, atsakinga už savo vaikus, namus, pradėjau galvoti, kur jiems reikės išvykti, nes jie negali gyventi savo šalyje, tačiau Globaliame Airijos ekonomikos forume buvo sugalvota ši „ConnectIreland" idėja. Vyriausybė nusprendė, kad reikia suburti sėkmingus žmones, airius visame pasaulyje“, – pasakoja ji. J. Murphy teigia, kad tuomet svarbiausia buvo išskirti, kas Airijai sekasi geriausiai. „Mes žinome, kad galime pritraukti investicijas, tačiau galvojome, kas mus daro unikalius. Ir supratome, kad net 70 mln. žmonių visame pasaulyje turi airiškų šaknų, galbūt svetur gyvena ankstesnių kartų protėviai. Kodėl gi nesujungus tų 70 mln. žmonių visame pasaulyje“, – idėjos užuomazgas prisimena ji. Sutelkė emigravusius airius „ConnectIreland" išsigrynino savo misiją – mobilizuoti pasaulio airių bendruomenę, kuri galėtų reklamuoti savo gimtąją šalį ir į ją pritraukti užsienio investuotojus. „Pradžioje neturėjome nieko – nei įmonių, nei kontaktų. Mums reikėjo paramos šitai iniciatyvai, ir vienintelis būdas, kaip galėjome veikti, – sukelti kuo daugiau triukšmo, nusiųsti žinią visam pasauliui. Turėjome būti labai ambicingi, suvokti, kad kartu galime kažko pasiekti“, – mena ji. J. Murphy juokiasi, kad, pirma, komanda pradėjo mąstyti ir dirbti kaip rinkodaros mokykloje: „Yra dvi Airijos, kaip ir dvi Lietuvos. Dublinas ir likusi Airija – kaip Vilnius ir likusi Lietuva. Kai kuriose Airijos kaimiškose vietovėse net negalėjo susiburti normalios futbolo komandos. Supratome, kad pats Dublinas gali pats savimi pasirūpinti, taigi vykome į kaimo vietoves ir bandėme susisiekti su vietos veikėjais, šokėjais, kurių klausėme, kas pažįsta gyvenančius, dirbančius užsienyje. Tą buvo labai svarbu padaryti – tada prasidėjo sniego gniūžtės efektas.“ J. Murphy džiaugiasi, kad airių bendruomenė visame pasaulyje susitelkė labai greitai. „Mes pradėjome kalbėti su žmonėmis, politikais, verslininkais, pasakojome apie tai, kuo didžiuojasi airiai, koks didis mūsų palikimas. Ir smagu buvo tai, kad kai paprašydavome tų žmonių, kurie tapatina save su Airija, padėti, beveik visada atsakymas buvo teigiamas. Pirmais metais prie „ConnectIreland" klubo prisijungė 14 tūkst. žmonių, o po penkerių metų jų jau buvo 110 tūkst. Visi dirbo savanorišku pagrindu“, – džiaugiasi. Idėja Lietuvai – ConnectLithuania Šiuo metu milžiniška airių diaspora visame pasaulyje siekia, kad užsienio įmonės, planuojančios plėtrą Europoje, steigtų padalinius Airijoje ar investuotų šioje šalyje, kurtų naujas darbo vietas, išskirtinį dėmesį skiriant Airijos regionams. „Užsienyje gyvenantys airiai pritraukia organizacijas, pasakoja jiems apie šalies sėkmę, galimybes. Taip pat turime stendus Airijos oro uostose apie mūsų veiklą, o, pavyzdžiu, Dublino oro uostas net neėmė už tai iš mūsų pinigų“, – apie vienybę ir susitelkimą bendram tikslui kalba ji. J. Murphy teigia, kad vienybę, bendras idėjas ir iniciatyvumą ji įžvelgia ir lietuviuose, todėl pateikė mūsų šaliai pasiūlymą.  „ConnectLithuania" – toks būtų mūsų pasiūlymas Lietuvai. Ryšių kūrime ir bendruomenės sutelkime slypi didelė jėga. Kai pleti ryšius, turi vis daug daugiau draugų pasaulyje, palieki didesnį pėdsaką pasaulyje, tai padeda jaustis pastebėtam ir privilegijuotam“, – patarė Lietuvai. „ConnectIreland" šiuo metu kuria per 3 tūkst. darbo vietų Airijoje, garantuojančių 1,6 mlrd. eurų įplaukas į Airijos iždą BVP pavidalu.