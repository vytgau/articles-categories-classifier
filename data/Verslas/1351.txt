Šiuo metu valstybės parama būstui įsigyti jaunoms šeimoms gali būti teikiama tik vertinant pajamas ir turtą. Subsidiją būsto kredito daliai apmokėti siūloma skirti šeimoms iki 35 metų. 15 proc. subsidiją gautų dviejų ar daugiau asmenų šeima, 20 proc. – šeima, auginanti tris ar daugiau vaikų. Taip pat siūloma nustatyti iki 87 tūkst. eurų būsto kredito sumą, nuo kurios skiriamos minėto dydžio subsidijos. Kartu siūloma leisti iki 15 proc. būsto kredito sumos panaudoti žemės sklypui pirkti, o subsidiją – pradiniam įnašui padengti. Projekte numatyta įpareigoti jauną šeimą grąžinti subsidiją, jeigu už kreditą įsigytą būstą norima perleisti kito asmens nuosavybėn per pirmus 5 metus nuo būsto įsigijimo. Remiantis projektu, šiemet parama nebūtų skiriama įsigyjant būstą Vilniaus, Kauno, Klaipėdos, Šiaulių, Druskininkų, Neringos ir Trakų miestuose, taip pat dalyje Palangos miesto. Šiemet paramai numatyta 2 mln. eurų – planuojama suteikti subsidiją 135 jaunoms šeimoms, 2019 metų poreikis – 8,76 mln. eurų (590 jaunų šeimų), 2020 metų poreikis – 8,15 mln. eurų (548 jaunoms šeimoms). Projektą Seime numatoma svarstyti šių metų kovą, o įsigalioti jis turėtų nuo liepos 1 dienos.