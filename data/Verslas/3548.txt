Premjero patarėjas tarptautinės politikos klausimais Deividas Matulionis dienraščiui teigė, kad aptariant problemą turėtų dalyvauti Energetikos, Finansų, Vidaus reikalų, Užsienio reikalų, Krašto apsaugos, Aplinkos ministerijų ir už radiacinę saugą atsakingų institucijų atstovai. Vidaus reikalų ministro patarėjas Karolis Vaitkevičius pažymi, kad nors Baltarusija tikina, esą elektrinė bus saugi, Lietuva turi būti pasirengusi įvairiems scenarijams. „Aktualiausi klausimai yra pasirengimas taikyti radiacinės saugos ir sveikatos apsaugos specialistų nustatytus apsaugomuosius veiksmus, kad būtų apsaugoti gyventojai ir iki minimumo sumažintas atsitiktinių ir nulemtųjų jonizuojančiosios spinduliuotės sukeltų reiškinių galimas poveikis“, – ministro Eimučio Misiūno poziciją perdavė K. Vaitkevičius. BNS pirmadienį skelbė, kad Baltarusijos energetikos ministerijos teigimu, gruodžio 2 dieną sumontuotas Astravo AE antrojo reaktoriaus korpusas. Pirmąją branduolinę jėgainę Baltarusijoje statanti Rusijos valstybinė branduolinės energetikos korporacija „Rosatom“ liepos mėnesį skelbė, jog abu Astravo AE reaktoriai turėtų pradėti veikti 2020 metų vasarą. Lietuva kaltina Minską, kad Astravo jėgainė netoli Vilniaus statoma nesaugiai, nesilaikant tarptautinių įsipareigojimų.