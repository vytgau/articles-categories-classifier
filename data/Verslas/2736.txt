Praėjusių metų vasario 1 d. tai numatantį įsakymą pasirašė koncerno „MG Baltic“ prezidentas Darius Mockus. Apie tai paskelbta netrukus po to, kai dėl ryšių su tuometiniu koncerno viceprezidentu Raimondu Kurlianskiu buvo atleistas Valstybinės mokesčių inspekcijos viršininkas Dainoras Bradauskas. Ar nenutilus skandalui kovo pabaigoje plačiajai visuomenei mažai žinomas Vytauto Didžiojo universiteto profesorius Liudas Mažylis Berlyno archyvuose rado akto originalą. Tačiau atidžiau pasigilinus į milijono gavimo sąlygas, paaiškėjo, kad jis negali pretenduoti į pinigus. Teisiškai aktas yra Vokietijos valstybės nuosavybė ir negali būti perduotas Lietuvai. Iki vasario 16 d. likus kiek daugiau nei mėnesiui DELFI pasidomėjo, kas bus su žadėtu 1 mln. Eur. Į koncerno prezidentui D. Mockui adresuotą prašymą pakomentuoti situaciją „MG Baltic“ korporatyvinių reikalų ir komunikacijos direktorius Tadas Marčiukaitis atsakė taip: „Neatmetame galimybės, kad tebevykstant iniciatyvai „Sugrąžinkime Nepriklausomybės Akto originalą Lietuvai“ Vasario 16–osios Akto originalas bus surastas ir perduotas Lietuvai. Tokiu atveju milijonas eurų bus išmokėti dokumentą Lietuvai sugrąžinusiam asmeniui ar asmenims. Jei iki 2018 metų Vasario 16–osios dokumentas nebus surastas ir perduotas, pradėsime naują iniciatyvos etapą – milijonas eurų bus skirtas Lietuvos Nepriklausomybės istorijos tyrimams. Apie tikslesnę šio proceso formą ir turinį dar anksti kalbėti, nes vilties užbaigti pirmąjį etapą sėkmingai nesame praradę. Dėl tikslaus lėšų panaudojimo spręstų autoritetingi specialistai.“ Esą apie galimą tolesnę iniciatyvos formą ir turinį bus informuota viešai, o kol kas daugiau informacijos suteikti negalime. Paklaustas, ar per mėnesį dar įmanoma surasti kitą akto egzempliorių, L. Mažylis leido suprasti, kad taip nutikus per daug nenustebtų. „Aš kaip tik visiškai prieš pora dienų sau susikonstravau tokią versiją, kad gali būti, jokio kito nėra, neminint to, kuris pernai kovo 29 d. atsirado Berlyne. Tai maždaug 50 proc. tikimybė. Kita 50 proc. tikimybė, kad galėtų egzistuoti dar vienas su visais 20 parašų. Bet dėl jo aš abejoju, ar tai nebūtų kompiliacija“, – kalbėjo profesorius. Perklaustas, kokia tai kompiliacija, mokslininkas užsiminė apie vieno iš autorių knygą, parašytą prieš kažkiek metų: „Ten jis rašo, kad tas egzempliorius, kuris toks su didele klaida „Lietuvos Tyraba“ (turėtų būti „Taryba“, – aut. past.), ne „kuo greičiau“, o „kuo graičiau“, kad tai yra sukonstruota, sulipdyta iš ne vieno dokumento. Taigi, reiškia, egzistavo įrašas Lietuvos tarybos protokolų knygoje, tekstas identiškas tam, kuris atsirado Berlyne. Tai štai toks minimalistinis scenarijus, kad tas, kas atsirado, jau atsirado. Bet yra ir kitų scenarijų. Juk mes seniai žinome, kad dar po kažkiek metų, turbūt apie 1930–uosius, išsirutuliojo versija, kad egzistuoja vadinamasis Jono Basanavičiaus egzempliorius. Taip irgi gali būti ir čia jokių naujienų, kiek žinau, mes per tą laiką nieko nepatyrėme. Nuo kovo 29 d. mes nesužinojome nieko daugiau, ar egzistuoja kitas, ar kiti egzemplioriai.“ Į klausimą, ar labai nustebtų, jei vis dėlto dar vienas akto originalas, atsirastų, L. Mažylis atsakė taip: „50 proc. tikimybė yra daug. Stebėtis čia nebūtų ko.“ Mokslininkas teigiamai vertino koncerno „MG Baltic“ iniciatyvą neatsiradus kitam akto originalui lėšas skirti moksliniams tyrimams. Tačiau kas ir kaip turėtų nuspręsti kokiems, kas turėtų būti tie „autoritetingi specialistai“, kuriuos mini koncernas? „Manyčiau, kad kompetentingus specialistus turėtų parinkti tas, kas ruošiasi tą sumą skirti. Iš konteksto suprasčiau, kad jie skirs kam? Tolesniems tyrimams. Labai gerai. Skiriančio lėšas nuožiūra turi būti suformuota kompetentinga komisija, taryba ar dar kažkas, kuri turėtų autoritetą, pageidaučiau, kad visos visuomenės akyse ir kad jinai jai reiktų palinkėti sėkmės, kad tas lėšas paskirstytų sėkmingai. Esu girdėjęs, kad pasaulyje ir Lietuvoje tokių dalykų yra vykę. Gal tai ir būtų sveikintina trajektorija“, – kalbėjo pernai išgarsėjęs istorikas. Jei pinigų būtų pasiūlyta skirti jo tyrimams, tokį pasiūlymą jis esą svarstytų: „Galiu atsakyti tik taip: jei į tą tarybą ar komisiją įeitų asmuo, kuris pats po to pretenduotų į tas lėšas, tai, mano galva, čia jau būtų tikrai neetiška. O jeigu ta kompetentinga komisija tarp kitų tyrėjų ką nors pasiūlytų ir Liudo Mažylio neformaliai tyrėjų grupei, dar kartą pabrėžiu, ne kaip premija už kokį nors suradimą, tačiau kalba eitų apie ateities tyrimus, tai tokie pasiūlymai visada yra svarstomi.“ Neoficialiomis žiniomis, koncernas „MG Baltic“ yra bendravęs su kai kuriais Lietuvos mokslininkais dėl to, kam ir kaip galima būtų padalinti žadėtą prizą, tačiau į klausimą, kas galėtų būti tie „autoritetingi specialistai“ neatsakė.