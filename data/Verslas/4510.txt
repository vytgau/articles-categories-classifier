Bendrovės „Klaipėdos nafta“ valdomoje stotyje įrengtos 5 po 1 tūkst. kubų talpos talpyklos, iš jų SGD bus perkraunamos į autodujovežius. Stotyje įrengtos dvi SGD dujovežių pripylimo aikštelės, taip pat bus galima SGD perpilti į laivus-dujovežius. SGD paskirstymo stotį statė Vokietijos „PPS Pipeline Systems“, kuri už 33,3 mln. eurų 2014 metais nutiesė ir SGD terminalo dujotiekį, bei jos partnerė Čekijos „Chart Ferox“. Europos Komisija pernai liepą SGD skirstymo stočiai skyrė 4 mln. eurų, dar 20,4 mln. eurų paskolą „Klaipėdos naftai“ šiam projektui ir naftos terminalo plėtrai suteikė Šiaurės investicijų bankas (ŠIB). Naujoji stotis jau išbandyta kiek anksčiau - spalio viduryje autodujovežiais jas išvežė dujų prekybos bendrovė „Litgas“, patiekusi dujas Lenkijos dujų tiekimo įmonei „Duon“. Ateityje numatyta galimybe stoties pajėgumus išplėsti iki 10 tūkst. kubų.