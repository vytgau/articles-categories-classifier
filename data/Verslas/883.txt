Tam bus skirta ir dar daugiau lėšų – vien kiemų remonto darbams šiemet skirta 2 mln. eurų. Daugiabučių rajonuose, kur gyvena daugiausiai vilniečių, darbai užvirs jau balandžio viduryje. „Prieš dvejus metus pradėta įgyvendinti gyvenamosios aplinkos gerinimo programa pasiteisino. Šiemet suremontuosime apie 350 įvažiavimų į daugiabučių kiemus, nutiesime 20 kilometrų naujų šaligatvių, išasfaltuosime net apie 80 km gatvių“, – pranešime žiniasklaidai cituojamas miesto meras Remigijus Šimašius. Įvertinus realią situaciją kiemuose visame mieste, pirmiausiai sutvarkomi prasčiausios būklės kiemai, kuriais naudojasi daugiausiai vilniečių ir vadinamieji „tranzitiniai“ kiemai. Jie bus tvarkomi atsižvelgus į pateiktus gyventojų prašymus. Planuojama, kad pirmieji įvažiavimų į kiemus remontai prasidės birželį – Žirmūnuose, Pašilaičiuose, Rasose, Žvėryne, Paneriuose. Balandžio viduryje prasidės ir kasmetinis pavasarinis gatvių asfaltavimas. Įvairiose sostinės seniūnijose planuojama sutvarkyti apie 80 km gatvių, beveik 10 km iš jų yra žvyrkeliai. Gatvių asfaltavimui šioje kadencijoje skiriamas išskirtinis dėmesys, o per metus išasfaltuojama tiek gatvių, kiek per visą praėjusią tarybos kadenciją. Pirmiausia bus tvarkomos gatvės, kuriomis per parą pravažiuoja daugiausia asmeninių arba viešojo naudojimo transporto priemonių, kur daugiausia provėžuotų arba jau anksčiau remontuotų vietų ir nelygumų. Gyvenamosios aplinkos gerinimo programai ir saugaus eismo užtikrinimui šiemet skirta daugiau kaip 16 mln. Eurų. Prieš dvejus metus sostinėje po daugelio metų pertraukos buvo pradėti kloti visiškai nauji šaligatviai, remontuojami susidėvėję. Sulaukus daugybės teigiamų atsiliepimų, šiemet bus paklota 20 km naujų šaligatvių Senamiesčio, Šnipiškių, Grigiškių, Žvėryno, Žirmūnų, Vilkpėdės, Verkių, Antakalnio, Pašilaičių, Karoliniškių, Lazdynų, Justiniškių, Naujininkų, Naujosios Vilnios ir Rasų rajonuose. Pasitarus su vietos bendruomenėmis, jie bus įrengiami ten, kur gyvena daugiausiai žmonių, kur jų labiausiai trūko ir keliukai jau seniai buvo išminti pačių gyventojų, taip pat prie viešojo transporto stotelių, mokyklų, perėjų. Taip pat bus suremontuota ir 16 km susidėvėjusių šaligatvių visuose Vilniaus rajonuose. Šaligatvių įrengimo ir remonto darbams šiemet skirta apie 900 tūkst. eurų. Šiemet savivaldybė planuoja nutiesti beveik tris kartus daugiau dviračių takų nei pernai – iki 30 kilometrų. Nuo Senojo Pilaitės kelio iki Sietyno gatvės bus įrengtas naujas beveik kilometro ilgio dviračių takas ir šaligatvis. Jis taps jungtimi su baigiamais projektuoti daugiau kaip 5 km ilgio kokybiškais dviračių ir pėsčiųjų takais palei T. Narbuto gatvę, sujungsiančiais Pilaitę su Konstitucijos prospektu. Darbus čia planuojama pradėti antroje metų pusėje. Šiemet bus pabaigti tiesti Laisvės prospekto dviračių ir pėsčiųjų takai, bus įrengtos jungtys palei L. Asanavičiūtės g., taip pat bus sutvarkyti dviračių takai Kairėnų ir Santaros gatvėse, palei Vilnios krantinę, atnaujinta danga take link Žaliųjų ežerų, paženklintos dviračių juostos Naugarduko bei Kęstučio g. Šįmet planuojama įrengti naują, daugiau kaip 1,5 km ilgio dviračių taką ir Žirmūnuose – tarp Kareivių g. ir Šilo tilto, taip pat 800 m jungtį tarp Žirmūnų g. ir vilniečių pamėgto Eurovelo tako palei Nerį. Dar šiemet bus pradėti tiesti nauji dviračių takai palei Neries krantines, taip pat šalia Linkmenų gatvės, tarp Ozo ir Upės gatvių – Neries Senvagės teritorijoje. Netrukus bus baigti projektuoti ir takai palei Žalgirio ir Rinktinės gatves bei Širvintų gatvėje, Giedraičių ir Fino gatvėse. Per dvejus aplinkos gerinimo programos metus sostinėje buvo išasfaltuota apie 88 km gatvių (2016 m. –34 km, 2017 m. 54 km), iš jų 18 km žvyrkelių (2016 m. 8 km, 2017 m. 10 km), sutvarkyta apie 700 ( 2016 m. 440 įvažiavimų į kiemus, 2017 m. 260 įvažiavimų į kiemus), paklota apie 14 km (2016 m. 9 km, 2017 m. 5 km) naujų šaligatvių, suremontuota apie 12 km ištrupėjusių. Kur ir kaip miestas atsinaujins šiemet, galite pamatyti interaktyviame žemėlapyje.