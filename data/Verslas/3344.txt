„Europos Komisija informavo, kad principinis sprendimas dėl kompensacijų skyrimo priimtas“, – sako prezidentė ketvirtadienio rytą Prezidentūros išplatintame garso įraše. Anot Prezidentūros pranešimo, Europos Komisijos pirmininkas Jeanas-Claude‘as Junckeris (Žanas Klodas Junkeris) informavo, kad, įvertinus Lietuvos žemdirbių patirtus nuostolius ir išnagrinėjus galimybes juos atlyginti, nuspręsta Lietuvos ūkininkams suteikti išskirtinę neatidėliotiną paramą. Teigiama, kad sprendimai dėl konkrečios kompensavimo sumos bus priimti artimiausiu metu. Dėl liūčių padarytų nuostolių daugiau nei dešimtyje Lietuvos savivaldybių šiemet buvo paskelbta ekstremali situacija. Pirminiais Žemės ūkio ministerijos duomenimis, žemdirbių nuostoliai siekė apie 40 mln. eurų, tačiau Žemės ūkio rūmai skaičiuoja, kad jie gali siekti daugiau nei 200 mln. eurų. Vyriausybei paskelbus ekstremalią situaciją visoje šalyje, spalį ji kreipėsi į Europos Komisiją, prašydama padengti nuo liūčių nukentėjusių žemdirbių nuostolius. Rugpjūčio-rugsėjo mėnesiais Lietuvoje iškrito maždaug dvigubai daugiau kritulių nei metinė jų norma. Apsemti ar neįvažiuojami plotai sudaro virš 140 tūkst. hektarų žemės, kai kuriose savivaldybėse nenuimta daugiau kaip 50 proc. derliaus.