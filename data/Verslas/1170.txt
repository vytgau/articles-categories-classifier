Europos bei Amerikos informacinių technologijų kompanijos krito atitinkamai -2,28 bei -2,11 proc., po to kai žiniasklaida praėjusios savaitės pabaigoje apkaltino „Facebook Inc“ nutekinus 50 mln. savo vartotojų duomenis be jų sutikimo analitikos kompanijai, kuri šia informacija pasinaudojo, kad galėtų padėti D. Trumpui laimėti JAV prezidento rinkimus 2016 m. Kompanija jau anksčiau buvo kaltinama tuo, kad Rusija pasitelkdama klaidingas naujienas per „Facebook“ socialinius tinklus skleidė melagingą informaciją, apie D. Trumpo varžovus rinkimuose, o šią informaciją galėjo matyti nuo 125 iki 150 mln. socialinio tinklo vartotojų. Pirmadienį kompaniją pasiekė dar viena pasipiktinimo banga, po to kai nei vienas iš aukščiausių „Facebook“ vadovų nesugebėjo padaryti oficialaus pranešimo, reaguodamas į nuo šeštadienio bręstančią krizę. Dėl skaidrumo stokos „Facebook Inc“ akcijos vertė pirmadienio sesijos metu krito -6,77 proc., arba labiausiai nuo 2014 m. kovo. Tvyrant nerimui dėl besitęsiančio JAV importo tarifų klausimo eskalavimo, Europos žaliavų kompanijos vakar krito -1,79 proc., Amerikos -1,69 proc., o ketvirtą sesiją besitraukianti geležies rūdos kaina antradienį krito žemiau 80 JAV dolerių už toną lygio (-0,75 proc.). Vakar pasirodė informaciją, kad D. Trumpo administracija šią savaitę planuoja įvesti 60 mlrd. JAV dolerių vertės importo tarifų, tiesiogiai susietų su Kinija, siekdama nubausti Pekiną už intelektualinės nuosavybės teisių pažeidimus prieš Amerikos kompanijas. Negalutiniame prekių sąraše, kuriam planuojama įvesti tarifus, yra iš Kinijos importuojama elektronika, bei drabužiai. JAV prezidento administracija taip pat yra pasiryžusi apriboti Kinijos investicijas Amerikoje. Kinijos premjeras, kuris mėnesio pradžioje pažadėjo, kad šalis imsis atitinkamų veiksmų, reaguodama į JAV primetamus prekybos apribojimus, šiandien ryte paskelbė, kad Kinija dės pastangas dar labiau atverdama savo šalies ekonomiką ir pažadėjo mažinti importo į šalį tarifus bei mokesčius. Šalies premjeras taip pat vengė kaltinimų, dėl Kinijoje vyraujančios praktikos keisti tarptautinių kompanijų naudojamas technologijas į Kiniškas ir pažadėjo skirti didesnį dėmesį intelektualinės nuosavybės apsaugai. Tuo tarpu didieji JAV prekybininkai, įskaitant „Walmart Inc“ (-1,93 proc.) bei „Amazon.com“ (-1,70 proc.) vakar perspėjo D. Trumpą, kad šąlantys tarptautiniai santykiai tarp dviejų didžiausių pasaulio ekonomikų paskatins produkcijos kainų bei verslo kaštų augimus Amerikoje, bei neigiamai paveiks kompanijų akcijų kainas. Azijos rinkoms laukiant naujų JAV importo tarifų Kinijai įvedimo, dauguma regiono indeksų šiandien ryte judėjo neigiama kryptimi. 08:11 val. Japonijos NIKKEI 225 traukėsi -0,53 proc., Kinijos CSI 300 -0,11 proc., Australijos ASX 200 -0,39 proc., o Pietų Korėjos KOSPI augo +0,44 proc. Valiutų rinkos Spaudoje pasirodę pranešimai, kad pasiektas susitarimas Brexit derybose dėl dviejų metų trukmės pereinamojo laikotarpio, kuomet 2019 m. Britanija išstos iš Europos Sąjungos paskatino euro bei Britanijos svaro stiprėjimą JAV dolerio atžvilgiu. Po vakar užfiksuoto +0,78 proc. augimo GBP/USD kursas šiandien ryte 08:15 val. neženkliai krito iki 1,4034 lygio (-0,09 proc.), o vakarykštę prekybos sesiją +0,48 proc. augimu baigęs EUR/USD kursas tuo pat metu fiksavo -0,06 proc. dienos kritimą iki 1,2341 lygio. USD/JPY antradienio rytą augo +0,39 proc. iki 106,3 rinkai tebesiruošiant rytoj vyksiančiam FED susitikimui, bei vertinant Japonijos Prekybos Ministro pasisakymus, kad šalis turės tarifų taikymo išimčių importuodama į JAV aliuminio bei plieno produktus. Baltijos vertybinių popierių rinka Baltijos vertybinių popierių rinkoje vakar sugeneruota 6,128 mln. Eur apyvarta. Absoliuti dauguma apyvartos buvo sugeneruota Talino biržoje, kurios indeksas augo +0,6 proc. Tuo metu Rygos indeksas stiebėsi +0,27 proc., o Vilniaus krito -0,06 proc. „Olympic Entertainment Group“ pozicijoje vakar buvo perleista daugiau nei 1,4 proc. bendrovės akcijų kainos rėžyje tarp 1,9 – 1.91 Eur, o po prekybos sesijos, kurios apyvarta pozicijoje perkopė 4,154 mln. Eur metu, akcijos kaina neužfiksavo kainos pokyčio ir išsilaikė ties 1,905 Eur lygiu. Dalis pinigų už parduotas „OEG“ akcijas nugulė kitose Talino rinkos pozicijose: išaugus aktyvumui „Tallinna Kaubamaja Grupp“ akcijų kaina augo +0,5 proc. iki 10,15 Eur lygio, „LHV Group“ stiebėsi +2,31 proc. iki 11,05 Eur, o „Merko Ehitus“ augo +4,72 proc. iki 11,1 Eur kainos. Išaugusio aktyvumo sulaukta ir „Šiaulių banko“ pozicijoje, kurioje akcijos kaina pirmadienį augo +0,65 proc. iki 0,62 Eur kainos lygio. „Olainfarm“ kaina vakar krito -2,27 proc. iki 8,6 Eur lygio, o po prekybos sesijos uždarymo bendrovė paskelbė, kad vasario mėnesio pajamos augo 33 proc. lyginant su tuo pačiu laikotarpiu pernai ir sudarė 10,69 mln. Eur.