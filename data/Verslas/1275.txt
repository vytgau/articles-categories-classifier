Ketvirtadienį projektą pristatęs finansų viceministras Darius Sadeckas pažymėjo, kad šiuo teisės aktu yra siekiama įgyvendinti 2017 m. gegužės 19 d. Konstitucinio Teismo nutarimą. Juo pripažinta, kad iki šiol galiojančios įstatymo nuostatos, pagal kurias fiziniam asmeniui bankrutavus nurašomi neįvykdyti reikalavimai atlyginti nusikalstamomis veikomis padarytą žalą, prieštarauja Konstitucijos nuostatai, numatančiai, kad asmeniui padarytos moralinės ir materialinės žalos atlyginimą nustato įstatymas, taip pat konstituciniam teisingumui ir teisinės valstybės principams. Pasak viceministro, šiuo tikslu projekte yra nustatoma, kad reikalavimai atlyginti nusikalstamomis veikomis padarytą žalą nebus nurašomi dėl fizinio asmens bankroto. Taip pat siekiama įgyvendinti 2015 metais Ūkio ministerijos atliktos įstatymo stebėsenos rekomendacijas, pašalinant per penkerius įstatymo taikymo metus praktikoje išryškėjusius teisinio reguliavimo trūkumus. „Šiuo tikslu įstatymo projekte siūloma įtvirtinti teismų praktikoje jau pripažintą galimybę viename procese bankrutuoti keliems bendro turto ir prievolių siejamiems fiziniams asmenims“, – sakė D. Sadeckas. Projektu siūloma įtvirtinti galimybę keliems asmenims priklausantį turtą parduoti kaip vieną objektą tais atvejais, kai bent vienas iš bendraturčių bankrutuoja, o iš kitų išieškojimą vykdo antstoliai. Pasak viceministro, tokiu būdu nereikės turto dalinti ir parduoti dalimis, dėl ko gaunama mažesnė kaina. Pataisomis taip pat siūloma nustatyti turinio reikalavimus bankroto administratoriaus išvadai dėl mokumo atkūrimo plano ir kreditoriams teikiamoms ataskaitoms dėl mokumo atkūrimo plano vykdymo. Taip, D. Sadecko teigimu, bus užtikrinama, kad administratoriaus išvadoje ir ataskaitose būtų pateikti visi teismams, kreditoriams ir pačiam fiziniam asmeniui reikalingi duomenys. Minėtų Ūkio ministerijos stebėsenos rekomendacijų įgyvendinimui taip pat siūloma tikslinti procesinių veiksmų atlikimo terminus, nustatant objektyviai pagrįstą jų trukmę. Dar vienas teikiamo projekto tikslas – sudaryti sąlygas tinkamai įgyvendinti 2015 m. gegužės 20 d. Europos Parlamento ir Tarybos reglamentą dėl nemokumo bylų. Šiuo tikslu siūloma tikslinti apie fizinio asmens bankrotą kaupiamų duomenų sąrašą bei įstatymą taikyti visoms Lietuvoje nagrinėjamoms fizinių asmenų bankroto byloms. „Tai pagal šiuo metu galiojantį reguliavimą jis negalėtų būti taikomas vadinamoms teritorinėms bankroto byloms, t. y. šiuo metu įstatymo negalėtume taikyti byloms, skirtoms skolininko turtui, kuris yra kitose valstybėse nei Lietuva, realizavimui. Šis įstatymas leistų būtent taikyti įstatymą ir mano minėtoms teritorinėms byloms“, – sakė finansų viceministras D. Sadeckas. Projektui po pateikimo pritarė 85, nė vienas nebalsavo prieš, susilaikė 8 Seimo nariai. Seimo posėdyje šį klausimą siūloma svarstyti balandžio 24 dieną.