Iš pradžių pinigų plovimu ir atsakingas pareigas einančių asmenų papirkinėjimu JAV valdžia apkaltino trečią pagal dydį šalies banką ABLV, o netrukus kovos su korupcija biuro iniciatyva buvo sulaikytas Latvijos centrinio banko prezidentas Ilmaras Rimševičius. Pirmadienį paskelbta, kad Latvijos centrinio banko vadovas įtariamas reikalavęs 100 tūkst. eurų kyšio. Latvijos centrinio banko vadovas Ilmaras Rimševičius įtariamas didelio masto kyšininkavimu, pirmadienį pranešė kovos su korupcija pareigūnai. Korupcijos prevencijos biuro (KNAB) vadovas Jekabas Straumė per spaudos konferenciją sakė, kad su šiuo baudžiamuoju procesus susiję du įtariamieji: aukšto rango Latvijos banko pareigūnas ir vienas fizinis asmuo. Byla yra susijusi mažiausiai 100 tūkst. eurų kyšiu. Vis dėlto ši byla nėra susijusi su Latvijoje veikiančiomis kredito įstaigomis ir JAV Iždo departamento pareiškimais apie įtariamus pažeidimus banke ABLV, nurodė J. Straumė. Pasak pareigūnų, baudžiamasis procesas buvo pradėtas sekmadienį. Penktadienį Latvijos centrinio banko namuose ir biure buvo atliktos kratos, o šeštadienio vakarą KNAB pareigūnai sulaikė I. Rimševičių ir verslininką Marį Martinsoną. Vėliau M. Martinsonas buvo paleistas, o už I. Rimševičiaus paleidimą buvo nustatytas 100 tūkst. eurų užstatas. Šia sumą į valstybės iždą jau sumokėjo vienas šio pareigūno draugas. I. Rimševičius savo sulaikymą vadina neteisėtu. Anksčiau buvo skelbta, kad KNAB tikrina informaciją, kad buvęs nemokumo administratorius Maris Sprūdas ir vienas finansų sektoriaus aukšto rango pareigūnas reikalavo kyšių iš „Norvik banka“ didžiausio akcininko Grigorijaus Guselnikovo. Premjeras Maris Kučinskis pirmadienį po nepaprastojo vyriausybės pasitarimo nurodė, kad nustatant kardomąsias priemones I. Rimševičiui bus mažų mažiausiai uždrausta eiti pareigas. Vyriausybės vadovas pridūrė, kad KNAB pradėtas tyrimas, dėl kurio buvo sulaikytas I. Rimševičius, nėra susijęs su ABLV arba kitomis finansų įstaigomis. Pasak M. Kučinskio, KNAB pradėjo „negailestingą kovą su machinacijomis finansų sektoriuje“. Per savaitgalį įvykiai gerokai pasistūmėjo į priekį. Toliau glaustai apibendrinta šiuo metu susiklosčiusi situacija, rašo DELFI.lv.