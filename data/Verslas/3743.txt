Per trejus metus naujajame centre bendrovė planuoja įdarbinti 25 aukštos kvalifikacijos elektronikos specialistus ir programų sistemų inžinierius, pranešė už užsienio investicijų pritraukimą atsakinga agentūra „Investuok Lietuvoje“. „Lietuvoje jau ketverius metus gaminame produkciją, esame patenkinti šalies specialistų darbo kultūra ir kompetencijomis, todėl nusprendėme, kad Lietuva puikiai tiks vystyti inovatyviausią bendrovės produkciją“, – pranešime spaudai teigė „Kinze“ vykdomasis direktorius Brianas McKownas. Nuo 2013 metų žemės ūkio įrangą Trakų rajone gaminanti „Kinze“ naujame centre Vilniuje kurs mechaninių įrengimų valdymui skirtus elektronikos valdiklius ir programinę įrangą. Šiuo metu „Kinze Manufacturing“ dirba daugiau nei 400 darbuotojų. Bendrovė turi padalinius tik JAV ir Lietuvoje.