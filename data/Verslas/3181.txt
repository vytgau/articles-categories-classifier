Konkurencijos taryba tyrimą pradėjo gavusi Lietuvos nepriklausomų šilumos gamintojų asociacijos prašymą, kuriame nurodoma, kad VKEKK sprendimais galėjo privilegijuoti šilumos gamybos rinkoje veikiančius savivaldybių valdomus centralizuotos šilumos tiekėjus, o nepriklausomus šilumos gamintojus - diskriminuoti. Konkurencijos tarybos pirmininko pavaduotoja Jūratė Šovienė teigia, kad institucija ne kartą mėgino atkreipti VKEKK dėmesį dėl pastarosios sprendimų atitikties Konkurencijos įstatymui. „Kadangi abejonių keliantys sprendimai nebuvo pakeisti, atliksime išsamų tyrimą ir nustatysime, ar rinkos dalyviams kylantys įtarimai dėl skirtingų konkurencijos sąlygų šilumos gamybos rinkoje yra pagrįsti“, - teigia J. Šovienė. Nepriklausomi šilumos gamintojai teigia, kad gyventojai ir verslas permoka už šilumą Lietuvoje, kadangi ją tiekiančios ir gaminančios bendrovės konkuruoja skirtingomis sąlygomis. Pasak juos vienijančios asociacijos prezidento Vytauto Kisieliaus, VKEKK nevykdo pareigos užtikrinti sąžiningą konkurenciją Lietuvos šilumos gamybos rinkoje. „Komisija savo sprendimais ir teisės aktais iškraipė konkurencijos sąlygas šilumos gamybos rinkoje. Ji teikia privilegijas šilumos tiekėjams, o nepriklausomus gamintojus verčia konkuruoti diskriminacinėmis sąlygomis“, - teigia V. Kisielius. Jo teigimu, šiuo metu šilumos tiekėjai kas mėnesį organizuoja šilumos supirkimo aukcionus, patys juose dalyvauja ir konkuruodami gali siūlyti ne visą, o tik dalį šilumos gamybos kainos. „Kitą kainos dalį, į kurią įeina darbuotojų atlyginimai, remonto ar nusidėvėjimo sąnaudos, netgi pelnas, jiems automatiškai kompensuoja vartotojai. Nepriklausomiems šilumos gamintojams tokios kompensacijos netaikomos. Todėl tai sukuria absurdišką situaciją, kai norint laimėti aukcioną, šilumą reikia gaminti pigiau nei kainuoja biokuro žaliava“, - teigia V. Kisielius. Pasak jo, pati VKEKK yra viešai išsakiusi nuomonę, kad dabartinės konkurencijos sąlygos rinkos dalyviams nėra vienodos, tačiau ši institucija iki šios dienos nesiima realių veiksmų situacijai pakeisti. „VKEKK jau ne vienus metus atidėlioja bei vilkina naujos šilumos supirkimo iš nepriklausomų gamintojų tvarkos priėmimą. Ši tvarka užtikrintų vienodas konkurencijos sąlygas ir skaidresnę bei aiškesnę kainodarą už paslaugas mokantiems vartotojams. Gyventojai privalo būti skaidriai informuojami, kiek jie moka už šilumos gamybą ir perdavimą, kiek kainuoja klientų aptarnavimas ir kitos paslaugos“, - tvirtina V. Kisielius. Asociacijos prezidentas teigia, kad delsiant priimti naują šilumos supirkimo tvarką yra proteguojami savivaldybių valdomi šilumos tiekėjai, o vartotojai verčiami permokėti už paslaugą. „Esame už tai, kad sąskaitos gyventojams būtų mažesnės, o konkurencija rinkoje tik didėtų. Akivaizdu, kad konkurencijos bijo ir jai priešinasi šilumos tiekimo bendrovės. Nauja šilumos tvarka ir geresnės konkurencinės sąlygos labai aiškiai atskleistų kai kurių šilumos tiekėjų veiklos neefektyvumą ir užkardytų galimybes jį maskuoti vartotojų pinigais“, - sako V. Kisielius. Jis viliasi, kad Konkurencijos tarybos tyrimas leis greičiau išspręsti skirtingų konkurencinių sąlygų ir gyventojų permokų už šildymą klausimus.