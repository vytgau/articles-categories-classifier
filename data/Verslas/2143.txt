Akcijų kainų nepastovumo rodikliai, metų pradžioje buvę itin žemame lygyje, per pastarąsias keletą prekybos sesijų pastebimai išaugo. Naftos kaina po trijų dienų iš eilės smukimo pakilo 0,87 proc. (iki 67,44 JAV dolerio už barelį), analitikams spėjant, kad JAV sumažėjo žaliavos atsargos. Azijoje šįryt dauguma akcijų indeksų krenta (Kinijos „Shanghai Composite“ -1,79 proc., Honkongo „Hang Seng“ – 0,63 procento). Japonijos NIKKEI vienu prekybos sesijos metu buvo pakilęs daugiau nei 3,5 proc., bet vėliau „bulių“ jėgos išseko (dienos pokytis - +0,16 procento). Japonijos jenos kursas, padidėjus paklausai saugiais laikomiems aktyvams, JAV dolerio atžvilgiu padidėjo 0,35 proc. (iki 109,18 jenų už dolerį), auksas pabrango 0,47 procento. Baltijos šalių biržose pigo beveik visų bendrovių akcijos. Vakar, gerokai išaugus prekybos aktyvumui (bendra dienos apyvarta siekė 3,26 mln. eurų), OMXB indekso vertė smuko net 2,91 procento. Aktyviausiai prekiauta Šiaulių banko akcijomis – jų 386 sandoriais perleista už 657,7 tūkst. eurų, kaina nukrito 4,64 proc., iki 0,576 euro už akciją. Kitų bendrovių, kurių akcijomis prekiauta aktyviausiai, kainos irgi smuko daugiau nei 2 procentais.