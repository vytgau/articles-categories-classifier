Lyginant su pernai, atšvaitų pardavimai padidėjo penktadaliu, o ilguoju laikotarpiu, pasak gamintojų, atšvaitų populiarumas išaugo dar labiau. Teigiama, kad kylančius pardavimus lemia socialinių kampanijų gausa ir besikeičiantis gyventojų požiūris į saugų eismą. Beje, verslininkai aiškina, kad keičiasi ir atšvaitų mados: anksčiau populiarūs buvo ryškūs, spalvoti ir prikabinami atšvaitai. Šiuo metu gyventojai mieliau renkasi švelnesnių spalvų juosteles. Tiesa, gamintojai pastebi, kad atsiranda vis daugiau nekokybiškų, nesertifikuotų atšvaitų, kurie dėl prastų medžiagų yra pigesni ir menkai atspindi automobilių žibintų šviesas. Įspėjama, kad atšvaitas privalo būti sertifikuotas ir pažymėtas C ir E raidėmis arba išgraviruotas trimis trikampiais.