„Nors pavadinime ir yra žodis „egzaminas” nereikėtų bijoti dalyvauti net ir tiems, kurie galvoja, kad ekonomikos iš viso neišmano. Ekonomika mus lydi kiekviename žingsnyje, priimant kasdienius sprendimus – nuo sprendimų važiuoti atostogauti ar įsigyti automobilį, iki darbo paieškos ir mokesčių mokėjimo. Skirkime pusvalandį pasitikrinti savo žinias – bus smagu”, – teigia Nacionalinio egzamino organizatorė, Lietuvos laisvosios rinkos instituto Švietimo centro vadovė Marija Vyšniauskaitė. Nacionaliniam egzaminui klausimus kūrė partneriai – ekonomikos mokytojai, universitetų ekonomikos fakultetai, Lietuvos bankas ir kiti. Organizatoriai žada, kad klausimai bus įveikiami kiekvienam. „Apklausa parodė, kad lietuviams trūksta ekonomikos žinių. Net 81 proc., šalies gyventojų savo žinias vertina prastai arba vidutiniškai, ekonomiką išmano gerokai prasčiau nei kompiuterinį raštingumą ar matematiką. Ne kokią situaciją rodo ir tarptautiniai tyrimai. Vis dėlto mes tikime, kad situacija keičiasi į gerą, tačiau tam reikia visų pastangų – Nacionalinis ekonomikos egzaminas yra mažas žingsnelis pirmyn. Didelis susidomėjimas ir šios iniciatyvos palaikymas rodo, kad žmonės supranta ekonomikos išmanymo svarbą kiekvienam ir visos šalies gerovei”, – sako M. Vyšniauskaitė. Nacionalinio ekonomikos egzamino pradžia šiandien, 11 val., laikyti jį bus galima interneto svetainėje www.ekonomikosegzaminas.lt . Iš viso bus 30 klausimų, geriausieji bus apdovanoti piniginiais ir partnerių prizais.