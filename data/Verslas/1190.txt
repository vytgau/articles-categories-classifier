Nauja šešių eismo juostų gatvė bus 2,8 kilometrų ilgio, turės 2 m pločio skiriamąją juostą ir dvi juostas skirtas viešajam transportui. Šalia bus nutiesti nauji šaligatviai, drieksis modernūs dviračių takai, projektuojama ir požeminė perėja ties Ukmergės g. 240, pranešama Vilniaus savivaldybės puslapyje. Naujoji miesto arterija kirs Kalvarijų, Geležinio Vilko, Ukmergės, Justiniškių gatves ir Laisvės prospektą, pagerindama susisiekimą visoje šiaurinėje sostinės dalyje. „Ilgą laiką pagrindinis gatvių tinklas sostinėje buvo išsidėstęs daugiausiai pietinėje miesto dalyje, todėl šiauriau gyvenantys vilniečiai dažnai patirdavo nepatogumų ir spūsčių. Nutiesus Šiaurinę gatvę, automobilių pralaidumas žymiai padidės“, – apie Šiaurinės gatvės naudą gyventojams kalba miesto vyr. architektas, Miesto plėtros departamento vadovas Mindaugas Pakalnis. Naujoji gatvė bus tiesiama keliais etapais. Iš pradžių bus tiesiama jungtis nuo Vakarinio aplinkkelio iki Fabijoniškių gatvės, rekonstruojant ir Fabijoniškių gatvės atkarpą. Antruoju etapu bus tiesiama gatvė tarp Vakarinio aplinkkelio ir Justiniškių g., įrengiami įvažiavimai į Pušaloto ir Grigalaukio gatves. Ties Pušaloto gatve atsiras nuvažiavimas į greta gatvės esančių daugiaaukščių garažų teritoriją. Trečiajame etape bus tiesiama jungtis nuo Justiniškių g. iki Laisvės prospekto. Čia taip pat bus įrengtos jungtys su Žemynos gatve ir Laisvės pr. bei nuvažiavimai link greta gatvės esančių gyvenamųjų namų. Techninis gatvės projektas bus baigtas iki kitų metų rugsėjo. Tais pačiais metais planuojama pradėti ir gatvės įrengimo darbus. Pirmajam etapui finansuoti bus skiriama 35 mln. eurų ES, Savivaldybės ir Valstybės biudžeto lėšų. Bendra projekto vertė – apie 90 mln. eurų.