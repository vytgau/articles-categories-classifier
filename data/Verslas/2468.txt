1998 m. įrengtas Medininkų pasienio punktas iki šiol remontuotas tik kosmetiškai. Tačiau taip ir liko neliestas daugiausia problemų keliantis Lietuvos teritorijoje esantis dviejų siaurų takų kelio ruožas tarp patikros postų ir Baltarusijos sienos, pareigūnų dar vadinamas „kakleliu“. Dėl jo mažo pralaidumo vairuotojai įvažiuoti į Lietuvą apie parą laukia eilėse Baltarusijos pusėje, kartais ir pačiame „kaklelyje“. Dar 2013 m. tarpžinybinė komisija nusprendė, kad šis punktas turi būti rekonstruotas ir dvigubai išplėstas, o vietoj 4 įrengti 10 eismo juostų. Pasienio kontrolės punktų direkcijos pareigūnai pernai teigė, kad tai bus padaryta iki 2020 m., dabar sako, kad geriausiu atveju rekonstrukcija galėtų būti baigta 2023 m. ir įrengti 8 takai po 4 į abi puses. „Iš pradžių kaina buvo 38 mln. eurų, dabar mes po diskusijų su projektuotojais, su patikrinimus atliekančiomis institucijomis, esam pasiekę tam tikrą kompromisą – 28 mln. Tačiau kaina vis dar yra didelė ir sunku įsivaizduoti, kad greitai tokie pinigai galėtų būti išskirti. Tačiau pats punktas turi sugebėti apdoroti tą transporto srautą, kuris per tas išplėstas juostas įvažiuos“, – sakė laikinasis Pasienio kontrolės punktų direkcijos direktorius Mindaugas Zobiela. Pasak pasienio tarnybos vadovų, pasieniečių punkte galėtų dirbti daugiau, ir dar prieš kelerius metus pageidavo įrengti du papildomus patikros punktus. „Jeigu Pasienio kontrolės punktų direkcija, Susisiekimo ministerija įrengtų papildomas darbo vietas pareigūnams, atvykstant krovininiam transportui, tai mes sugebėtumėm padidinti transporto srautų 30 proc. praeinamumą“, – tikino VSAT vado pavaduotojas plk. Antanas Montvydas. Tačiau Susisiekimo ministerija planuoja, kad po metų bus pradėta pasienio punkto rekonstrukcija, todėl nesutinka, kad dabar būtų įrengti papildomi patikros punktai pasieniečiams. Muitinės departamento direktorius sako, kad pradėjusiam darbą muitinės pareigūnui mokamas 500 eurų atlyginimas. Per metus tarnybą palieka iki 100 darbuotojų, o ateina į ją gerokai mažiau. Kol bus rekonstruotas pasienio punktas jame pareigūnų gali trūkti dar daugiau nei šiandien. „Medininkų postas mums yra prioritetas. Nepaisant to, įvairūs faktoriai įtakoja žmonių skaičių, na, sakykime, pamainos darbuotojų skaičius Medininkuose yra 20 pareigūnų, šiandieną, kiek žinau, yra 13 pareigūnų“, – kalbėjo Muitinės departamento generalinis direktorius Arūnas Adomėnas. Padėtį šiame pasienio punkte vežėjų atstovai aptarė su atsakingų institucijų pareigūnais. „Linavos“ vadovas teigia taip ir neišgirdęs, kad šiame pasienio punkte artimiausiu metu padėtis galėtų gerėti, o jau dabar posto pralaidumas nesiekia 70 proc. „Mes nelabai matom perspektyvų. Kad finansavimo nėra. Rekonstrukcija užtruks penkerius metus, o laikinų priemonių nežadama priimti. Todėl aš labai raginu priimti laikinus sprendimus, nes penkeri metai tai yra didžiulės lėšos ir mes, kaip valstybė, prarasime tranzitinės valstybės patrauklumą, kuo dabar didžiuojamės“, – sakė „Linavos“ prezidentas Erlandas Mikėnas. Vežėjų verslas sukuria 6 proc. bendrojo vidaus produkto. Pasak jų atstovų, vilkikų prastovos neša nuostolius ir valstybei.