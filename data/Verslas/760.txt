Antradienį Europos saugios oro navigacijos organizacija Eurokontrolė pranešė, kad dėl techninių nesklandumų jos administruojamoje Išplėstinėje taktinėje skrydžių srautų valdymo sistemoje, kurioje nuolat atnaujinama informacija apie skrydžius ir jų užlaikymą, gali vėluoti arba būti atidėti apie pusė visų skrydžių. Būdama Eurokontrolės narė, skrydžių valdymo paslaugas Lietuvos oro erdvėje teikianti valstybės įmonė „Oro navigacija“ skrydžių valdymo sistemas yra visiškai integravusi su atitinkamomis Eurokontrolės skrydžių srautų planavimo sistemomis. Įvykus incidentui, „Oro navigacija“ dirbo pagal nenumatytų atvejų planą. Informacija iš Eurokontrolės buvo gaunama per Europos oro kelių tinklo valdytojo (atsakingo už skrydžių srautų planavimą Europoje) specialų operacinį portalą. Įmonės specialistai turėjo skrydžių planus atkurti rankiniu būdu, skrydžių vadovai ir skrydžių srautų valdymo specialistai nuolat telefonu derino informaciją apie atvykstančius orlaivius su kaimyninių šalių skrydžių valdymo centrais. Skrydžių apribojimų nebuvo. Eurokontrolės administruojamos sistemos darbas buvo atkurtas antradienį vėlai vakare ir šiuo metu sistema veikia įprasta tvarka. Eurokontrolės duomenimis, tokie gedimai būna labai reti - antradienio sutrikimas buvo antrasis per pastaruosius 20 metų. Pastarąjį kartą panašaus pobūdžio sutrikimą Eurokontrolė užfiksavo 2001 m. Siekdama, kad panašių įvykių poveikis Lietuvos oro erdvės naudotojams ir įmonės veiklai būtų minimalus, „Oro navigacija” turi parengtus specialius nenumatytų atvejų planus, apimančius visas reikalingas priemones galimoms rizikoms minimizuoti.