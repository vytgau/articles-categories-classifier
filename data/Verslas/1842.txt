Šiaurės, rytų bei pietų Lietuvoje dėl snygio valstybinės reikšmės kelių dangos padengtos plonu sniego sluoksniu, vietomis provėžotos, slidžios. Keliuose dirba kelių priežiūros mechanizmai. Mažesnio eismo intensyvumo rajoniniai keliai drėgni, vietomis provėžoti, padengti prispausto sniego sluoksniu, slidūs, pranešė Automobilių kelių direkcija. Didžiojoje šalies dalyje silpnai sninga, kitur be kritulių. Oro temperatūra nuo 6 iki 11 laipsnių šalčio. Kelias į Rusnę apsemtas iki 65 cm, lengvųjų transporto priemonių eismas draudžiamas. Lengvieji automobiliai, gyventojai apsemtu ruožu keliami specialiomis transporto priemonėmis. Hidrometeorologijos tarnybos duomenimis, dieną daug kur silpnai pasnigs, vietomis formuosis plikledis. Aukščiausia oro temperatūra nuo 2 iki 6 laipsnių šalčio.