Vakar Amerikoje buvo paskelbta, kad vasarį mažmeninių pardavimų rodiklis trečią mėnesį iš eilės neatitiko lūkesčių bei fiksavo stabilų -0,1 proc. kritimą, nors buvo laukiama +0,3 proc. rodiklio augimo. Didžiausią įtaką rezultatų kritimui turėjo degalų pardavimai, kurie vasarį traukėsi -1,2 proc. Tai, kad gyventojai buvo linkę mažiau keliauti iš namų taip pat atsispindėjo specializuotų prekybos centrų (-0,9 proc.), baldų (-0,8 proc.), bei sveikatinimo priemonių ir paslaugų (-0,4 proc.) pardavimuose. Pardavimų augimai vasarį buvo fiksuojami statybinių medžiagų (+1,9 proc.), laisvalaikio prekių (+2,2 proc.) bei drabužių (+0,4 proc.) kategorijose. Automobilių pardavimai antrą mėnesį iš eilės JAV krito -0,9 proc., o tuo tarpu mažmenininkių pardavimų rodiklis, nevertinant automobilių pardavimų užfiksavo +0,2 proc. augimą, tačiau vis tiek atsiliko nuo +0,4 proc. lūkesčių. Nepaisant to, kad vartotojų pasitikėjimas artėja prie ekonomikos ciklo aukštumų, krentantis mažmeninės prekybos aktyvumas signalizuoja grėsmes tvariam infliacijos augimui. Tuo tarpu analitikai skuba raminti, teigdami, kad artimiausiu metu mažmeninės prekybos rezultatams teigiamą įtaką turėtų pradėti daryti mokesčių mažinimas, kurio veikimą turėtų pradėti jausti darbo rinka. Naujienos vakar neigiamai atsispindėjo daugumoje S&P 500 indekso sektorių: žaliavų kompanijos traukėsi -1,32 proc., kasdieninio vartojimo prekių -1,26 proc., pramonės -1,13 proc., sveikatos apsaugos -0,58 proc. Teigiamo pokyčio sulaukta tik komunalinių paslaugų (+0,97 proc.) bei nekilnojamojo turto (+0,1 proc.) sektoriuose. JAV energetikų akcijos vakar krito beveik -0,65 proc., o analogiškos kompanijos Europoje krito -0,84 proc. bei dominavo tarp regiono pardavėjų, po to kai JAV buvo paskelbti savaitiniai naftos rinkos duomenys. Žaliavinės naftos atsargos praėjusią savaitę JAV augo +1,18 proc. iki 430,93 mln. barelių arba sparčiausiai nuo sausio pabaigos ir dvigubai viršijo analitikų prognozes. Savaitinis benzino atsargų kritimas -2,5 proc. iki 244,76 mln. barelių ribos buvo didžiausias nuo rugsėjo pradžios ir prognozes pranoko beveik 6 kartus. Žaliavinės naftos gavyba nenutrūkstamai augo trečią savaitę iš eilės ir pasiekė 10,381 mln. barelių per dieną ribą (+0,12 proc.), o naftos perdirbimas kilo 2 proc., nors buvo tikimasi apimčių kritimo -0,3 proc. Naujienų vakar sulaukta ir iš OPEC, kur vertinant preliminarius duomenis paskelbta, kad gavybos apimčių mažinimą įgyvendinantis kartelis, susitarimą vasarį įgyvendino 147 proc. tai buvo ketvirtas rekordinis mėnuo iš eilės, kuomet OPEC naftos gavybą mažino labiau nei sutarta. Brent rūšies naftos kaina vakar po naujienų paskelbimo neženkliai paaugo ir praėjusios sesijos pabaigoje užfiksavo 64,9 JAV dolerių už barelį kainą (+0,39 proc.), nuo kurios pernelyg nenutolsta ir šiandien ryte. Azijos rinkos ketvirtadienio rytą nuosaikiai augo: 08:29 val. Japonijos NIKKEI 225 fiksavo +0,12 proc. augimą, Kinijos CSI 300 augo +0,10 proc., o Pietų Korėjos KOSPI +0,25 proc. Valiutų rinkos Rami prekyba ketvirtadienio rytą vyksta ir valiutų rinkose: EUR/USD kursas po vakar užfiksuoto -0,13 proc. kritimo šiandien 08:50 val. dienos pokyčio nefiksavo ir laikėsi ties 1,2375 lygiu, o vakar -0,26 proc. kritimą užfiksavęs USD/JPY kursas toliau judėjo žemyn iki 106,02 lygio (-0,30 proc.). Baltijos vertybinių popierių rinka Baltijos vertybinių popierių rinkoje trečiadienį sugeneruota apyvarta perkopė 1 mln. Eur ribą. Vilniaus indeksas augo +0,18 proc., o Rygos bei Talino krito atitinkamai -0,19 ir -0,21 proc. Daugiau nei pusė rinkos apyvartos buvo sugeneruota „Tallink Grupp“ pozicijoje, kur akcijos kaina vakar krito -0,4 proc. iki 1,235 Eur lygio. „AUGA Group“ vakar vakare paskelbė, kad nebetęs bendrovės „Arginta Engineering“ įsigijimo už 6,4 mln. Eur. Už sutarties nutraukimą „AUGA Group“ iki šių metų pabaigos turės sumokėti 715 tūkst. Eur sutarties nutraukimo mokestį.