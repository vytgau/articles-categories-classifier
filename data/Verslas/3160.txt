„INVL Baltic Real estate“ per „Nasdaq“ Vilniaus biržą pranešė, kad ją valdanti įmonė „INVL Asset Management“ gavo „Invaldos INVL“ pranešimą apie ketinimą perleisti iki 22 proc. „INVL Baltic Real Estate“ akcijų, jos gruodžio 20 dienos kaina biržoje vertos 6,9 mln. eurų. Teigiama, kad „Invaldos INVL“ valdyba taip nusprendė trečiadienį. Perleidus 22 proc. „INVL Baltic Real Estate“, jos laisvoje prekyboje esančių akcijų kiekis išaugtų iki 38 procentų. „Laikomės principo, kad kartu su klientais investuojame į mūsų kuriamus ir valdomus produktus, todėl išlaikysime daugiau kaip 10 proc. „INVL Baltic Real Estate“ akcijų. Planuojamas akcijų platinimas turėtų padidinti „INVL Baltic Real Estate“ akcijų likvidumą“, – pranešime spaudai sakė „Invaldos INVL“ prezidentas Darius Šulnis. „INVL Baltic Real Estate“ akcijos būtų perleidžiamos 2018 metais instituciniams investuotojams bei mažmeniniams klientams. Viešas akcijų siūlymas mažmeniniams investuotojams būtų vykdomas tik Lietuvos bankui patvirtinus „INVL Baltic Real Estate“ prospektą, jame būtų nustatyta akcijų kaina bei platinimo tvarka. Be to, „INVL Baltic Real Estate“ siūlo mokamus dividendus padidinti daugiau kaip du kartus – nuo 0,012 iki 0,026 euro akcijai. Šis sprendimas yra pateiktas tvirtinti šių metų gruodžio 29 dieną vyksiančiam bendrovės akcininkų susirinkimui. Naujausiomis „INVL Baltic Real Estate“ prognozėmis, bendrovės grynosios nuomos pajamos šiemet sieks 2,57 mln. eurų ir bus 28 proc. didesnės nei 2016 metais, o kitąmet jos augs 43 proc. iki 3,69 mln. eurų. Įmonės grynųjų aktyvų vertė akcijai turėtų sudaryti 0,5155 euro ir bus 9 proc. didesnė nei 2016 m. pabaigoje, o 2018 metų pabaigoje, įvertinus 0,026 euro akcijai dividendų skyrimo prognozę, ji sieks 0,5285 euro. „INVL Baltic Real Estate“ valdo nekilnojamąjį turtą Vilniuje ir Rygoje: biurų ir komercines patalpas sostinės „Vilniaus vartų“ komplekse, verslo centrą IBC šalia Konstitucijos prospekto bei biurų pastatus Senamiestyje Vilniaus gatvėje, Šiaurės miestelyje, taip pat „Dommo business park“ gamybos, sandėliavimo ir biuro patalpų kompleksą šalia Rygos aplinkkelio. Šių metų lapkričio pabaigos duomenimis, bendrovės valdomo turto plotas buvo 55 tūkst. kv. metrų, vertė – 56 mln. eurų. Nuo praėjusių metų gruodžio „INVL Baltic Real Estate“ veikia kaip uždaro tipo investicinė bendrovė. „INVL Baltic Real Estate“ akcijos kotiruojamos biržos Papildomajame prekybos sąraše.