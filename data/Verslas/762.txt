Pirmuoju etapu bus atnaujinta asfalto danga prasčiausios būklės Savanorių prospekto atkarpoje tarp miesto centro ir Taikos prospekto. Bene didžiausias atsinaujinančio Savanorių prospekto akcentas – ilgiausias Kaune dvikryptis dviračių takas, eisiantis iki pat miesto ribos, kuris vėliau susijungs su Karmėlavos dviračių taku. Šalia dviračių tako eis trinkelėmis grįstas pėsčiųjų takas, pranešė Kauno savivaldybė. Ilgiausias dviračių takas Pranešime žiniasklaidai rašoma, kad naujo pėsčiųjų ir dviračių tako ilgis sieks 6,14 km. Projektuojant pėsčiųjų ir dviračių taką, atsižvelgta ir į žmonių su negalia poreikius. Eismo saugumo užtikrinimui bus įrengti apsauginiai atitvarai, pastatyti kelio ženklai. „Šiuo metu vyksta senos dangos ardymo darbai bei naujo tako pagrindų įrengimas. Dviračių tako plotis varijuos nuo 2 iki 2,5 metrų, o mažiausias pėsčiųjų tako plotis sieks 1,5 metro. Pėsčiųjų takas bus išgrįstas trinkelėmis, o dviračių takas bus asfaltuotas, juos skirs vejos bortelis. Atliktiems darbams bus suteiktas 5 metų garantinis laikotarpis“, - pranešime žiniasklaidai cituojamas Kauno savivaldybės Miesto tvarkymo skyriaus vedėjas Aloyzas Pakalniškis. Pasak A. Pakalniškio, šaligatvio atnaujinimo darbus Utenos gatvės ir Tvirtovės alėjos atkarpoje planuojame užbaigti iki birželio mėnesio. Sekančiu etapu bus sutvarkyta likusi dalis iki pat miesto ribos.  Apsaugos medžius „Visų pirma, sutvarkysime šaligatvius, kad jais patogiai naudotųsi tiek dviratininkai, tiek mamos su vežimėliais ir visi pėstieji. Vasarą eilė ateis prasčiausios būklės gatvės atkarpai nuo centro iki Taikos prospekto, kurią naujai išasfaltuosime“, - teigė Kauno savivaldybės administracijos direktoriaus pavaduotojas Vilius Šiliauskas. Tvarkant šaligatvio zoną bus pasėta nauja veja, įrengtas modernus LED apšvietimas, pakeistos susidėvėjusios troleibusų kontaktinio tinklo atramos. Vykdant statybos darbus bus išsaugomi medžiai. Šalia šaligatvio augantys medžiai bus apsaugoti specialiomis ketaus grotelėmis. Iš viso šįmet Kaune planuojama įrengti apie 20 kilometrų naujų dviračių takų. Dviračių mylėtojams bus pritaikytos J. Pabrėžos, Veiverių, Partizanų, Rasytės gatvės, Baltų ir Savanorių prospektai. Keis šviesoforus Rekonstravus šviesoforines sankryžas Aukštaičių ir Žemaičių gatvėse, šią vasarą planuojama sutvarkyti likusias neatnaujintas Savanorių prospekto šviesoforines sankryžas ties Kovo 11-osios gatve, vadinamąją „Muravos“ sankirta, „aklųjų ir silpnaregių“ bei Savanorių prospekto ir Mituvos gatvių sankryžas. „Iš esmės eismo tvarka Savanorių prospekte nesikeis, tiesiog sankryžos taps labiau matomos, saugesnės ir pralaidesnės. Be to, šviesoforuose bus įdiegti modernūs valdikliai, kurie reaguos į automobilių srautus ir padės užtikrinti, kad eismas vyktų dar sklandžiau“, - teigė Kauno savivaldybės Transporto ir eismo organizavimo skyriaus vedėjas Paulius Keras.