Naftotiekį valdanti bendrovė paskelbė, kad įvykis turės rimtų pasekmių gavybos apimtims – planuojamas sumažėjimas apie 70-100 tūkst. barelių per dieną. Akcijų biržose šventiniu laikotarpiu investuotojų aktyvumas gerokai sumažėjo. JAV technologijų bendrovių akcijų kainos smuktelėjo daugėjant ženklų, kad „Apple iPhone“ pardavimai bus mažesni nei iki šiol tikėtasi. NASDAQ indeksas smuktelėjo 0,34 proc., kitų indeksų pokyčiai buvo artimi nuliui. Azijoje šįryt vyrauja nuosaikus optimizmas – 8.30 val. Lietuvos laiku Japonijos NIKKEI +0,15 proc., Honkongo „Hamg Seng“ +0,16 proc., Pietų Korėjos KOSPI +0,38 procento. Neigiamu pokyčiu išsiskyrė Kinijos „Shanghai Composite“ (-0,80 procento). Paskelbti duomenys rodo, kad lapkritį pramonės sektoriaus bendrovių pelnas augo 14,9 proc. metiniu tempu –gerokai lėčiau nei spalį (25,1 procento). Prieš šventes investuotojai Baltijos šalių biržose buvo aktyvūs – penktadienį prekybos apyvarta siekė 1,86 mln. eurų (OMXB +0,16 procento). Daugiausiai sandorių (116) sudaryta „Silvano Fashion Group“ akcijomis, kaina smuktelėjo 1,05 proc. (iki 2,82 euro). „Tallink Grupp“ akcijų 104 sandoriais perleista už 669,7 tūkst. eurų, kaina nepakito. Bendrovė paskelbė, kad panaudos už dviejų greitaeigių laivų pardavimą gautas lėšas mažinti įsiskolinimams (planuojamų iš anksto grąžinti paskolų suma – 59,6 mln. eurų).