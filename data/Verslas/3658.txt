Žurnalo skaičiavimais, N.Numavičius turtu gerokai lenkia visus kitus, esančius sąraše. Jo turtas yra beveik 2 kartus didesnis nei antrojo vietoje esančio „MG Baltic“ prezidento Dariaus Mockaus, kurio turtas vertinamas 740 mln. eurų. Į trečiąją vietą pakilo 510 mln. eurų turto turintis pagrindinis „Girteka Logistics“ akcininkas Mindaugas Raila, ketvirtas yra buvęs VP grupės akcininkas Žilvinas Marcinkevičius, kurio turtas vertinamas 390 mln. eurų, į penktąją vietą iš pernai užimtos trečiosios nukrito „Achemos grupės“ valdybos pirmininkė Lyda Lubienė - jos turtas vertinamas 351 mln. eurų. Šeštas pagal turtingumą Lietuvos žmogus yra „Kesko Senukų“ įkūrėjas Augustinas Rakauskas (240 mln. eurų), septintas - VP grupės ir Baltarusijos prekybos tinklo „Mart Inn“ akcininkas Mindaugas Marcinkevičius (230 mln. eurų), aštuntas - „Norfos mažmenos“ valdybos pirmininkas Dainius Dundulis (200 mln. eurų). Devintoje vietoje degalinių tinklą valdančios bendrovės „Vaizga“ akcininkas Ivanas Paleičikas (180 mln. eurų), dešimtoje - koncerno SBA prezidentas Arūnas Martinkevičius (170 mln. eurų). Iš sąraše esančių politikų turtingiausias yra Lietuvos valstiečių ir žaliųjų partijos pirmininkas Ramūnas Karbauskis, kurio turtas įvertintas 140 mln. eurų. Pernai milijonierių sąrašo 10-ojoje vietoje buvęs R. Karbauskis šiemet nukrito į 15 vietą, Kauno miesto meras Visvaldas Matijošaitis, kurio turtas vertinamas 135 mln. eurų, sąraše yra 18-as. Bendras 500 turtingiausių žmonių turtas siekia 15,78 mlrd. eurų. 294 sąraše esantys asmenys užaugino savo turto vertę, 136 žmonių turtas sumažėjo, 34 – liko toks pat. Į sąrašą pateko 36 naujokai, minimalus turtas, kurio reikia patekti tarp 500 turtingiausių Lietuvos gyventojų, siekia 2,1 mln. eurų. Žurnalas „Top“ asmenų turtą apskaičiuoja įvertindamas jų valdomų įmonių vertę, taip pat naudojasi visa viešai prieinama informacija apie asmenų valdomą asmeninį turtą, gautas ir deklaruotas pajamas, kitų žiniasklaidos priemonių paskelbtais faktais.