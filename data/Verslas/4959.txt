Iš Kauno į Maljorką turėjęs skristi žemės ūkio ministro atstovas spaudai Remigijus Bielinskas BNS pranešė, kad „Ryanair“ lėktuvo, kuris turėjo skristi virš Prancūzijos, skrydis dėl streiko buvo atidėtas. Pasak jo, keleiviai lėktuve laukia jau daugiau nei dvi valandas. Lietuvos oro uostų atstovė spaudai Indrė Baltrušaitienė BNS sakė, kad lėktuvas turėtų pakilti apie 19 val. „Jie turi gavę apribojimą ir turėtų pakilti iki 18 valandos 54 minučių. Toks apribojimas yra iš Maljorkos oro uosto, skrydis yra atidėtas“, - BNS sakė I. Baltrušaitienė. Pasak jos, informacijos apie kitus atidėtus skrydžius iš Lietuvos oro uostai neturi. Prancūzai antradienį pradėjo streiką dėl Emanuelio Macrono planų įšaldyti atlyginimus ir panaikinti 120 tūkst. darbo vietų. Devynios profesinės sąjungos, atstovaujančios 5,4 mln. darbuotojų, susivienijo ragindamos rengti nacionalinio masto streikus ir demonstracijas. Užsienio žiniasklaida skelbia, kad Prancūzijos oro erdvės darbuotojų streikas paveikė apie 100 tūkst. keleivių, kurių skrydžiai buvo atšaukti. Daugiausiai jų turėjo atšaukti „Ryanair“ - 222, kuriais turėjo skristi apie 40 tūkst. keleivių.