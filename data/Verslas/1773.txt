Lietuvos apeliacinis teismas ketvirtadienį atmetė V. Molio skundą ir paliko galioti Vilniaus apygardos teismo pernai spalį priimtą nutartį. „Sprendžiama, kad ieškinio suma atsakovui (V. Moliui – BNS) laikytina didele ir gali objektyviai padidinti ieškovei (valstybės įmonei „Kelių priežiūra“ – BNS) galimai palankaus sprendimo neįvykdymo riziką. Apeliantas nepateikė teismui pakankamai duomenų, kurie paneigtų pirmosios instancijos teismo nustatytas aplinkybes ir grėsmės būsimo teismo sprendimo įvykdymui egzistavimą bei patvirtintų, kad ieškinio suma, atsižvelgiant į jo turimą turtą bei pajamas, nėra didelė“, – rašoma Apeliacinio teismo nutartyje. V. Molis ir buvusi įmonės buhalterė Birutė Rankauskienė iš pareigų tuometinėje įmonėje „Automagistralė“ atleisti pernai liepos pradžioje. Tuometinis Automobilių kelių direkcijos vadovas Egidijus Skrodenis tada BNS teigė, kad jie atleisti dėl galimo turto iššvaistymo, darbuotojams nemokamų atlyginimų, neteisingai apskaičiuojamų darbo valandų. Pernai spalio pradžioje Susisiekimo ministerija paviešino „Automagistralės“ audito rezultatus. Paaiškėjo, kad įmonei padaryta daugiau nei 200 tūkst. eurų žalos, vadovybė pirko prabangius automobilius, kūrė fiktyvias pareigas, pavyzdžiui, viešųjų pirkimų specialisto-sandėlininko padėjėjos, už įmonės pinigus vyko atostogų ir kitaip švaistė lėšas bei siekė asmeninės naudos. Neskaidrius „Automagistralės“ NT pirkimus tiria Specialiųjų tyrimų tarnyba. Pernai balandį teisėsauga pradėjo tyrimą, įtariant, kad „Automagistralės“ vadovai ir vienos didžiausių šalyje kelių ir tiltų statybos bendrovių „Panevėžio keliai“ darbuotojai galėjo piktnaudžiauti kelių remonto viešuosiuose pirkimuose.