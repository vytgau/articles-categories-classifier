Ikiteisminis tyrimas, kurį atliko Finansinių nusikaltimų tyrimo tarnybos pareigūnai, buvo pradėtas 2010-ųjų vasarą. Tyrimą organizavo ir kontroliavo Generalinės prokuratūros Baudžiamojo persekiojimo departamento prokurorai. Ikiteisminio tyrimo pareigūnai kartu su prokurorais įtarė, kad kaltinamieji 2006-2010 metais Klaipėdoje susibūrė į organizuotą grupę, pasiskirstė joje vaidmenimis ir grupėje savinosi svetimus pinigus bei legalizavo nusikalstamu būdu įgytas lėšas. Tyrimo metu surinkti duomenys leidžia pagrįstai manyti, kad kaltinamasis A. U., būdamas bendrovės NG vieninteliu akcininku ir realiai vadovaudamas įmonei, žinojo, kad jo įsigytos bei realiai valdomos bendrovės, kurių būstinės buvo Jungtinėse Amerikos Valstijose ir Šveicarijoje, jokių paslaugų bendrovei NG neteikė. Manoma, kad jis nurodęs šios bendrovės generaliniam direktoriui A. U. įtraukti užsienyje valdomų bendrovių žinomai suklastotas sąskaitas-faktūras į NG buhalterinę apskaitą ir suorganizuoti, kad už tariamai atliktas paslaugas būtų atlikti daugkartiniai mokėjimo pavedimai į kaltinamųjų S. P. ir A. U. užsienyje bendrovių valdomas bankų sąskaitas ir tokiu būdu pasisavino per 5 mln. Eur. Kaltinamasis A. U. ir S. P. žinodami, kad šie pinigai gauti nusikalstamu būdu ir siekdami nuslėpti ar įteisinti šias nusikalstamu būdu įgytas pinigines lėšas atliko su šiais pinigais finansines operacijas. Tokiu būdu buvo legalizuota 5.076.095,97 Eur. Šis ikiteisminis tyrimas atliktas bendradarbiaujant su Šveicarijos Konfederacijos teisėsaugos institucijomis. Kruopštaus prokurorų, FNTT pareigūnų, užsienio kolegų darbo dėka buvo išaiškinti 2006-2010 metais daryti nusikaltimai. Iš šiuo metu teismui perduodamos baudžiamosios bylos dar 2015 m. vasario mėnesį Generalinė prokuratūra perdavė teisminiam nagrinėjimui ikiteisminį tyrimą dėl AB KN buvusių vadovų piktnaudžiavimo tarnybos padėtimi, padarant daugiau kaip 20 mln. eurų (per 70 mln. litų) žalą šiai įmonei, daugiau kaip 600 tūkst. eurų (per 2 mln. litų) iššvaistymo ir organizuotos grupės narių turto pasisavinimo, pinigų plovimo, 3,5 mln. Eur kyšio priėmimo už bendrovei NG palankius sprendimus ir kitų nusikaltimų padarymo. 2017 m. gruodžio 27 d. Klaipėdos apygardos teismas paskelbė nuosprendį baudžiamojoje byloje, kurioje už įvairius nusikaltimus - didelės vertės turto pasisavinimą, turto iššvaistymą, nusikalstamu būdu įgyto turto legalizavimą, sukčiavimą, valstybės tarnautojui prilyginto asmens papirkimą, kyšio priėmimą, dokumentų klastojimą ir kt. - nuteisti 6 fiziniai ir 2 juridiniai asmenys. Teismas konfiskavo iš nuteistųjų nusikalstamu būdu įgyto turto už didesnę nei 10 mln. 515 tūkst. eurų sumą, taip pat priteisė solidariai valstybei atlyginti per 2 mln. 300 tūkst. eurų, o žalą patyrusiai AB Klaipėdos nafta - per 20 mln. 883 tūkst. eurų sumą.