Pirmadienį Lietuvoje lankysis „PKO Bank“ valdybos pirmininkas Rafalas Kozlowskis, kuris susitiks su finansų ministru Viliumi Šapoka, Lietuvos banko atstovais. „Šiuo metu derinami susitikimo klausimai, daugiau informacijos, manau, galėsime pateikti po jo“, - sakė finansų ministerijos atstovė Kristina Malevskienė. Pernai rudenį DNB ir „Nordea“ paskelbus apie planus sujungti savo veiklą Baltijos šalyse, PKO žiniasklaidoje buvo minimas kaip galimas naujojo jungtinio banko „Luminor“, kuris šių metų spalį jau pradėjo veiklą, pirkėjas. PKO 2013 metais už 694 mln. eurų įsigijo „Nordea“ verslą Lenkijoje, apie galimą plėtrą užsienyje užsimenama ir 2016-ųjų lapkritį paskelbtoje naujoje PKO veiklos strategijoje. Lietuvoje anksčiau yra veikęs Lenkijos „Kredyt Bank“ Vilniaus skyrius, kurį 2004 metais įsigijo „Nordea“. DELFI 2013 m. skelbė, kad galimybėmis dirbti Lietuvos rinkoje domėjosi kaimyninės Lenkijos didysis bankas „PKO Bank Polski“. Tuo metu Lietuvos rinkos dalyviai sakė, kad jo atėjimas būtų naudingas ne tik šalyje veikiančiam lenkų verslui, bet ir vietos verslui, gyventojams. Vienas svarių argumentų tokiai finansų institucijai veikti Lietuvoje: veikiantis Lenkijos kapitalo naftos koncernas „Orlen Lietuva“. „Orlen Lietuva“ per devynis šių metų mėnesius uždirbo 140,8 mln. eurų grynojo pelno - 16 proc. daugiau nei 2016-ųjų sausį-rugsėjį, kai įmonės grynasis pelnas buvo 120,9 mln. eurų, bendrovės pardavimo pajamos per metus išaugo 26 proc. iki 2,673 mlrd. eurų. Lenkijos „Orlen“ valdo 100 proc. „Lietuvos Orlen“ akcijų.