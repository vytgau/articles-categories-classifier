Vasaros pabaigoje stetiškiečiai sulaukė geros žinios, kad jų kvartalo gatvės pagaliau bus remontuojamos. Panevėžio miesto savivaldybės užsakymu buvo suplanuota Stetiškių gatvės dalies (nuo Aitvarų g. iki Stetiškių g. 42) rekonstrukcija. Už 750 tūkst. eurų čia nuspręsta įrengti lietaus nuotekų tinklus, pakloti naują asfalto dangą, dešinėje pusėje nutiesti šaligatvį su dviračių taku, įrengti apšvietimą, autobusų stovėjimo, apsisukimo vietas. Tačiau kol kas vietoje modernios infrastruktūros stetiškiečiai temato didžiules krūvas žvyro ir duobes stumdančią kelininkų techniką. Dabar remontuojama Stetiškių gatvės atkarpa ties aerodromu. Šioje vietoje automobilių eismas draudžiamas. Tad gyventojai savo mašinas palieka aplinkinėse aikštelėse ir per purvyną brenda iki namų. Sunkiai išvažiuojami ir kiti iš Stetiškių vedantys keliai. „Dabar Stetiškių gatvėje vyksta remontas, suprantame, kad ja važiuoti pro aerodromą negalima. Bet ne ką lengviau iš Stetiškių išvažiuoti ir kitais keliais. Kol nuvažiuoji link Ramygalos gatvės, automobiliai ne tik spalvą pakeičia, bet ir lūžta“, – skundėsi į „Sekundę“ paskambinusi Stetiškių gyventoja. Moteris būgštauja, kad kelininkai dar greit nepabaigs remonto darbų ir Kalėdas teks pasitikti klampojant per purvynę. Reikėjo kitaip organizuoti „Senųjų Stetiškių“ bendruomenės pirmininkė Judita Mikūtienė jau ne kartą kreipėsi į Panevėžio valdžią dėl nepatogumų. Tačiau remonto darbų pabaiga esą dar taip greit nenumatoma. „Dabar labai nepatogu važiuoti kai kuriomis gatvėmis, sustatyti ženklai kai kur jau mašinų nuvartyti. Vis dėlto reikėjo kitaip remonto darbus organizuoti – niekas nesustyguota, neapgalvota. Pats projektas per vėlai pradėtas“, – „Sekundei“ teigė J. Mikūtienė. Ypač žmones vargina prastos eismo sąlygos Matininkų gatvėje, per kurią veda kelias iš Stetiškių. Iki purvo išvažinėtu aplinkkeliu rieda ne tik stetiškiečių mašinos, bet ir kelininkų technika bei netoliese įsikūrusio autodromo sunkusis transportas. „Vilkikai kiekvieną dieną važiuoja mokytis į autodromą ir dar labiau gadina kelią, susidaro spūstys. Mūsų gyventojams labai nepatinka tas mokomasis objektas. Ar jam apskritai čia vieta – juk galėjo nuošaliau įsikurti. Panevėžyje labai jau dažnai pramoniniai statiniai atsiranda gyvenamųjų namų kaimynystėje“, – piktinosi bendruomenės pirmininkė. Pašnekovė pripažįsta, kad iš dalies dėl ilgų remonto darbų Stetiškių gatvėje kalti ir patys gyventojai. Pradėjus vykdyti projektą paaiškėjo, kad privačiuose sklypuose jų savininkai iki šiol darė ką norėjo – kelininkai atkasė neteisėtų dalykų, kurie dabar trukdo sklandžiai vykdyti projektą. Galiausiai moteris patikino, kad bet kokiu atveju dar teks pakentėti dėl patogios kvartalo infrastruktūros.  Spaudžia kelininkus Paskutinė Stetiškių gatvės remonto diena pagal suplanuotą projektą – lapkričio 30-oji. Šį terminą, pasak Panevėžio savivaldybės administracijos direktoriaus pavaduotojo Tomo Juknos, dar galima pratęsti, tačiau ne ilgiau kaip iki gruodžio 15 dienos. Mat iki tol turi būti skirtas Lietuvos automobilių kelių direkcijos finansavimas projektui. „Kas antrą dieną kalbamės su rangovu, bandome jį paspausti, kad viskas vyktų greičiau. Ir savaitgaliais prašome dirbti. Tačiau darbai nejuda taip, kaip norėtųsi. Trūksta pajėgų… Darbus stabdo ir nenumatyti projekto kliuviniai, kuriuos sukūrė patys gyventojai savo sklypuose. Tačiau taip jau būna privačiuose kvartaluose, kuriuose pirma žmonės pasistatė namus, o tik paskui kuriama infrastruktūra“, – „Sekundei“ aiškino direktoriaus pavaduotojas. Jis patikino, kad priemonių darbams paspartinti dar yra ir daroma tai, kas įmanoma. Žemdirbiai sunaikino kelią Kalbėdamas apie apylankas T. Jukna neneigė, kad Matininkų gatvė jau tikrai baisios būklės. Ją pagerinti bandoma giliausias duobes užpilant skalda. Bet kol bus taip drėgna, daugiau padaryti čia esą ir nebus galima. „Kol nepradžius, mes net kelkraščių negalime sutvarkyti. Viskas taip įmirkę, kad gatvė tiesiog tirpsta. Bet važiuoti ja dar galima“, – sakė direktoriaus pavaduotojas. T. Juknos teigimu, apriboti sunkiasvorių mašinų eismą Matininkų gatvėje nebūtų įmanoma – čia priversti važiuoti ir patys kelininkai. Dėti daugiau pastangų pagerinti eismo sąlygas žadama Stetiškių apylankoje pro Ramygalos gatvę, nes čia situacija – visai kritinė. Automobiliai šia gatve važiuoti jau nebegali. Tačiau, pasak pavaduotojo, dėl to kalti ir kaimo žmonės, kurie į miestą važinėdavo žemės ūkio technika. „Šią gatvę remontuoti žadame kartu su Panevėžio rajonu. Jų ūkininkai rimtai prisidėjo prie prastų eismo sąlygų“, – patikino T. Jukna. Jo teigimu, dar šiais metais minėtas kelias turėtų būti pažvyruotas. Tam miestas skirs lėšų iš savo biudžeto. Mat Lietuvos automobilių kelių direkcijos biudžetas smulkiems gatvių remonto darbams šiemet jau išseko. Kitais metais bus naujų lėšų tiek dideliems projektams, tiek gatvėms aptvarkyti. Skaitykite daugiau čia.