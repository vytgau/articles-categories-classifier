„Miestiečiai Vilniuje matys vis daugiau naujų ryškiai raudonų autobusų“, – pranešime spaudai cituojamas V. Meškauskas. „Vilniaus viešojo transporto“ komunikacijos vadovė Rasa Norkienė BNS sakė, kad pradžioje Vilniaus gatvėmis važinės 9 nauji autobusai, jie kursuos 32, 54, 59 ir 75 maršrutais. Iki šio mėnesio pabaigos į Vilnių atvyks dar apie 20 autobusų. Pernai skelbtą 150 autobusų konkursą laimėjo Lenkijos bendrovė „Solaris Bus & Coach“, o sandorį finansavo „Luminor“ bankas. Sutarties vertė – 40,5 mln. eurų, už 100 dviašių ir 50 triašių autobusų miestas tikisi atsiskaityti per 8 metus. Nuo kovo mėnesio Vilniuje pradėjo važinėti ir nauji švedų gamintojo „Scania“ autobusai – iš viso jų bus nupirkta 50. Be to, mieste jau važinėja 52 nauji „Isuzu Citibus“ autobusai. Vilnius, be to, už 15,8 mln. eurų perka 41 naują „Solaris“ troleibusą – jie į gatves išriedės 2018 metų rudenį. Vilniuje šiuo metu kursuoja maždaug 345 autobusų ir 250 troleibusų, o kasdien jais pervežama daugiau kaip 200 tūkst. keleivių.