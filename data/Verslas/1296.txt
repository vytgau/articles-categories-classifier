Įmonės teigimu, sandoris baigtas trečiadienį. Iš Suomijos bendrovės „Yliopiston Apteekki“ įsigytas vaistines integruos į „Euroapteek“ sistemą. „Euroapteek“ taip pat teiks visas franšizės paslaugas dar 11-ai vaistinių, iki šiol veiklą vykdžiusių naudojant „Ulikooli Apteek“ pavadinimą. Sandorio suma neatskleidžiama. „Atlikę šiuos įsigijimus, ieškome naujų palankių plėtros galimybių stiprinti savo pozicijas Šiaurės Europos bei Centrinės ir Rytų Europos regione“, - pranešime teigė „Euroapotheca“ vadovė Raimonda Kižienė. „Ulikooli Apteek“ vaistinės kol kas tęs veiklą esamu pavadinimu, ilgainiui vaistinės ims naudoti „Euroapteek“ pavadinimą. „Euroapteek“ vaistinių tinklą nuo šiol sudaro 73 vaistinės – 54 nuosavos ir 19 franšizės vaistinių. „Euroapotheca“ valdo mažmeninės prekybos vaistinių tinklus ir didmeninės vaistų prekybos įmones Lietuvoje, Švedijoje, Lenkijoje, Estijoje, Latvijoje, bei Ukrainoje. „Euroapotheca“ tinklą šiuo metu sudaro 667 vaistinės, veikiančios šešiose šalyse: Lietuvoje – „Eurovaistinė“ (270 vaistinių), Švedijoje – „Apoteksgruppen“ (189 vaistinės), Lenkijoje – „Euro-Apteka“ (83 vaistinės), Estijoje – „Euroapteek“ (73 vaistinės), Latvijoje – „Euroaptieka“ (52 vaistinės), Ukrainoje – „Euroapteka“ (4 vaistinės).