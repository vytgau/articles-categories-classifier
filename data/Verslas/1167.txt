„Novaturas“ Varšuvos ir Vilniaus vertybinių popierių biržose debiutuoja po pirminio viešojo akcijų siūlymo (IPO), kurio vertė siekė daugiau kaip 22 mln. EUR (apie 93 mln. PLN). Tai pirmasis didelės apimties IPO Lietuvoje nuo 2010-ųjų ir pirmasis IPO vienu metu įgyvendintas Lietuvoje, Lenkijoje ir Estijoje, rašoma pranešime spaudai. Jo metu išplatinta 2 104 648 akcijos, t. y. 27 proc. visų bendrovės akcijų. Mažmeniniams investuotojams paskirstytos 121 902 akcijos arba 5,8 proc. visų siūlymo akcijų. Mažmeninių investuotojų pateiktos paraiškos buvo sumažintos apie 40 proc. Bendrovės kapitalizacija, remiantis galutine IPO akcijų kaina, kuri yra 10,5 EUR (ekvivalentas Lenkijos zlotais yra 44,13), sieks 82 mln. EUR (apie 344,5 mln. PLN). „Novaturo“ debiutas Varšuvos ir Vilniaus vertybinių popierių biržose bendrovei labai reikšmingas. „Novaturas“ buvo įkurtas 1999 metais, tad turizmo rinkoje esame jau daugiau kaip 18 metų. 2004-aisiais tapome didžiausiu kelionių operatoriumi Baltijos šalyse ir nuo to laiko tvirtai išlaikome šią poziciją. Dabar, po 18 metų nuoseklaus augimo žengdama į Varšuvos ir Vilniaus vertybinių popierių biržas, bendrovė taps dar patikimesniu partneriu mūsų klientams, verslo ir finansų bendruomenei. Šį debiutą vertiname kaip ilgalaikio bendradarbiavimo su vietos ir užsienio investuotojais pradžią,“ – teigė „Novaturo“ generalinis direktorius Linas Aldonis. „Strateginis mūsų tikslas išlieka nepasikeitęs – išlaikyti lyderio poziciją labai patraukliose Lietuvos, Latvijos ir Estijos rinkose. Siekiame toliau auginti verslo apimtis ir kartu išlaikyti aukštus pelningumo rodiklius. Šių metų vasaros išankstinių pardavimų augimo dinamika, netgi lyginant ją su labai sėkmingais 2017-aisiais, leidžia tikėtis itin gerų įmonės pardavimų, pelningumo ir apyvartinių lėšų rodiklių ir 2018 metais. Mūsų verslo modelis pasižymi didelės apimties veiklos pinigų srautais ir mažomis kapitalo investicijomis. Užuot investavę į ilgalaikį turtą, visą dėmesį skiriame pagrindinei savo veiklai. Tai leidžia reguliariai dalytis pelnu su savo akcininkais. Tokiu būdu mes sukuriame unikalią sparčios plėtros ir aukštų dividendų kombinaciją“, – sakė „Novaturo“ generalinis direktorius Linas Aldonis.