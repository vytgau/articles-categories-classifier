Su tokia situacija susidūrė Klaipėdoje gyvenantis Nerijus. „Buvau nusižiūrėjęs židinį „Senukuose“, kurio kaina buvo 269 Eur. Galvojau, kiek palauksiu, nes netrukus turėjo būti savaitgalinė akcija „Žalioji kainų fiesta. Nuolaidos iki -40 proc.“ Atvykęs į Klaipėdos „Senukų“ prekybos centrą pamačiau, kad židinio kaina buvo pakeista į didžiąją pusę. Dabar ta pati prekė kainavo 419 Eur. Nuotraukos darytos prieš akciją ir akcijos metu. Manau, tai yra akivaizdus vartotojų teisės pažeidimas. Klientai yra kvailinami nebūtomis nuolaidomis“, – piktinosi klientas. „Kesko Senukai“ rinkodaros direktorius Ramūnas Klyvis apgailestavo dėl tokio nesusipratimo ir žadėjo, kad klientui prekė bus parduota už mažesnę kainą: „Labai atsiprašome dėl įvykusio nesusipratimo. Kliento minima akcija „Žalioji kainų fiesta. Nuolaidos iki -40 proc.“ vyksta tik elektroninėje parduotuvėje. Židinių kategorijos ši akcija neapima. Kliento pastebėtas kainos pokytis parduotuvėje išties yra nesusipratimas, dėl to mes labai apgailestaujame. Šiems židiniams akcija buvo taikyta praėjusių metų lapkritį, tuomet jie buvo parduodami už 269 Eur. Šių metų kovą gavus naują prekių papildymą, dėl programinės klaidos, prekės kaina į sistemą buvo įvesta neteisingai. Tai yra: vietoje 419 Eur buvo įvesta senoji, pernai akcijos metu galiojusi kaina. Ši klaida buvo pašalinta iš karto, vos tik ją pastebėjus. Suprantame, kad dėl mūsų programinės klaidos klientas patyrė nepatogumų, todėl norėtume jam pasiūlyti šį židinį iš parduotuvės įsigyti už 269 Eur ir pristatyti jį nemokamai.“ Papildyta kovo 20 d. 16:35 val. Valstybinės vartotojų teisių apsaugos tarnyba informavo, kad Civilinis kodeksas ir Vartotojų teisių apsaugos įstatymas nustato, kad vartotojams turi būti suteikta tiksli, aiški, teisinga ir visapusiška informacija. Atsižvelgiant į tai, organizuojant akcijas bei nustatant jų sąlygas taip pat būtina suteikti vartotojams visapusišką informaciją, kad nebūtų iškreiptas vartotojo ekonominis elgesys siūlomos prekės atžvilgiu. Nesąžiningos komercinės veiklos vartotojams draudimo įstatyme numatyta, kad komercinė veikla laikytina nesąžininga, jeigu ji neatitinka profesinio atidumo reikalavimų ir iš esmės iškreipia arba gali iškreipti vidutinio vartotojo ekonominį elgesį siūlomo produkto atžvilgiu, bei tokiu būdu gali paskatinti priimti sprendimą, kurio kitomis aplinkybėmis jis nebūtų priėmęs. Prekės kaina ir galimybė ją įsigyti su nuolaida yra vienas svarbiausių veiksnių, turinčių įtaką vartotojo apsisprendimui pirkti prekę. „Nors komercinės veiklos subjektai gali laisvai nustatyti savo produktų kainas, tačiau vartotojams negali būti sudaromas įspūdis apie ypatingą prekės kainos pranašumą, jei ši informacija neatitinka tikrovės. Vidutinis vartotojas akciją suvokia kaip tam tikru trumpu laikotarpiu taikomą nuolaidą prekei, kuri yra taikoma nuo reguliarios prekės kainos, t. y. vidutinis vartotojas pagrįstai tikisi, kad tokios akcijos metu galės įsigyti prekę pigiau nei įprastai, t. y. pigiau nei reguliari prekės kaina. Vartotojo pateikta informacija gali turėti Lietuvos Respublikos nesąžiningos komercinės veiklos vartotojams draudimo įstatymo pažeidimo požymių, todėl Valstybinė vartotojų teisų apsaugos tarnyba pradėjo preliminarų tyrimą ir kreipėsi į „Kesko Senukai Digital“, prašydama pateikti motyvuotus paaiškinimus“, – komentare DELFI rašė tarnyba. Jos specialistai taip pat atkreipė dėmesį, kad už nesąžiningą komercinę veiklą komercinės veiklos subjektams Valstybinė vartotojų teisių apsaugos tarnyba pagal savo kompetenciją gali skirti nuo 289 iki 8 688 Eur baudą, o pakartotinai per vienerius metus padarius pažeidimą, už kurį buvo paskirta nustatyta bauda – iki 34 754 Eur baudą, jeigu ši bauda neviršija 6 proc. komercinės veiklos subjekto metinių pajamų praėjusiais finansiniais metais.