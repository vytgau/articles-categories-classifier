PST per „Nasdaq“ Vilniaus biržą pranešė pasirašiusi sutartį su antrine „MG Valdos“ įmone „Naujasis Užupis“ dėl gyvenamųjų namų komplekso statybos. PST vadovas Dalius Gesevičius BNS teigė, kad sutarties vertė dėl konfidencialumo neatskleidžiama. „MG Valdos“ atstovas spaudai Tadas Vasiliauskas BNS teigė, kad įmonė detaliau projektą ketina pristatyti pavasarį. PST pranešime nurodoma, kad bendras pastatų plotas siekia apie 16 tūkst. kv. metrų, statybas planuojama baigti per pusantrų metų. „MG Valda“ 2016 metų pradžioje iš PST valdančios „Panevėžio kelių“ grupės už neskelbiamą sumą įsigijo bendrovę „Naujasis Užupis“ ir sutvarkytą bei išvalytą buvusios elektros matavimo technikos gamyklos „Skaiteks“ teritoriją. Pernai lapkritį „MG Valda“ pranešė Užupyje pradedanti kvartalo „Paupys“ plėtrą, į kurią planuojama investuoti 150 mln. eurų. PST akcijos kotiruojamos biržos Oficialiajame prekybos sąraše.