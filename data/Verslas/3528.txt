„Kritiniuose miesto taškuose – ties V. Kudirkos, S. Batoro, Olandų, T. Narbuto g. bei Savanorių pr. įkalnėmis – per naktį budės barstytuvai, pasiruošę operatyviai reaguoti į besikeičiančią situaciją. Apie sudėtingas eismo sąlygas kviečiame visą parą pranešti tel. 1355. Gero kelio. Būkite atsargūs“, - rašė įmonė. Trečiadienio rytą sostinės gatvėse buvo susidariusi sudėtinga situacija: dėl plikledžio įvyko ne viena avarija, vėlavo viešasis transportas, gyventojai savo emocijomis netruko dalintis ir feisbuke. Miestiečių dėl sudėtingų eismo sąlygų atsiprašė sostinės meras. Apie ryto įvykius „Grinda“ feisbuke atsiliepė taip: „Šįryt situacija mieste labai sudėtinga. Naktį lijo, temperatūra buvo teigiama, tačiau paryčiais temperatūra staigiai krito, gatvių paviršių sutraukė ledas. Bendrovės „Grinda“ barstytuvai apie 6 val. nedelsiant išvyko į užmiesčio gatves, iš kur atėjo pirmieji signalai apie slidžią dangą. Prioritetas teikiamas pagrindinėms miesto gatvėms, kuriuo važiuoja visuomeninis transportas. Šiuo metu sudėtingos eismo sąlygos išlieka ant tiltų ir viadukų“, - rašyta pirmoje dienos pusėje.