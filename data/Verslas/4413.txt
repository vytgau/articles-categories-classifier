Už Konkurencijos įstatymo pažeidimą joms skirtos atitinkamai 114 300 Eur ir 61 200 Eur baudos, rašoma pranešime spaudai. Konkurencijos taryba nustatė, kad „Implamedica“, prekiaujanti įvairiais odontologijos produktais, su produkcijos tiekėju „Tecnoss Dental“ pasirašė sutartį, pagal kurią „Implamedica“ savo klientams (odontologijos klinikoms ir jose dirbantiems gydytojams) negalėjo pigiau parduoti implantacijai naudojamų regeneracijos produktų. Konkurencijos tarybos vertinimu, tokiu susitarimu, galiojusiu 2011–2016 m., buvo apribota platintojo galimybė savarankiškai ir nepriklausomai nuo tiekėjo nustatyti prekių kainas, suteikti pirkėjams nuolaidas. Europos Komisijos ir teismų praktika taip pat patvirtina, kad tiekėjo ir platintojo susitarimai, nustatantys prekių kainas vartotojams, riboja konkurenciją, mažina vartotojų gerovę. Konkurencijos tarybos pirmininkas Šarūnas Keserauskas teigė, kad tiekėjų ir platintojų susitarimai nustatyti pastarųjų klientams taikomas produkcijos kainas riboja platintojų galimybes prekes parduoti pigiau, tad dėl to labiausiai nukenčia vartotojai, šiuo atveju – pacientai, kuriems būtina implantuoti dantis. Įvertinusi pažeidimo pavojingumą, trukmę, aplinkybes, kad „Implamedica“ pripažino pažeidusi Konkurencijos įstatymą, Konkurencijos taryba pastarajai bendrovei skyrė 61 200 Eur baudą, o „Tecnoss Dental“ – 114 300 Eur baudą. Nutarimas per 20 dienų nuo jo paskelbimo Konkurencijos tarybos interneto svetainėje dienos gali būti skundžiamas Vilniaus apygardos administraciniam teismui.