Varžėsi 110 pretendentų Konkurencija šių metų apdovanojimuose buvo ypač didelė. Daugiau nei šimtas dalyvių varžėsi aštuoniose kategorijose, kurioms prizus įsteigė ne pirmus metus startuolius palaikančios įmonės. „Finansuoto startuolio“ apdovanojimą pelnė „Trafi“. Startuolio įkūrėjai – Martynas Gudonavičius iš Jonavos, Algimantas Krasauskas iš Ylakių ir vilniečiai Mantas Vizbaras bei Jurgis Pašukonis – sukūrė smarkiai augančią platformą, leidžiančią planuoti savo keliones realiuoju laiku. „Programėlių startuolio“ kategorijoje visus aplenkė startuolis „Sype“. Palangiškio Benjamino Razmaus ir iš Estijos miesto Tartu kilusio Dominyko Karpovičiaus sukurta sistema leidžia klientams realiuoju laiku palikti pasiūlymus, kaip tobulinti įmonių veiklą, ir už tai sulaukti atlygio. Paklaustas, kaip jaučiasi sulaukęs tokio įvertinimo, „Sype“ bendraautorius D. Karpovičius džiaugėsi aplankiusia sėkme ir žadėjo nesustoti: „Mums tai įrodymas, kad paprastas, tačiau realią problemą įveikiantis sprendimas yra teisingas kelias gerinti mūsų visų kasdienybę. Toliau „Sype“ taps daug labiau matomas ir žinomas – tikslingai judėdami tapsime tikro grįžtamojo ryšio sinonimu.“ „Pumpurinio startuolio“ laimėtojais tapo „Biovala“. Tai rietaviškių Manto Rubežiaus ir Žygimanto Kidiko įkurtas startuolis, teikiantis fitovalymo paslaugas, paremtas biotechnologiniais procesais. Startuolis „Pradinukams.lt“ buvo pastebėtas ir įvertintas „Jaunuolio startuolio“ kategorijoje. Tai kauniečio Juliaus Pauliukevičiaus ir panevėžiečio Augustino Pietario sukurta mėnesinė mokomosios medžiagos prenumerata pradinių klasių moksleiviams. „Startuolio“ kategorijoje visus sužavėjo startuolis „Pažymėtas.lt“. Klaipėdiečių Dariaus Šoparo ir Vitalijaus Ežerskio sukurtas startuolis – moderni, elektroninė daiktų žymėjimo sistema, sauganti daiktus pametimo ar vagystės atveju. „Technologinio startuolio“ titulą pelnė kauniečio Remigijaus Pakščio įkurtas išmanaus ūkininkavimo startuolis „Farmis“, kurio paslaugomis naudojasi jau daugiau nei 2 mln. ūkininkų visame pasaulyje. R. Pakštys džiaugiasi pelnyta sėkme ir pabrėžia, kad startuolių bendruomenei Lietuvoje labai svarbu atsiverti ir dalytis sukaupta patirtimi: „Mes gyvename plėtros nuotaikomis, savo grupės programėles pristatome naujose rinkose, sulaukiame labai nemažai naujų vartotojų. Tikiuosi, kad tai ne paskutinis įvertinimas ir kitais metais pasirodysime dar puikiau! Na, o Lietuvoje startuolių ekosistemai linkėčiau, kad pirmųjų jos narių indėlis į bendrą gerovę būtų kuo didesnis, nes jų sukaupta patirtis tikrai padėtų jauniems, be patirties pradedantiems startuoliams žengti tvirtesnius žingsnius.“ Rinko bendruomenės nariai Dvi nominacijos šiais metais buvo patikėtos į pačių startuolių bendruomenės rankas. Jie rinko geriausiai pasirodžiusius kolegas „Metų spurto“ ir „Metų komandos“ kategorijose. „Metų spurto“ nominacija, kurią įsteigė renginio organizatoriai, – jauno verslo portalas „BZN start“, atiteko tarptautinei komandai „Pricer.lt“. Vilnietis Arūnas Vizickas, iš Ragašovo kilęs Alexas Tatulchenkovas ir iš Minsko kilęs Aliaksei Krasouski sukūrė sistemą, leidžiančią palyginti kainas. „Metų komandos“ titulas atiteko itin sėkmingam startuoliui „Oberlo“. Jo įkūrėjai kauniečiai Tomas Šlimas ir Andrius Šlimas, iš Zarasų kilęs Marius Graužinis, vilnietis Justas Galaburda bei iš Bijutiškio (Zarasų r.) kilęs Donatas Pranckėnas, pasitelkdami „Oberlo“, sprendžia opias šiuolaikines e. prekybos problemas. Jaučiamas įdirbis Pasak renginio iniciatorės, „BZN start“ įkūrėjos ir vadovės, Živilės Baubonienės, kasmet startuoliai tampa vis drąsesni savo idėjomis ir išsiskiria atkakliu savo tikslų siekimu. Šiemet išties buvo pastebėti tie, kurie pademonstravo daugiausia nuoširdaus įdirbio. „Nuoširdžiai tikiu, kad laimėjo tie, kurie įdėjo daugiausia pastangų, kurie supranta, kad verslas ir pripažinimas yra pasiekiami ir tai nėra atsitiktinumas. Galimybės pačios neateina. Viskam reikia dirvos ir tik patys startuoliai gali sukurti tam palankias ir reikalingas sąlygas. Šiemet laimėjo išties labai stiprios ir gražios idėjos, sprendžiančios opias šių dienų vartotojų problemas: pamestų daiktų, susisiekimo, vartotojų atsiliepimų, mobiliojo pagalbininko ūkininkams, pradinukų ugdymo, fitovalymo paslaugų, kainų palyginimo. Džiugina, kad aprėpiamos įvairios sritys ir startuoliai yra be galo kūrybingi bei inovatyvūs ieškodami sprendimų“, – teigė renginio iniciatorė. Šiuos apdovanojimus padėjo įgyvendinti „Swedbank“, advokatų kontora „Glimstedt“, draudimo bendrovė „Ergo“, „Spaudos departamentas“, „Lietuvos Junior Achievement“, verslo parkas „Technopolis“, Pokyčių tyrimų institutas (Research Institute for Changes, RICh) ir taip pat informacinis rėmėjas – naujienų portalas DELFI. 