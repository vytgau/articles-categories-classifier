Vilniaus miesto plėtros departamento direktorius Mindaugas Pakalnis dienraščiui tvirtino, kad tokio plano tvirtinti negalima ir miestas darys viską, kad to neatsitiktų. Anot specialisto, blogai, kad planą rengė abejotinos kvalifikacijos skirtingos komandos, o jų darbas gerokai nutolo nuo anksčiau patvirtintos Senamiesčio tvarkymo koncepcijos. Keisčiausia, kad parengtą dokumentą pliekia net jį rengę specialistai, o prieš pat pateikiant planą svarstyti visuomenei iš projekto vadovo pareigų pasitraukęs architektas Vincas Brezgys. Valstybinė kultūros paveldo komisija taip pat svarstė planą ir jį sukritikavo, o jos vadovė Evelina Karalevičienė „Lietuvos rytui“ teigė, kad dokumentas visiškai neatitinka jam keltų tikslų. Už daugiau kaip 12 mln. eurų iš valstybės žemės sklypą sostinės centre įsigijusi „Ikea“ įmonių grupės įsteigtam investiciniam fondui priklausanti bendrovė „Vastint Lietuva“ save guodžia dar nepradėjusi statybų buvusios Respublikinės universitetinės Raudonojo kryžiaus ligoninės teritorijoje. „Jei būtų patvirtintas specialusis planas, mes laikytume, kad valstybė elgėsi nesąžiningai ir nuslėpė nuo pirkėjo esmines aplinkybes. Mes būsime priversti nutraukti investicinį projektą ir teismuose reikalauti iš valstybės atlyginti milijoninius nuostolius. Toks valdininkų elgesys valstybei gali pridaryti ir daugiau žalos. Būtų suduotas itin skaudus smūgis investuotojų pasitikėjimui Lietuvos teisine aplinka ir valstybės institucijomis“, – dienraščiui teigė įmonės vadovas Kęstutis Vedeckis. Viešasis plano svarstymas baigsis vasario 5-ąją.