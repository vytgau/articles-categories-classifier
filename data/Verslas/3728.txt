Vyriausybė ketvirtadienį svarstys Energetikos ministerijos parengtą nutarimo projektą – jei jis bus priimtas, rezervo poreikis kitąmet sieks 212 megavatų (MW), o jį užtikrins 7 ir 8 elektrinės blokai. Kiek tam reikės lėšų ir kiek LEG bus skirta viešuosius interesus atitinkančių paslaugų (VIAP)biudžeto pinigų, vėliau paskaičiuos Kainų komisija. Šiemet šią paslaugą teikė Lietuvos elektrinės 455 MW galios 9-asis kombinuotojo ciklo blokas, tam buvo skirta 34,308 mln. eurų VIAP lėšų. Energetikos ministerija dabar svarstė tris alternatyvas: visai netvirtinti rezervo teikėjo, jį patvirtinti, nustatant konkretų kiekį arba jo nenustatant. Ministerijos teigimu, antroji alternatyva yra tinkamiausia - kitais atvejais nebūtų užtikrintas sistemos adekvatumas, nebūtų įmanoma atlikti izoliuoto sistemų darbo bandymo 2019 metais ir nepakaktų elektros sistemos veiklai, kai bus remontuojamos „NordBalt“ movos. „Litgrid“ skaičiavimais, jei būtų uždaromi Lietuvos elektrinės 7 ir 8 blokai, prieinama galia sistemoje sumažėtų apie 600 MW – tuomet rinka ir sistema neveiktų adekvačiai, o galių trūkumas 2018 metais būtų 212 MW, 2019 metais – 233 MW. Vyriausybei apsisprendus dėl papildomo VIAP lėšų poreikio ir Kainų komisijai patvirtinus galutinį VIAP biudžetą, bus paskaičiuotos ir paskelbtos galutinės 2018 metų elektros kainos vartotojams. Ministerija skaičiuoja, kad elektros kaina vartotojams kitąmet galėtų mažėti 0,5-1 procentu. Kainų komisija jau yra patvirtinusi negalutinį 2018 metų VIAP biudžetą – 122,782 mln. eurų – 6 proc. mažesnį nei šiemet (146,243 mln. eurų). VIAP lėšų poreikis, pasak komisijos, mažėja, Lietuvai nutiesus jungtį su Švedija „NordBalt“. Vyriausybė neketina per VIAP 2018 metais remti termofikacinių ir kogeneracinių elektrinių.