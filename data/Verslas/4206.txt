„Pagrindinis šių pokyčių tikslas – sveikas maistas ir panašesni darželių valgiaraščiai, kurie atitiktų šiandieninius vaikų mitybos reikalavimus. Tai nereiškia, kad dabar Kauno miesto savivaldybė reguliuos, ką darželiuose turėtų valgyti vaikai. Visa tai bus patikėta kompetentingiems specialistams. Noriu pabrėžti, kad tai nebus centralizuotas maisto tiekimas į darželius. Mes pasirūpinsime tik skaidriu kokybiškų maisto produktų pirkimu. Kaip ir iki šiol, vaikus maitins patys darželiai“, – pranešime teigia Kauno miesto savivaldybės administracijos direktoriaus pavaduotoja Nijolė Putrienė. Kaip trečiadienį pranešė savivaldybė, šiuo metu darželiams maistą perkant individualiai, pasitiko, kad produktų kainos skiriasi kelis kartus, perkami produktai, kurių nerekomenduojama duoti vaikams. Atlikus analizę nustatyta, kad darželiuose dideliais kiekiais perkami rūkyti mėsos gaminiai, subproduktai, įvairūs saldumynai ir ledai. Kai kur šių maisto prekių kiekiai skaičiuojami ne kilogramais, bet tonomis. Šiuo metu maisto produktus Kauno miesto vaikų darželiams tiekia šeši pagrindiniai tiekėjai, bet net ir identiškus produktus, pasak savivaldybės, skirtingi darželiai perka skirtingomis kainomis, kurios kartais skiriasi net iki dviejų kartų. „Įsivaizduokite, vaikų darželiai perka daržoves: viena įstaiga už bulves ar morkas moka vienokią kainą, o kita – bemaž dvigubai daugiau. Panaši situacija ir su kitais produktais. Pavyzdžiui, netgi perkant pieno produktus iš to paties tiekėjo, kainos skiriasi visu trečdaliu. Tai yra mažų mažiausiai nesąžininga, – sako N. Putrienė. Nuo kitų metų visi maisto darželiams pirkimai vyks aštuoniose skirtingose produktų kategorijose. Kiekvienoje iš jų konkursų būdu bus atrinkta po penkis tiekėjus, iš kurių darželiai derybų būdu išsirinks geriausius. Darželiams bus palikta teisė savarankiškai pirkti iki dešimtadalio visų produktų, pavyzdžiui, skirtų alergiškiems vaikams. Specialiai šiam klausimui buvo suburta darbo grupė, į kurią buvo įtraukti Lietuvos tėvų forumo atstovai, mitybos srityje dirbantys akademikai iš Lietuvos sveikatos mokslų bei Sporto universitetų, Kauno miesto ir rajono savivaldybių ir nevyriausybinių organizacijų atstovai. Planuojama, kad konkursus laimėję tiekėjai bus patvirtinti iki Naujųjų metų, o kitų metų pradžioje su jais bus sudarytos preliminarios sutartys. Jose savivaldybė žada numatyti labai griežtus saugiklius, kurie padės užtikrinti, kad į miesto darželius būtų pristatomi tik kokybiški maisto produktai. Jei pasitaikys kokybės reikalavimų nesugebėsiančių užtikrinti tiekėjų, sutartys su jais bus nutrauktos.