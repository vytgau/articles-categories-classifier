Tačiau prekybininkai teigia, kad pakilimas, kurio metu „Brent“ nafta pašoko daugiau nei 40 proc., gali eiti į pabaigą dėl augančios JAV gavybos bei sumažėjusios paklausos. „Brent“ rūšies naftos ateities sandorių kaina, lyginant su paskutinės prekybos sesijos pabaiga, kilo 0,1 proc. ir siekė 63,58 dolerio už barelį. JAV „West Texas Intermediate“ nafta taip pat brango 0,1 proc. ir kainavo 56,87 dolerio už barelį. Tiek „Brent“, tiek JAV nafta nuo šią savaitę pasiekto daugiau nei dviejų metų maksimumo atsilieka apie 1 doleriu. OPEC ir Rusijos susitarimas riboti naftos gavybą pastaruoju metu palaikė naftos rinką. Manoma, kad ši programa lapkričio 30 d. susitikimo metu bus pratęsta po dabartinio termino 2018 m. kovą. Tačiau rinkos trečiadienį reagavo į JAV Energetikos informacijos administracijos (EIA) duomenis, kurie parodė, kad, skirtingai nei tikėjosi analitikai, Jungtinių Valstijų naftos atsargos praėjusią savaitę išaugo 2,2 mln. barelių. Tuo tarpu gavyba JAV išaugo 67 tūkst. barelių per parą ir praėjusią savaitę siekė rekordinę žymą - 9,62 mln. barelių per parą. Gavyba Jungtinėse Valstijose turėtų ir toliau augti. Teksaso valstijos energetikos reguliavimo tarnyba pranešė praėjusį mėnesį išdavusi 997 naujus naftos ir dujų gręžimo leidimus, 17 proc. daugiau nei tą patį mėnesį pernai.