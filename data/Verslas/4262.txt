„Šis naujas skandalas, kaip visada, kai kyla skandalas, yra ir bloga, ir gera žinia, – po Euro grupės posėdžio vėlų pirmadienio vakarą surengtoje spaudos konferencijoje sakė komisaras. – Tai bloga žinia, nes ji įrodo, kad įvairios praktikos, kuriomis siekiama vengti mokesčių, sukčiauti su mokesčiais ar vykdyti agresyvų mokesčių optimizavimą, tebegyvuoja. Ir kad tebėra įmonių ar turtingų žmonių, kurie yra pasirengę imtis visko, ko tik gali, kad vienaip ar kitaip išvengtų mokesčių arba pagal galiojančias taisykles, arba išeinat iš jų apibrėžtų ribų.“ „Ir kaskart tai yra gera žinia, – tęsė jis. – Nes tai skatina Europos Komisiją, žinoma, ir valstybes nares, siekti daugiau. Visas ES nares vienija tikslas, kuri daro Europos Sąjungą lydere šios kovo už skaidruma, prieš sukčiavimą, prieš mokesčių vengimą, prieš agresyvią mokesčių optimizaciją, kuri žlugdo visą mokestinę bazę.“ Anot P. Moscovici, visa tai skatina EK darbą teikiant įvairių pasiūlymų projektus. Komisaras taip pat pabrėžė, kad labai svarbu atkreipti dėmesį į tarpininkus – bankininkus, advokatus, įvairias juridines agentūras, kurios kuria ir siūlo mokesčių vengimo schemas. Taip pat svarbu kuo greičiau sudaryti patikimą „juodąjį“ sąrašą šalių ir teritorijų, kurios yra „mokesčių rojai“. Šį sąrašą tikimasi parengti iki šių metų pabaigos. Kaip žinoma, neseniai nutekinti vadinamieji „Paradise Papers“ dokumentai, kuriuose užfiksuota ofšorinių įmonių veikla. Duomenys atskleidė, kaip beveik 130 politikų ir garsenybių vengia mokėti mokesčius savo šalyse. Tarp jų minimi ir JAV prezidento administracijos nariai, Kanados premjeras ir net Didžiosios Britanijos karalienė.