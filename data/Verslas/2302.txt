„Vilniaus oro uostas nusprendė gerokai padidinti mokesčius – maždaug 20 proc. ir, žinoma, tai bus mūsų lūkesčių ir veiklos sutrukdymas šalyje. Mes žiūrime į priemones, kaip atsverti šią situaciją“, – sakė „Wizz Air“ generalinis direktorius Jozsefas Varadis. Paklaustas, ar mokesčių didėjimas reiškia, kad šiemet „Wizz Air“ gali sumažinti skrydžių skaičių iš ir į Vilnių, jis atsakė, kad tai tokia galimybė yra reali. „Labai tikėtina, kad mes dirbsime mažesniu pajėgumu negu planavome. Mes peržiūrime situaciją ir pranešime rinkai, kai išspręsime situaciją iki galo“, – kalbėjo J. Varadis. Tris šalies oro uostus valdanti valstybės įmonė Lietuvos oro uostai kol kas apie Vilniaus oro uosto mokesčių pakeitimus viešai pranešusi nėra. Vilniaus oro uosto vadovas Olafas Martensas BNS atsisakė komentuoti šią situaciją ir patarė susisiekti su Lietuvos oro uostų komercijos direktore Jūrate Baltrušaityte arba Komunikacijos skyriumi – jo atstovė situacija žadėjo pakomentuoti vėliau. Su J. Baltrušaityte ir Lietuvos oro uostų vadovu Gediminu Almantu BNS kol kas nepavyko susisiekti.