Tyrime vertintos 49 didžiausios įmonės Lietuvoje. Įmonių interneto svetainėse žiūrėta, kiek informacijos jos atskleidžia apie tai, kaip užkerta kelią korupcijai savo veikloje, kiek informacijos atskleidžia apie savo organizacinę struktūrą ir finansus. Ketvirtadalis visų vertintų įmonių gavo 0 taškų. Palyginus su 2014, beveik triskart daugiau įmonių (18) skelbia, kokių taisyklių turėtų laikytis jų darbuotojai gaunant dovanų ar vaišinant kitus. Beveik trečdalis įmonių (16) suteikia savo darbuotojams galimybę konfidencialiai pranešti apie galimas negeroves darbe. 22 įmonės viešai pasisako prieš korupciją, tačiau tiek pat jų vis dar neteikia jokios informacijos, kaip užkerta jai kelią savo veikloje. Daugiau nei pusė įmonių atskleidžia savo akcininkus. 19 įmonių skelbia savo pajamas, trečdalis įmonių (16) – kokį pelno mokestį jos sumoka Lietuvoje. „Verslas vis labiau vertina skaidrumą ir nebegrasina teismais, kai pasakai, kad vertinsi įmonės svetainėje viešai pateiktą informaciją. Kai kurių didžiausią pažangą padariusių bendrovių vadovai, regis, įdėjo nemažai pastangų, kad jų įmonė pasitemptų ir atsirastų tarp pirmaujančių. Tai suteikia vilties, kad po kelių metų pamatysime dar geresnius rezultatus“, – pranešime spaudai sakė „Transparency International“ Lietuvos skyriaus vadovas Sergejus Muravjovas. Tyrime vertintos įmonės atrinktos pagal 2016 metų pardavimų pajamas. Atlikus interneto svetainių analizę rezultatai buvo siunčiami visoms įmonėms, joms sudaryta galimybė pradėti viešinti trūkstamą informaciją ir taip pakoreguoti savo įvertinimą. Įmonių svetainių turinys buvo vertinamas 2017 metų rugpjūčio – rugsėjo mėnesiais.