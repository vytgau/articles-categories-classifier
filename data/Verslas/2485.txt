„Pagaliau buvo parengta vienuolikos šalių Ramiojo vandenyno partnerystės (TPP 11) sutartis ir šalys sutarė pradėti rengtis jos pasirašymui, – pareiškė Japonijos ekonomikos ministras Toshimitsu Motegi. – Tai istorinis įvykis mūsų šaliai ir Azijos bei Ramiojo vandenyno regiono ateičiai.“ Sutartis buvo suderinta per dvi dienas trukusį vienuolikos TPP šalių vyriausiųjų derybininkų susitikimą Tokije. Galutinį susitarimą vienuolika valstybių sieks pasirašyti „iki kovo pradžios“. Dokumente bus numatyti visi pradinėje TPP sutartyje nustatyti įsipareigojimai, išskyrus tam tikras nuostatas, kurių buvo laikinai atsisakyta, ir tam tikrus klausimus, kuriuos dar reikia galutinai suderinti. „Tokije įvykusiame susitikime aukščiausio rango pareigūnai išsprendė šiuos likusius klausimus, parengė galutinį laikinai atidėtų nuostatų sąrašą ir užbaigė teisinį susitarimo teksto patikrinimą“, – nurodoma po susitikimo paskelbtame pranešime. Pernai sausį JAV prezidentas Donaldas Trumpas paskelbė, kad Jungtinės Valstijos nedalyvaus TPP sutartyje, kurią pavadino „darbo vietų žudike“. Tačiau keletas iš likusių sutarties dalyvių, visų pirma Naujoji Zelandija ir Japonija, atkakliai siekė atgaivinti susitarimą.