Penktadienį ekonominiame forume dalyvavęs Australijos prekybos ministras Stevenas Ciobo žurnalistams teigė, kad derybose „vis dar reikia atlikti darbo, bet mes artėjame prie susitarimo“. Savo ruožtu Japonijos ekonomikos ministras Toshimitsu Motegi vėlyvą ketvirtadienio vakarą pareiškė, kad derybininkai pasiekė „pirminį susitarimą“ dėl TPP. Tačiau Kanados užsienio prekybos ministras Francois-Philippe'as Champagne'as gana greitai paneigė savo kolegos pasisakymą bei teigė, jog „nėra jokio principinio TPP susitarimo“. Likusių 11 TPP narių ministrai šiuo metu yra susitikime, kuriame deramasi dėl tolesnės prekybos pakto ateities. Jo likimu suabejota po to, kai, praėjus vos kelioms dienoms po inauguracijos, JAV prezidentas Donaldas Trumpas pasirašė potvarkį, kuriuo šalis pasitraukė iš susitarimo. TPP sutartis, kurią palaikė buvęs JAV vadovas Barackas Obama, buvo skirta prekybos tarifų mažinimui regione, bet D. Trumpas pirmenybę teikia dvišaliams susitarimams. Likę potencialūs TPP nariai yra Japonija, Australija, Brunėjus, Kanada, Čilė, Malaizija, Meksika, Naujoji Zelandija, Peru, Singapūras ir Vietnamas.