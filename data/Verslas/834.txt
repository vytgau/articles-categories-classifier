Kai kurie BNS kalbinti analitikai mano, jog susitarti turėtų patys prekybininkai, nes socialinį atsakingumą, jų žodžiais, reikia auginti iš vidaus. Tuo metu Konkurencijos taryba perspėja, kad bet kokie susitarimai tarp prekybos tinklų yra neleistini. Laisvosios rinkos šalininkai mano, kad reguliavimo idėja yra bloga, nes nukentėtų tiek vartotojai, tiek jų darbuotojai. Prekybininkų atstovai teigia jau pradėję diskusijas su L. Kukuraičiu. Prekybos tinklai turi spręsti patys SEB banko vyriausias analitikas Tadas Povilauskas mano, kad geriausia būtų palikti galimybę susitarti patiems prekybininkams. „Aš labiau būčiau linkęs tai palikti pačiai rinkai. Aš manau, kad yra sveikintinas dalykas iš ministerijos pusės, kad truputėlį spaudžia eiti į diskusijas, pateikti tam tikrus argumentus“, – BNS kalbėjo T. Povilauskas. Anot jo, kai kuriems prekybos tinklams trumpinant darbo laiką švenčių dienomis, gali sureaguoti ir likę rinkos žaidėjai. „Socialinį atsakingumą reikia auginti iš vidaus, o ne įstatymais. Aš būčiau linkęs į derybas ir kalbas bei supratingumą iš vidaus. Aš esu tokios nuomonės šalininkas“, – teigė analitikas. Tuo metu Laisvosios rinkos instituto prezidentas Žilvinas Šilėnas sakė, jog idėja darbo laiką reguliuoti įstatymu nėra gera, nes nukentėtų tiek vartotojai, tiek prekybos tinklų darbuotojai. „Visiškai prasta idėja. Visų pirma, nukentėtų vartotojai. Kada žmogui, dirbančiam penkias pilnas darbo dienas per savaitę, apsipirkti šventėms? Suprantu, kad jeigu dirbi neintensyviame darbe, viešajame sektoriuje arba Seime, tai gali išeiti apsipirkti“, – tvirtino Ž. Šilėnas. „Neretai žmonėms už darbą per šventines dienas mokama papildomai, dvigubai ar panašiai, tai šiuo atveju nukentėtų ir tie patys kasininkai, neva kuriuos stengiamasi apsaugoti“, – pridūrė Ž. Šilėnas. Jo nuomone, valdžia turėtų leisti prekybos tinklams patiems nuspręsti, kaip dirbti per šventes. Verslas turėtų gerbti darbuotojus Lietuvos paslaugų sferos darbuotojų profesinės sąjungos pirmininkas Aleksandras Posochovas sako, kad valdžia turėtų diskutuoti su verslu, tačiau deryboms nepavykus, darbo laiką reikėtų reguliuoti. „Šiuo metu vyksta tos derybos ir su darbdavių, ir su darbuotojų atstovais. Jeigu neišeina susitarti, tai reikėtų paimti ir padaryti, kaip ir Lenkijoje ar daugelyje Europos šalių – uždrausti dirbti“, – BNS sakė A. Posochovas. Anot jo, turi pasikeisti visuomenės ir verslo požiūris į darbą per poilsio dienas. Jis pridūrė, kad valdžia iš pradžių galėtų uždrausti parduotuvėms dirbti per Kalėdas ir Velykas, o vėliau svarstyti apie kitas šventes bei sekmadienius. „Šiandien būtų labai protinga Velykos ir Kalėdos. Tada galima kalbėti apie kitas šventes, o jau toliau ir apie sekmadienius. Tai būtų laipsniškas ėjimas“, – tvirtino A. Posochovas. Prekybininkai jau diskutuoja su ministru Lietuvos prekybos įmonių asociacijos vadovas Laurynas Vilimas pranešė, kad asociacijos ir didžiųjų prekybos tinklų atstovai buvo susitikę su L. Kukuraičiu, o diskusiją numatoma pratęsti gegužę. „Ministras siūlė svarstyti dviejų dienų per metus – Velykų ir pirmos Kalėdų dienos padarymą nedarbo dienomis. Mes sakėme, kad reikia apskritai kalbėti apie bet kokias dienas, nes kai kuriems kitos dienos gali būti šventės“, – BNS sakė L. Vilimas. Vis dėlto jis mano, kad didieji prekybos tinklai patys gali nuspręsti dėl darbo laiko: „Tai yra verslo pačio sprendimas. Jeigu jis mato, kad nėra srauto žmonių ir jam neapsimoka laikyti atidarytų parduotuvių, tai yra daromos nedarbo dienos. Vieni pasirenka vienaip, kiti kitaip.“ Anot jo, šiuo metu diskusijos tarp prekybos tinklų nevyksta, nes baiminamasi, jog tai prieštarautų Konkurencijos įstatymui ir grėstų didelės baudos už galimai neleistinus susitarimus. A. Posochovas sakė, kad metu su L. Kukuraičiu diskutuoja ir profesinės sąjungos. Prekybos tinklų susitarimai – neleistini Konkurencijos tarybos narė Jolanta Ivanauskienė BNS teigė, kad bet kokie susitarimai tarp prekybos tinklų – neleistini. „Visi verslo atstovai sprendimus dėl ūkinės veiklos, ateities planų turi priimti savarankiškai, nesitardami ir nederindami tokių savo sprendimų su konkurentais. Tokie susitarimai gali pažeisti konkurencijos teisę ir tuo pačiu vartotojų interesus. Pažeidimais gali būti pripažinti ne tik konkurentų susitarimai dėl kainų, bet ir dėl prekybos sąlygų, gamybos apimčių ar inovacijų taikymo“, – komentare BNS tvirtino J. Ivanauskienė. L. Kukuraitis ketvirtadienį pareiškė, kad visi prekybos tinklai turėtų dėl to susitarti – kitu atveju sprendimą priims valdžia. Artėjant Velykoms, „Maxima“ pranešė sekmadienį trumpinanti darbo laiką, o kai kurios parduotuvės visai neveiks. Tuo metu visos „Norfos“ ir „Lidl“ parduotuvės sekmadienį nedirbs. „Rimi“ ir „Iki“ parduotuvių darbo grafikas nesikeičia. Tai nėra pirmas kartas, kai prekybos tinklai nusprendžia nedirbti arba trumpina darbo laiką per šventes. Pirmąją 2017 metų Kalėdų dieną ir pirmą šių metų dieną nedirbo visos „Lidl“ parduotuvės, „Maxima“ dirbo trumpiau arba iš viso nedirbo.