Kad darbo krūvis dėl naujos paramos vaikams teikimo formos išaugs – tikrai turėjo būti žinoma. Prisidėjo darbo ir programuotojams, kurie turėjo ir pakeisti pajamų mokesčio deklaracijas, ir sukurti naują prašymų teikimo sistemą. Vaikams dėl to – nei šilta, nei šalta, už juos tėvai gauna tuos pačius 30 eurų. Taip, naujoji sistema yra tikrai platesnės aprėpties. Trisdešimt eurų jau gali gauti visų vaikų tėvai, ne tik tie, kurie dirba. Vaiko pinigams numatyti 200 milijonų eurų vietoj buvusių 75. Žinant, kad jau bus pakankamai papildomo krūvio, gal nereikėjo naikinti papildomo neapmokestinamo pajamų dydžio? Gal dvi sistemos, viena skirta dirbantiems, kita – nedirbantiems tėvams, galėjo sugyventi kartu? Savivaldybėms būtų tekęs žymiai mažesnis krūvis. Tėvai jau turėtų vaiko pinigus savo kišenėse. Vis tik vieninga paramos tėvams sistema yra geresnė tuo, kad joje nelieka „užmirštų“ vaikų. Pavyzdžiui, jei daugiavaikė šeima gauna mažesnes pajamas, už visus vaikus susumuotas neapmokestinamas pajamų dydis gali būti didesnis, nei jų gaunamos pajamos. Ir tada susidaro situacija, kad didesnes pajamas gaunantys tėvai už savo vaikus gauna didesnę paramą. Kas, akivaizdu, nėra nuoseklu. Greičiausiai, esant dvejoms sistemoms, gimtų gausybė išlygų ir sąlygų, ir sistema taptų klampi. Iš tikro, naują vaiko pinigų sistemą būtų galima pateisinti, ir net susitaikyti su tuo, kad kol ji įsivažiuos, pinigų gali tekti palaukti. Jei ne tai, kad valdantieji yra tikrai visiškai praradę kompasą, kuris jiems rodytų vieną kryptį, kuria jie eina. Seime keli valdantieji Seimo nariai jau užregistravo Gyventojų pajamų mokesčio įstatymo pataisas, kuriomis numatoma nuo šio mokesčio visiškai atleisti šeimas, auginančias keturis ir daugiau vaikų. Siūloma tai daryti ne taikant fiksuotą neapmokestinamą pajamų dydį, o visišką atleidimą nuo mokesčio. Tai, kas buvo panaikinta, siūloma vėl grąžinti, tik su dar didesne lengvata. Tačiau ne visiems, o tik kai kuriems, tik keturis ir daugiau vaikus auginančioms šeimoms. Tik ką, prieš pusmetį, senoji paramos vaikams sistema buvo sukritikuota ir panaikinta dėl to, kad ji yra fragmentuota, neaprėpia visų vaikų, kad valstybei visi vaikai turi vienodai rūpėti. Ir še tau, užregistruotas pasiūlymas, kuriuo parama būtų dar labiau fragmentuota, vaikai – dar labiau nelygūs ir nevienodai svarbūs. Didesnė parama tektų didesnes pajamas gaunantiems tėvams. Viskas, už ką buvo kritikuojamas papildomas neapmokestinamasis pajamų dydis, siūloma grąžinti dar radikalesniu variantu. Parama vaikus auginantiems tėvams – ne vienintelė sritis, kurioje valdantieji demonstruoja, kad jų vidinis krypties kompasas yra sutrikęs. Pasimetimo apstu ir prekybos vaistais srityje, kur vienu sprendimu mažina vaistų prieinamumą, kitu – didina, vienu mažina vaistų kainas, kitu – didina. Ir regioninės politikos srityje, kur viena ranka regionus norima puoselėti, kitu – pasmerkti. Ir verslo skatinimo srityje, kur viena ranka norima mažinti mokesčių naštą, kita – kelti. Tas pats ir pensijų kaupimo srity – ir naikins du Sodros procentus, ir didins kaupimą. Kur čia neprisiminsi pasakėčios apie tai, kaip gulbė, lydeka ir vėžys vežimą traukė: „Kada tarpusavy nesutaria draugai, jų bendras darbas nesiseks gerai, naudinga nieko jie nepadarys.“