Maždaug 25 milijonai kilovatvalandžių, 9 milijonai litrų dyzelio ir beveik 5 milijonai kubinių metrų dujų. Tiek sunaudoja Vilniaus viešojo transporto troleibusai ir autobusai. Viešasis transportas daugeliui iš mūsų yra kasdienybė, atrodo jame nėra jokių paslapčių, tačiau iš tiesų tai yra didelė ir įdomi sistema. Apie tai sužinosite naujausioje „Mokslo sriubos“ laidoje. Troleibusas, kuris dirba normaliu režimu, per dieną nuvažiuoja apie 300 kilometrų. Grįžęs į parką, kiekvieną naktį jis praeina apžiūrą. Yra nulinė apžiūra, kai atliekama apžiūra ir išleidžiamas, ir yra remontai pagal vairuotojų pastabas. Labai retai, bet kartais nutraukiamas troleibusų kontaktinis tinklas. Jis gatvėse yra įrengtas daugiau nei 5 metrų aukštyje, bet pasitaiko, kad kas nors netyčia užkabina. Esant labai dideliems šalčiams, kartais laidai apledėja, o pavasarį kartais svyla ar net užsidega. Kiekviename troleibuse ir autobuse yra kompiuteris su GPS įranga. Signalai perduodami radijo bangomis ir specialistai ekrane mato kurioje vietoje yra transporto priemonė, kas ją vairuoja ir nurodomas vairuotojo telefono numeris. „Tvarkaraščio turi būti laikomasi labai griežtai. Iškilus nesklandumams, vairuotojas operatyviai reaguoja ir informuoja operatorių. Tada operatorius arba nukreipia transportą kitomis gatvėmis, arba pasako ką tada daryti - ar palaukti, ar sustoti, jei reikia - iškviečia visas reikalingas specialiąsias tarnybas: greitąją, policiją, galbūt - kitą savivaldybės įmonę „Grindą“, kad pašalintų kažkokius trugdžius nuo gatvių, ir informuoja mus.” - sako Jūratė Venckauskaitė, „Susisiekimo paslaugos“ Viešojo transporto organizavimo skyriaus vadovė. Laida „Mokslo sriuba“ – tai ne pelno siekianti jaunų žmonių iniciatyva, kuriama bendradarbiaujant su Baltijos pažangių technologijų institutu. „Mokslo sriubą“ galima ragauti kiekvieną šeštadienį 9:30 val. per LRT Kultūrą, o išalkus dar – per www.youtube.com paskyrą.