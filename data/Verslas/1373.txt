Pasak organizatorių, sistema tvarkoma ir užduotis bus galima spręsti artimiausiu metu. Apie 12 val. organizatoriai informavo, kad egzaminas pratęsiamas iki 18 val., todėl visi, kuriems iš pirmo karto nepavyko išspręsti egzamino užduočių – gali prisijungti ir spręsti iš naujo. Jie atsiprašo dalyvių dėl patirtų nepatogumų. „Pirmomis minutėmis prisijungė tūkstančiai žmonių, milžiniškas susidomėjimas. Jau tvarkoma sistema ir tuoj turėtų pradėti veikti“, – dar prieš 12 val. Eltai sakė Lietuvos laisvosios rinkos instituto Švietimo centro vadovė Marija Vyšniauskaitė. Šiuo egzaminu siekiama paskatinti Lietuvos gyventojų domėjimąsi ekonomika bei finansais. Anot LLRI, finansinis raštingumas Lietuvoje yra labai žemas. Nacionaliniam egzaminui klausimus kūrė partneriai – ekonomikos mokytojai, universitetų ekonomikos fakultetai, Lietuvos bankas ir kiti. Organizatoriai žada, kad klausimai bus įveikiami kiekvienam. Jį antradienį internetu galima laikyti nuo 11 valandos. Egzamine yra 30 klausimų, o geriausiai atsakiusiuosius žadama apdovanoti.