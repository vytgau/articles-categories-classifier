Ūkio ministerijos parengtame nutarimo projekte – jį ministrų kabinetas svarstys trečiadienį – teigiama, kad suteikus tokį statusą, parko operatorius galės investuotojams išnuomoti žemės sklypų dalis. Pramonės parką Vilniaus Antakalnio seniūnijoje, buvusioje Kairėnų poligono teritorijoje plėtoja viešoji įstaiga Šiaurės miestelio inovacijų parkas, ją lygiomis dalimis valdo Ūkio ministerija ir Vilniaus savivaldybės įmonė „Start Vilnius“. Jos pramonės parke iki 2022 metų įsipareigojo pritraukti 7,25 mln. eurų investicijų, įkurti ne mažiau kaip 6 klasterius, sukurti bent 1 tūkst. darbo vietų, pritraukti bent 20 inovatyvių įmonių, įkurti dvi mokslo ir studijų institucijas, įrengti verslo inkubatorių, išvystyti 2–3 naujus inovatyvius produktus ar technologijas. 2015 metų pabaigoje ministrų kabinetas Vismaliukų zoną pripažino valstybei svarbiu ekonominiu projektu, pramonės parko steigimui pernai gruodį pritarė ir Vilniaus valdžia. Vilniaus miesto bendrajame plane parko teritorija nurodoma kaip kitos visuomeninės paskirties objekta, tačiau sostinės valdžia iki šių metų birželio numato patvirtinti naują bendrąjį planą, numatant sklypą kaip pramonės ir sandėliavimo teritoriją.