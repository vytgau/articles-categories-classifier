D. Misiūnas dalyvaus koncerno įmonių valdyme, o viena iš svarbiausių D. Misiūno užduočių bus naujų verslo krypčių vystymas. „Vertiname Daliaus patirtį sėkmingai vadovaujant vienai didžiausių Lietuvos verslo įmonių,“ - sako Arūnas Martinkevičius, koncerno SBA prezidentas. „Jei nori sukurti kažką tvaraus ir ilgalaikio, turi turėti patikimą pamatą plėtrai ir ypač - ryžtingus ir ambicingus žmones, kuriuos pirmyn veda tos pačios vertybės ir drąsi ateities vizija.“ „Džiaugiuosi prisijungdamas prie SBA ir galimybe panaudoti sukauptą patirtį įgyvendinant ambicingus ateities planus. Koncerno įmonių inovacijų kultūra ir siekis vystyti verslą orientuojantis į pasaulines rinkas man yra įkvepiantis iššūkis. Ateinu į stiprią komandą, su kuria, jaučiu, galime daug nuveikti,“ - sakė Dalius Misiūnas. SBA koncernas yra viena didžiausių lietuviško kapitalo verslo grupių, investuojanti į aukščiausios kokybės inovatyvius sprendimus. Koncerno veikla koncentruota baldų gamybos, lengvosios pramonės ir nekilnojamojo turto sektoriuose. Be kitų įmonių koncernas valdo baldų įmones „Klaipėdos baldai“, „Šilutės baldai“, „Visagino linija“, „Germanika“, „Kauno baldai“, „Novomebel“ ir „Mebelain“, lengvosios pramonės įmones „Utenos trikotažas“, „Šatrija“ ir „Mrija“, nekilnojamojo turto įmonių grupę „Urban Inventors“.