„Lietuvos energija“ pranešė, kad gruodžio viduryje bendradarbiaujant su Nyderlandų „Shell“ iš SGD laivo-saugyklos „Independence“ į mažos apimties SGD terminalą bus patiekta apie 4 tūkst. kubų SGD, kurios vėliau autodujovežiais bus patiektos 4 bendrovėms. Teigiama, kad dujos bus gabenamos į Druskininkus, taip pat Lenkiją bei Estiją. „Tik pabaigus SGD perkrovos stotelės testavimą ir ją pradėjus eksploatuoti iš karto turime visą veikiančią SGD tiekimo grandinę. Iš Klaipėdos dujos tiekiamos ir į spalį pradėjusią veikti SGD stotelę Druskininkuose. Kartu Lietuva tampa svarbia mažos apimties SGD tiekimo žaidėja regione ir taip prisideda prie konkurencingesnio dujų tiekimo mūsų vartotojams“, – pranešime spaudai sakė energetikos ministras Žygimantas Vaičiūnas. Gabenimas autodujovežiais prasidės gruodžio pabaigoje ir truks iki kitų metų kovo. Tai bus antrasis SGD tiekimas sausuma iš Klaipėdos mažos apimties SGD terminalo – spalį „Litgas“ ir LDT iš SGD paskirstymo stoties pardavė kelis šimtus kubų dujų Lenkijos dujų prekybos bendrovei „Duon“. Šią savaitę didžiausia Lietuvos laivybos bendrovė „Limarko“ pranešė žengianti į SGD transportavimo rinką – antrinė grupės įmonė „Baltkonta“ Vokietijoje jau užsakė pirmąjį 400 tūkst. eurų vertės autodujovežį, jį tikimasi gauti kitų metų rudenį. 28 mln. eurų vertės SGD paskirstymo stotis Klaipėdoje oficialiai atidaryta spalio pabaigoje, iki šiol ji buvo išbandoma. Bendrovės „Klaipėdos nafta“ valdomoje stotyje įrengtos 5 po 1 tūkst. kubų talpos talpyklos, iš jų SGD bus perkraunamos į autodujovežius. Stotyje įrengtos dvi SGD dujovežių pripylimo aikštelės, taip pat bus galima SGD perpilti į laivus-dujovežius.