„Garsų pasaulis“ yra pagrindinė mūsų gamybos bazė - būtent Lietuvoje pagaminti asmens dokumentai keliauja į viso pasaulio rinkas. Įvertinę šios įmonės potencialą - čia dirbančios komandos gebėjimus, paslaugų kokybę ir pasiektus rezultatus, įsitikinę, kad Lietuva yra puiki šalis inovacijų plėtrai, nusprendėme neapsiriboti tik tradicine gamyba“, - sako „Semlex Group“ vadovas Albertas Karaziwanas. „Ketvirtoji pramonės revoliucija jau vyksta, akivaizdu, kad ji neaplenks ir mūsų, todėl turime tinkamai priimti iššūkius ir pasinaudoti pokyčių teikiamomis galimybėmis“, - pristatydamas naują „Semlex Group“ padalinį kalbėjo A. Karazivanas. Belgijos investuotojas patvirtino, kad naująjį inovacijų centrą kurs ir jam vadovaus iki šiol UAB „Garsų pasaulis“ generalinio direktoriaus pareigas ėjęs Vytautas Mieliauskas. „Garsų pasauliui“ nuo antradienio vadovauja Ana Janauskienė, iki šiol įmonėje ėjusi finansų direktorės pareigas“, - sako V. Mieliauskas. Belgijos kompanijos „Semlex Group“ pagrindiniai klientai - Afrikos žemyne, o teikiamos paslaugos dažniausiai susijusios su asmens tapatybe: asmens ir kelionės dokumentų - pasų, tapatybės kortelių, vizų - išdavimas, rinkimų organizavimo sprendimai ir pan. Bendrovė užsiima ne tik dokumentų blankų gamyba, bet ir viso proceso organizavimu bei automatizavimu - informacinių sistemų, aparatūrinės įrangos tiekimu, vartotojų apmokymu.