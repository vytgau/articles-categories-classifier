Pagal naują teisinį reguliavimą, nuo 1939-1990 metų okupacijų nukentėję asmenys - politiniai kaliniai ir tremtiniai, buvę getų, koncentracijos ar kitokio tipo prievartinių stovyklų kaliniai, sukakę 70 metų ir vyresni, turės teisę nuo kitų metų įsigyti vienkartinį arba terminuotą vardinį važiavimo tolimojo, vietinio (miesto ir priemiestinio) reguliaraus susisiekimo autobusais ir troleibusais, keleiviniais traukiniais, reguliaraus susisiekimo laivais ir keltais bilietą su 80 proc. nuolaida. Kaip teigia Vyriausybė, papildomai iš valstybės biudžeto reikės apie 1,14 mln. eurų, teisę į šią kompensaciją turės apie 50 tūkst. asmenų. Šiuo metu politiniai kaliniai ir tremtiniai, buvę getų, koncentracijos ar kitokio tipo prievartinių stovyklų kaliniai naudojasi galimybe įsigyti lengvatinį transporto bilietą su 50 proc. nuolaida. Už naujas įstatymo nuostatas balsavo 80 Seimo narių, prieš - 1, susilaikė 4 parlamentarai.