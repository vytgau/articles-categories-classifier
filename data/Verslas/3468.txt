Lietuvos banko duomenimis, Centro taupomosios kasos turtas sudaro 11,3 mln. eurų ir pagal tai ji yra 19-ta kredito unija Lietuvoje. Toks sprendimas priimtas kylant grėsmei, kad bus padaryta žala Centro taupomosios kasos indėlininkų, kitų kreditorių ir klientų interesams, pranešė Lietuvos bankas. „Grant Thornton Baltic“ ne vėliau kaip iki sausio 9 dienos turės pateikti Lietuvos bankui išvadas dėl Centro taupomosios kasos finansinės būklės, jos veiklos perspektyvų, kaip būtų galima indėlininkų, kitų kreditorių ir klientų interesus. Kredito unijos veikla apribota ir laikinasis administratorius paskirtas nustačius, kad Centro taupomosios kasos veikla ir finansinė būklė nėra suderinamos su saugią ir patikimą kredito unijų veiklą reglamentuojančių teisės aktų reikalavimų laikymusi. Kredito unija ilgą laiką nevykdė su kapitalu susijusių veiklos riziką ribojančių normatyvų (kapitalo pakankamumo, didžiausios paskolos vienam skolininkui), jos nuosavas kapitalas buvo mažesnis kaip 50 proc. pajinio kapitalo, kredito unija patiria veiklos nuostolių. Nuo 2015 metų Centro taupomajai kasai taikytos trys poveikio priemonės, jai iki šiol galioja draudimas priimti indėlius ir kitas grąžintinas lėšas iš neprofesionalių rinkos dalyvių, teikti didesnes kaip 30 tūkst. eurų paskolas asocijuotiems nariams. Be to, apskaičiuodama riziką ribojančius normatyvus, kredito unija privalo į perskaičiuotą kapitalą neįtraukti pajinių įnašų, kurie buvo įmokėti skolintomis iš kredito unijos lėšomis. Centro taupomoji kasa vienija 1,4 tūkst. narių.