Pensijos Estijoje kasmet nuo balandžio indeksuojamos jau dešimtmetį, įvertinus infliaciją bei privalomojo socialinio draudimo mokesčio įplaukų dinamiką per metus. „Augant atlyginimams, didinamos ir pensijos. Atlyginimų didėjimas pernai atsispindės pensijų indeksavime nuo šių metų balandžio“, – pabrėžė socialinių reikalų ministrė Kaia Iva. Taip vadinamą „tautos pensiją“ siūloma didinti iki 189,31 euro, pensiją turintiems 15-os metų darbo stažą – iki 267,85 euro, 30-ies metų – iki 360,27 euro, 40-ies metų – iki 421,88 euro, 44-ių metų – iki 446,52 euro per mėnesį. Socialinių reikalų ministerijos duomenimis, valstybės mokamų pensijų padidėjimą šiemet pajus 375,6 tūkst. pensininkų, taip pat 62,6 tūkst. asmenų, gaunančių pašalpas dėl darbingumo praradimo. Mokesčių mokėtojams tai papildomai kainuos beveik 97,6 mln. eurų. Vyriausybė sprendimą dėl pensijų indeksavimo nuo balandžio turi paskelbti iki kovo 20-osios. Nuo praėjusių metų balandžio pensijos Estijoje pakilo vidutiniškai 5,1 proc., o nuo 2016-ųjų balandžio – 5,7 procento. Estija šių metų pradžioje turėjo 1,319 mln. gyventojų.