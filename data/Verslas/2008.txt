Juo feisbuko sienoje pasidalijo ir žurnalistas Andrius Tapinas: „Kad nesakytumėt, kad vien tik negatyvą postinu. Va, žmonės – darbą siūlo, nepilna diena 30 eurų, visai neblogai. Žirmūnų „Lidlą“ stato, tai truputį nelegaliai reikės padirbėti, nes taip gyventi patogiau. „Lidl Lietuva“, gerus rangovus/subrangovus turit.“   Vienoje iš viešų socialinio tinklo grupių publikuotas skelbimas, iliustruotas nuotraukomis, kuriose, panašu, tikrai matosi būsimos parduotuvės interjeras, skamba taip: „Statom Žirmūnų „Lidlą“. Reikalingi pagalbiniai darbuotojai šeštadieniais ir sekmadieniais nuo 7 iki 14 val. Į dieną 30 Eur. Darbas nebus oficialus. Legalių darbuotojų 6 ieškosim nuo kovo mėnesio. Įmonėje atlyginimų vidurkis 743 Eur.“ DELFI paklaustas, kokia įmonė siūlo tokį darbą, skelbimo autorius asmenine feisbuko žinute atsakė, kad „nesvarbu“ ir paprašė „nedaryti problemų lygioje vietoje“. Bendrovė „Lidl Lietuva“ taip pakomentavo pasirodžiusį skelbimą: „Griežtai atsiribojame nuo šios informacijos, kadangi skelbimo turinys neatitinka tikrovės. Statybos darbai „Lidl“ parduotuvėje Žirmūnuose nurodytu metu jau bus baigti, nes naujasis prekybos centras duris pirkėjams atvers vasario 22 d. Verslo santykiuose vadovaujamės aukščiausiais socialiniais standartais. Jų pagrindu esame sukūrę savo Elgesio kodeksą, kurio principai taikomi tiek mūsų, tiek partnerių įmonėms.“