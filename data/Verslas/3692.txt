„Negaliu pasakyti, ar vyksta kratos, bet šiuo metu lankosi Finansinių nusikaltimų tyrimo tarnybos pareigūnai“, – sakė ligoninės atstovė spaudai Jolanta Juškevičienė. Pasak jos, sulaikytų Klaipėdos jūrininkų ligoninės darbuotojų nėra. FNTT atstovas Justinas Argustas sakė kol kas negalintis komentuoti, ar ligoninėje tyrėjai atlieka kokius nors procesinius veiksmus. Vykstantis tyrimas yra susijęs su šios įstaigos vykdytais viešaisiais pirkimais, nurodė BNS šaltiniai. Šiais metais Klaipėdos jūrininkų ligoninė pirko prekių ir paslaugų už maždaug 5,2 mln. eurų, pernai – už 7 mln. eurų, o užpernai – už daugiau nei 13,3 mln. eurų.