Planuojama, kad 2018 m. valstybės biudžeto pajamos kartu su ES ir kitų institucijų finansine parama bus 9,074 mlrd. Eur pajamų. Planuojamos išlaidos – 9,541 mlrd. Eur. Taigi, kitąmet numatomas valstybės biudžeto deficitas yra 467 mln. Eur. „Turime kaupti rezervus mažiau palankiems laikotarpiams. Privalome suvaldyti infliaciją. Na, ir žinoma suvaldyti valstybės skolą, kuri yra pakankamai didelė“, – pristatydamas biudžetą kalbėjo finansų ministras Vilius Šapoka. Tiesa, įvertinant savivaldybių, privalomojo sveikatos draudimo, „Sodros“ biudžetus, tikimasi, kad bendrai valstybė gaus daugiau pinigų nei išleis. Ministro teigimu, priėmus biudžeto ir kitus įstatymų projektus šeimų pajamos padidės bent 50 Eur. Dar daugiau esą turėtų didėti vaikus auginančių šeimų pajamos. Taip pat žadama didinti pensijas ir kitas socialines išmokas. Kita vertus taip pat didės išlaidos krašto gynybai ir sveikatos apsaugai, kultūrai. Nors planuojama įvesti universalią išmoką už kiekvieną vaiką, tačiau taip pat naikinama gyventojų pajamų mokesčių lengvata, dėl kurios didės mokesčiai dirbantiems tėvams. Taip pat planuojama padidinti akcizus dyzelinui ir tabako gaminiams. Seimo nario paklaustas, kaip teikiami projektai pagerins viduriniosios klasės padėtį, V. Šapoka sakė: „Kalbant apie viduriniąją klasę klasę, tai turbūt sutiksite, kad jokioje šalyje ji neišaugo su išmokomis ir mokestinėmis lengvatomis. Mokestinės lengvatos ir išmokos visų pirma nukreiptos skurdui mažinti, tai prioritetas. Kalbant apie viduriniąją klasę, tai iš tikrųjų numatytas geriausias visoje ES pasiūlymų paketas investicijoms į naujas technologijas, į išradimus, į jų komercializaciją, į tyrimus ir eksperimentinę plėtrą. Tam, kad kurtųsi kuo daugiau ir geriau apmokamų darbo vietų. Manau, kad iš tikrųjų viduriniąją klasę turime formuoti sudarydami sąlygas ir paskatas tam, kad tos gerai apmokamų darbo vietų gausėtų, o skurdą iš tikrųjų turime mažinti. Bet pabrėšiu, kad didžioji šitos sumos dalis – tai nėra pašalpų dalinimas į kairę ir dešinę, bet tai susiję su NPD didinimu, su pensijomis, t. y. su mažesniais mokesčiais ir kalbant apie tuos, kurie uždirba vidutiniškai, tai, kaip žinia, pagal formulę NPD poveikis išsenka net kažkiek viršijus vidutinį atlyginimą.“ Anot ministro, dideles pajamas turinčių asmenų Lietuvoje yra „nykstamai mažai“, tad progresiniai mokesčiai mūsų šalyje esą nepasiteisintų. Dabar pateikti biudžeto ir kitų pateiktų įstatymų projektai bus svarstomi Seimo komitetuose. Pagrindiniu komitetu projektui svarstyti paskirtas Biudžeto ir finansų komitetas, papildomais – visi Seimo komitetai. Preliminari pirmojo svarstymo Seimo posėdyje data – lapkričio 23 d., antrojo svarstymo – gruodžio 7 d. Pagrindiniai skaičiai Nuo kitų metų neapmokestinamasis pajamų dydis (NPD) bus didinamas nuo 310 iki 380 Eur, o minimali mėnesinė alga (MMA) pakils iki 400 Eur. Turintiems 30-55 proc. darbingumą NPD dydis sieks 390 eurų, o 0-25 proc. – iki 450 Eur. Taip bus užtikrinama, kad mažiausiai uždirbantys ir neįgalieji mokėtų mažiau mokesčių. Atsisakoma PNPD, o vietoj jo bus skiriama 30 Eur mėnesinė išmoka vaikui, kurią gaus visi, nevertinant šeimos pajamų. Taip pat bus mokamos papildomos išmokos: auginantiems tris ir daugiau vaikų – nepriklausomai nuo pajamų, auginantiems vieną ar du vaikus – jei pajamos vienam asmeniui bus mažesnės nei 183 Eur. Papildomos išmokos sieks 28,5 Eur vaikams iki 2-ų metų, o nuo 2-ų iki 18-os metų amžiaus – 15,2 Eur. Lyginant su 2017 metų sausio 1 d. pensijos augs 63 Eur per mėnesį, viso 2018 m. pensijoms didinti skiriama 371,8 mln. Eur. Nuo šių metų sausio pensijos jau padidėjo apie 20 Eur, planuojama, kad nuo spalio jos vidutiniškai pakils 13 Eur, o nuo kitų metų dar 30 Eur per mėnesį. Skurdo mažinimui 2018 m. biudžete papildomai numatoma 618 mln. Eur. 2018 m. Lietuva įvykdys savo įsipareigojimą NATO sąjungininkams ir krašto apsaugai skirs 2 proc. nuo šalies BVP. Lyginant su 2015 m. šalies gynybai ir saugumui bus skiriama dvigubai didesnė suma – 963 mln. eurų. Siekiant gerinti sveikatos apsaugos sistemą, PSDF biudžetas augs 173 mln. Eur. Esą kils medikų atlyginimai, bus pradėtos finansuoti naujos iki šiol nekompensuotos gydymo paslaugos.