Tyrimą atlikusi Konkurencijos taryba išsiaiškino, kad proginių drabužių salonų darbuotojai 2016 m. spalio ir lapkričio mėnesiais apie tokio mokesčio taikymą kalbėjosi vestuvių parodoje, vėliau susirašinėjo el. paštu ir susitarė klientėms nustatyti 10 Eur dydžio matavimo mokestį, rašoma pranešime spaudai. Pasiūlymą taikyti tokį mokestį nuo 2016 m. lapkričio 14 d. 22-iems sostinės salonams išsiuntė salono „Diana“ vadovė. Tam pritarė 11 salonų: „Laiminga“, „Baltoji mūza“, „BeLady“, „Ilona“, „La Fleur“, „Mon amour“, „Mon Cheri“, „R“, „Santa“, „Tavo diena“, „Vestina“. „Susitarimai dėl kainų nustatymo yra sunkūs konkurencijos teisės pažeidimai, nepaisant to, kokio dydžio ūkio subjektai būtų juos sudarę“, – sakė Konkurencijos tarybos pirmininkas Šarūnas Keserauskas. Anot jo, nedidelių bendrovių sudaryti karteliai negali būti toleruojami kaip menkaverčiai, nes konkurenciją ribojantys susitarimai tiesiogiai paveikia vartotojų interesus, pirkėjai priversti už prekes ir paslaugas mokėti daugiau: „Konkurencijos esmė yra tai, kad kiekvienas ūkio subjektas privalo savarankiškai apsispręsti dėl savo veiksmų rinkoje, įskaitant sprendimus dėl prekių ir paslaugų kainų.“ Įvertinusi pažeidimo mastą, trukmę, aplinkybes, kad kai kurie salonai pripažino padarę pažeidimą, taip pat ūkio subjektų finansinę padėtį, Konkurencijos taryba jiems skyrė baudas: „Baltajai mūzai“, – 1 Eur; „BeLady“ – 620 Eur; „Dianai“, – 1 960 Eur; „Ilonai“, – 230 Eur; „La Fleur“, – 850 Eur; „Laimingai“ – 710 Eur; „Mon amour“ – 370 Eur; „Mon Cheri“, – 1 050 Eur; „R“ – 1 040 Eur; „Santai“ – 520 Eur; „Tavo dienai“ – 960 Eur; „Vestinai “ – 1 260 Eur. Nutarimas per 20 dienų nuo jo paskelbimo Konkurencijos tarybos interneto svetainėje dienos gali būti skundžiamas Vilniaus apygardos administraciniam teismui.