Vasario mėnesio ateities sandorių „Brent“ naftos kaina Londono biržoje „ICE Futures“ nuo sesijos pradžios pabrango 0,14 JAV dolerio, arba 0,21 proc., iki 66,58 JAV dolerio. O vasario mėnesio ateities sandorių WTI naftos barelio kaina Niujorko prekių biržoje (NYMEX) sumažėjo 0,11 JAV dolerio, arba 0,18 proc., iki 59,75 JAV dolerio. Trečiadienį „Brent“ atpigo 0,58 JAV dolerio, arba 0,87 proc., iki 66,44 JAV dolerio, o WTI – 0,33 JAV dolerio, arba 0,55 proc., iki 59,64 JAV dolerio. Naftos eksporto apimtys didžiausiame Libijos eksporto terminale Sidro uoste išlieka 50 proc. mažesnės už maksimalius pajėgumus dėl antradienį naftotiekyje įvykusio sprogimo. Planuojama, kad remontas užtruks maždaug savaitę. Amerikos naftos instituto duomenimis, Jungtinių Valstijų naftos atsargos gruodžio 22 d. pasibaigusią savaitę sumažėjo 6 mln. barelių, skelbia „OilPrice“. Dėl Kalėdų JAV energetikos departamentas oficialius naftos atsargų duomenis skelbs diena vėliau – ketvirtadienį. Prognozuojama, kad naftos atsargos per savaitę sumažėjo 3,97 mln. barelių. Prekybos nafta apimtys Europoje ir JAV tarpušvenčiu išlieka mažos.