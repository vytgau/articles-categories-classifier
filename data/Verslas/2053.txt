„Pradedamas įgyvendinti ilgai lauktas projektas. Dėl krovinių terminalo dar kyla klausimų, tačiau keleivių terminalas čia prašyte prašėsi“, – oficialioje uosto statybos pradžios ceremonijoje kalbėjo Rusijos transporto viceministras Viktoras Olerskis. Uostą pastatys valstybės įmonės „Rosmorport“ skelbtą konkursą pernai lapkritį laimėjusi bendrovė „Bolverk“, pasiūliusi šiek tiek mažesnę už konkursui pateiktą projekto įgyvendinimo pradinę kainą – 7,313 mlrd. rublių (105 mln. eurų). „Bolverk“ į šį projektą investuos 851 mln. rublių, o likusią sumą skirs valstybė. Uostą planuojama pastatyti iki 2019 metų spalio pabaigos. Jis būtų pajėgus per metus aptarnauti 225 tūkst. kruizinių laivų ir 80 tūkst. keltų keleivių, priimti po du keltus kasdien, perkrauti 80 tūkst. vienetų „ro-ro“ krovinių. Klaipėda kol kas pirmauja Sausio pabaigoje skelbta, kad rekordinę krova pernai fiksavęs Klaipėdos uostas antrus metus iš eilės pirmauja Baltijos valstybėse. Klaipėdos uosto patikslintais duomenimis, per praėjusius metus perkrauta 43,17 mln. tonų krovinių, tai yra 7,6 proc. daugiau nei 2016-aisiais, kai buvo fiksuotas ankstesnis geriausias istorijoje metinis krovos rezultatas. Krova Rygos uoste pernai sumažėjo 9,2 proc. iki 33,674 mln. tonų, Ventspilio ir Liepojos uostuose - paaugo atitinkamai 6,5 proc. iki 20,035 mln. tonų ir 16 proc. iki 6,589 mln. tonų. Talino jungtinio uosto krovos apimtys 2017-aisiais buvo 4,7 proc. kuklesnės negu 2016 metais - 19,182 mln. tonų. Būtingės terminale pernai perpilta 9,8 mln. tonų naftos - 5,4 proc. daugiau nei užpernai. Iš viso Baltijos valstybių uostuose per praėjusius metus perkrauta 149,571 mln. tonų krovinių - 2,4 proc. daugiau nei 2016-aisiais.