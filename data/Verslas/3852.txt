„Creative Shock“ projekto tikslas – skleisti žinią apie socialinį verslą ir skatinti jo augimą. Anot renginį organizuojančios ISM universiteto studentų atstovybės narių, galimybė spręsti problemas, paremta tikra socialinio verslo įmonių ir organizacijų patirtimi, padeda dalyviams geriau suprasti šį verslo modelį ir suteikia progą praktiškai bei išradingai pritaikyti universitete įgytas teorines žinias. O štai prisidėję verslai gali išgirsti išradingų studentų iš viso pasaulio idėjų. Būtent todėl prie projekto prisijungė ir „Share the Light“ – socialinis verslas, pardavinėjantis apyrankes, raktų pakabukus bei kitokius aksesuarus, pagamintus iš parakordo – parašiuto virvės – mazgų. Organizacija ypatinga tuo, kad padeda žmonėms, turintiems sveikatos ar kitokių sutrikimų, atrasti darbo vietą. Sukūrė dėl reikmės Agentūros „SOPA“ darbuotojos bei „Share the Light“ steigėjos Jurga Kuprytė ir Aiva Salatkienė teigia, kad veiklą pradėti paskatino vaikinas, turintis autizmo sutrikimą, tačiau nestokojantis motyvacijos veikti, dirbti bei tobulėti. Jam nepavykus rasti ilgalaikės darbo vietos, moterys nusprendė ją sukurti pačios. Veikla prasidėjo nuo domėjimosi įvairiausiais mazgais ir aksesuarais, kuriuos iš tų mazgų būtų galima pagaminti. Minėtasis vaikinas keletą mėnesių dirbo vienas, kol prie jo prisijungė kiti meistrai – taip vadinami „Share the Light“ produkcijos gamintojai. Nors jų skaičius nuolat kinta, nuolatinių meistrų dabar yra jau keturi. Anot organizacijos steigėjų, pradžia nebuvo lengva. Kiekvieną darbuotoją reikėjo supažindinti su organizacijos veikla, kantriai paaiškinti visą procesą. O ir pačioms steigėjoms reikėjo daug išmokti – nei viena jų su pardavimais ir komerciniais procesais anksčiau nebuvo dirbusios. Tačiau veikla įgavo pagreitį ir neseniai „Share the Light“ jau galėjo išmokėti pirmuosius atlyginimus meistrams. Moterų teigimu, kitos pelno dalys skiriamos medžiagų pirkimui bei įdarbinimo agentūros „SOPA“ veiklai. Tarpinė stotelė „Share the Light“ steigėjų teigimu, organizacijos tikslas yra finansiškai prisidėti prie „SOPA“ veiklos bei sukurti stabilias darbo vietas tiems, kurie jų trokšta, tačiau sunkiai gauna. Vis dėlto egzistuoja ir kita verslo paskirtis: „Prie mazgų rišimo ir aksesuarų gaminimo dažnai skatiname prisidėti tuos, kurių įgūdžius ir asmenines savybes norime įvertinti, nes sunku ieškoti žmogui darbo neturint tokios informacijos. Tokioje veikloje galime įvertinti asmens stiprybes bei silpnybes, pamatyti, kaip jis dirba komandoje, kaip tvarkosi su nurodymais ar siekia kokybės. Tai puikus būdas sužinoti, kokių įgūdžių žmogui dar trūksta ir ką iš savo pusės galime jam suteikti“, – pasakoja A. Salatkienė. Tie, kurie organizacijoje dirba ilgesnį laiką, susiduria su nemenku iššūkiu – motyvacijos stoka. Mat nesikeičiantis, nuolatinis jau tobulai išmoktų mazgų rišimas gali greitai pabosti. Todėl „Share the Light“ vadovės turi nuolat ieškoti naujovių, paįvairinančių organizacijos veiklą, kaip, pavyzdžiui, naujų produktų dizainų kūrimas, dalyvavimas mugėse, išvykos į Vilniaus miestą ir už jo ribų. Negana to, praėjusią vasarą „Share the Light“ organizavo dirbtuves įvairioms įmonėms, kurių metu patys meistrai galėjo būti mokytojais ir mokyti įvairių profesijų atstovus mazgų rišimo meno. Noras labiau paįvairinti organizacijos veiklą paskatino steigėjas įsitraukti ir į „Creative Shock“ veiklą. Anot moterų, joms įspūdį paliko konkurso mastas ir galimybė išgirsti idėjų, kaip toliau galima plėsti „Share the Light“ veiklą. Šiais metais Lietuvoje „Creative Shock“ konkursas vyksta keliais etapais. Kompetentingos komisijos įvertintų 10 geriausiai pasirodžiusių komandų yra kviečiamos į finalinį savaitgalį Vilniuje, ISM Vadybos ir ekonomikos universitete. Čia jos kovos dėl pagrindinio konkurso prizo – „Turkish Airlines“ suteiktų lėktuvo bilietų į pasirinktą pasaulio šalį bei pagrindinio 2000 eurų vertės prizo. Prie projekto prisideda „Barclays operacijų centras Lietuvoje“ ir pagrindinis intelektinis partneris „Civitta“. „Creative Shock“ yra tarptautinis socialinio verslo situacijų konkursas, skirtas kūrybingiems, ambicingiems ir socialiai atsakingiems jauniems žmonėms. Jo tikslas – skatinti socialinio verslo modelį ir jo pritaikymą panaudojant sėkmės istorijas. Projektą organizuoja ISM Studentų atstovybė kartu su ISM Vadybos ir ekonomikos universitetu. Renginys yra nemokamas. Daugiau informacijos rasite čia.