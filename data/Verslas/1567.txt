Antra didžiausia pasaulio ekonomika pernai išaugo 6,9 proc., - daugiau nei prognozuota, tačiau tarptautinės organizacijos perspėjo dėl finansinių rizikų, susijusių su didele priklausomybe nuo skolos. Sesijos atidarymo kalboje Li Keqiangas pabrėžė Pekino planus restruktūrizuoti savo nepakankamai veiksnias valstybines įmones, padėti žmonėms išbristi iš skurdo ir pažaboti rizikas. Pasak Li Keqiango, Kinija „išlieka didžiausia besivystanti šalis pasaulyje“ ir susiduria su įvairiomis aktualiomis problemomis. Nors pasaulio ekonomikos atsigavimas, manoma, šiais metais turėtų tęstis, vis dar yra priežasčių „nestabilumui ir netikrumui“, įskaitant didėjantį protekcionizmą ir geopolitines rizikas, sakė premjeras, pridurdamas, kad Kinijos ekonominė sėkmė priklauso nuo jos pergalės „trijose esminėse kovose - prieš potencialas rizikas, skurdą ir taršą“. Kinijos vyriausybė nustatė fiskalinio deficito tikslinį 2,6 proc. BVP rodiklį, 0,4 proc. punkto mažesnį nei ankstesniais metais, taip pademonstruodama savo siekį sumažinti įsiskolinimą. Kinijos nacionalinis gynybos biudžetas šįmet turėtų padidėti 8,1 proc., iki 1,1 trln. juanių (173 mlrd. dolerių).