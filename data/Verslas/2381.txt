Hangdžou teismas Huangį Dingfangą ir Cai Keyi pirmadienį pripažino kaltais dėl sukčiavimo. Huangis Dingfangas 2015 metų sausį įsteigė „Longyan E-commerce“ ir, susimokęs su kita įmone, kuri priklausė Cai Keyi, iš maždaug 200 tūkst. investuotojų apgaule gavo 15,6 mlrd. juanių, pareiškė teismas, kurį cituoja naujienų agentūra „Xinhua“. Investuotojams, kurie sutikdavo sumokėti 4 tūkst. juanių nario mokestį ir po to įsigydavo akcijų, jie žadėjo didesnę nei 250 proc. metinę grąžą. Sukčiautojai taip pat įsteigė trečią įmonę, kuri parduodavo akcijas, ir žadėjo, kad tos įmonės akcijomis bus pradėta prekiauti JAV biržose. „Longyan E-commerce“ finansų direktoriui ir prezidentui buvo skirtos atitinkamai 12 ir 10 metų laisvės atėmimo bausmės. Dar septyniolikai kaltinamųjų buvo skirtos laisvės atėmimo iki devynerių metų bausmės. Teismas 21 kaltinamajam taip pat liepė daugiau kaip 170 tūkst. investuotojų grąžinti 5,7 mlrd. juanių.