„Laisvės alėjos rekonstrukcija yra didžiulis projektas, kuris bet kokiu atveju sukels nepatogumų tiek praeiviams, tiek čia įsikūrusiam verslui. Todėl statybininkams akcentuojame du svarbiausius dalykus – darbų kokybę ir greitį“, – teigė Kauno meras Visvaldas Matijošaitis. Laisvės alėjos rekonstrukcija bus pradėta nuo dviejų atkarpų, esančių tarp A. Mickevičiaus ir S. Daukanto bei nuo Maironio iki I. Kanto gatvių. Jose darbus planuojama užbaigti iki šių metų pabaigos. Likusių alėjos ruožų tarp Vilniaus ir I. Kanto gatvių bei tarp Maironio ir S. Daukanto gatvių tvarkymas prasidės dar šią vasarą ir bus užbaigtas iki 2020 metų. „Sprendimas rekonstrukciją pradėti būtent nuo šių ruožų priimtas dėl technologinių priežasčių. Turime pradėti nuo žemiausios lietaus nuotekų surinkimo vietos ties I. Kanto gatve, į kurią vėliau galėsime pajungti įrengiamą tinklą“, – teigė bendrovės „Kauno tiltai“ atstovai. Paliks praėjimus „Artėjančią savaitę mūsų darbuotojai kartu su partneriais Laisvės alėjoje darbus pradės lygiagrečiai nuo I. Kanto ir A. Mickevičiaus gatvių. Prieš pradėdami alėjos rekonstrukcijos darbus, pasirūpinsime miestiečių saugumu – statybvietės teritorija bus aptverta apsauginėmis tvorelėmis, gyventojai informuojami įspėjamaisiais ženklais, taip pat nuo galimų pažeidimų bus apsaugoti medžiai“, – sako AB „Kauno tiltai“ generalinis direktorius Aldas Rusevičius. Pasak Kauno savivaldybės Miesto tvarkymo skyriaus vedėjo Aloyzo Pakalniškio, darbai prasidės nuo centrinės alėjos dalies. Ją aptvėrus, bus pradėta ardyti senoji danga. Vėliau bendrovė „Kauno vandenys“ atnaujins požemines komunikacijas. Šiuo metu egzistuojanti mišri buitinių ir lietaus nuotekų sistema bus atskirta. Granitinę dangą planuojama pradėti kloti rugsėjo mėnesį. „Stengiamės, kad tęsiama pagrindinės pėsčiųjų gatvės rekonstrukcija miestiečiams ir verslininkams būtų kiek įmanoma mažiau trikdanti įprastą tvarką – ties pastatais bus sudaryta 3 metrų pločio galimybė eismui. Tačiau laikinų nepatogumų vis tik neišvengsime, todėl visų miestiečių iš anksto atsiprašome ir tikimės geranoriško supratingumo, siekiant Laisvės alėją paversti dar patrauklesne erdve visiems“, – pabrėžė A. Rusevičius. Kviečia susipažinti Laisvės alėjoje įsikūrusių įmonių ir įstaigų atstovai bei visi besidomintys netrukus prasidėsiančiu projektu kauniečiai kviečiami detaliau susipažinti su Laisvės alėjos rekonstrukcijos darbų eiga. Susitikimas vyks šį trečiadienį, 17 val. Kauno miesto savivaldybės (Laisvės al. 96) Didžiojoje salėje. Rekonstrukciją vykdys savivaldybės skelbtą viešųjų pirkimų konkursą laimėjusių bendrovių „Kauno tiltai“ ir „Autokausta“ jungtinės pajėgos. Darbų vertė siekia 16,4 mln. eurų. Pirmasis Laisvės alėjos rekonstrukcijos etapas kainavo apie 4,3 mln. eurų. Atkarpoje nuo Nepriklausomybės aikštės iki A. Mickevičiaus gatvės pakeistos požeminės komunikacijos, paklota nauja granito danga, įrengti nauji suoliukai, vaikų žaidimų aikštelės.