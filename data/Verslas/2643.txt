Tyrimų agentūra „ SeeNext“ lygino prekių kainas penkiuose prekybos tinkluose – „Maxima“, „Lidl“, „Rimi“, „Iki“ bei „Norfa“ penkiuose miestuose – Vilniuje, Kaune, Klaipėdoje, Panevėžyje ir Šiauliuose. Tų pačių prekių krepšelio kaina svyruoja priklausomai nuo miesto ir prekybos tinklo: pigiausiai prekių krepšelį gali įsigyti Kauno „Maximos“ pirkėjai – už 37,55 euro, o brangiausiai – Panevėžio „Rimi“ pirkėjai – už 44,85 euro. Vidutiniškai pigiausiai galima apsipirkti „Lidl“ prekybos tinkle, kuriame pirkėjui tektų sumokėti apie 37,77 euro, toliau eina prekybos tinklas „Maxima“ – 38,12 euro, „Norfos“ prekybos tinkle prekių krepšelis kainuoja 39,80 euro, „Iki“ – 44,13 euro, brangiausiai tektų sumokėti „Rimi“ pirkėjams – 44,60 euro. „Lidl“ parduotuvėse visuose išvardytuose miestuose prekės buvo įsigytos už vienodą pinigų sumą – 37,77 euro. Tuo metu „Maximos“ parduotuvėse tos pačios prekės pigiausiai buvo įsigytos Kaune – už 37,55 euro, o brangiausiai – Šiauliuose, sumokėjus 38,95 euro. „Norfoje“ to paties prekių krepšelio kaina svyravo nuo 38,57 euro Klaipėdoje iki 40,38 euro Šiauliuose, „Iki“ parduotuvėse – nuo 43,46 euro Klaipėdoje iki 44,67 euro Šiauliuose. Kainos svyravimas matyti ir prekybos tinkle „Rimi“, kuriame tos pačios prekės skirtingų miestų parduotuvėje kainavo nuo 44,49 euro Vilniuje iki 44,85 euro Panevėžyje. Pigiausiai dažno vartojimo prekių krepšelį gali įsigyti klaipėdiečiai, savo miesto parduotuvėse už minėtąsias prekes sumokėdami vidutiniškai 40,61 euro, o brangiausiai analogiškų prekių krepšelis atsieitų Šiaulių miesto gyventojams – jiems už tas pačias prekes tektų išleisti vidutiniškai 41,27 euro. 32 prekių krepšį sudarė bananai, obuoliai, pomidorai, sveriamos bulvės, saulėgrąžų aliejus, batonas, grietinė, sviestas ir kitos prekės. „Lidl“ prekybos tinkle pigiausiai galima įsigyti bulvių (0,19 euro už 1 kg), sviesto (1,59 euro už 200 g). „Maximoje“ pigiausi obuoliai (0,57 euro už 1 kg), degtinė (4,29 euro). Savo ruožtu, „Norfoje“ pigiausia yra varškė (0,53 euro už 200 g), saulėgrąžų aliejus (0,96 euro už 1 l). Išanalizavus konkrečių produktų grupių kainas paaiškėjo, jog siūlydami mažiausias kainas lyderiauja „Maxima“ ir „Lidl“ prekybos tinklai. Vaisius ir daržoves bei pieno produktus labiausiai verta įsigyti „Maxima“ ir „Lidl“ prekybos centruose. Pigiausių mėsos produktų vertėtų ieškoti „Lidl“ prekybos tinklo parduotuvėse, o gėrimų – „Maximos“. Grūdinių produktų kaina apylygė visų prekybos tinklų parduotuvėse. Slapto pirkėjo tyrimų agentūra „SeeNext“ tyrimą atliko sausio 4 dieną. Agentūra turi daugiau nei 850 slaptų pirkėjų.