Kai kurie „Facebook“ vartotojai savo paskyrose jau sulaukė perspėjimų, kiti gali patys pasitikrinti šiuo adresu. Šiandien socialinis tinklas teigia turintis per 2 mlrd. vartotojų, kai konsultacijų įmonė „Cambridge Analytica“ turėjo prieigą prie 87 mln. vartotojų duomenų. Tad dauguma tinklo vartotojų įsijungę minėtą nuorodą turėtų matyti tokį tekstą: „Remiantis mūsų turimais duomenimis, nei jūs, nei jūsų draugai nebuvo prisijungę prie „Tai yra jūsų skaitmeninis gyvenimas“. Taigi, panašu, kad jūsų duomenys „Cambridge Analytica“ nepasiekė“. Tačiau DELFI sulaukė vienos lietuvės liudijimo, kad jos duomenys galėjo atsidurti „Cambridge Analytica“ rankose. Jos paskyroje pateikta tokia informacija: „Mūsų tyrimas parodė, kad jūs prie „Tai yra jūsų skaitmeninis gyvenimas“ nebuvote prisijungusi. Tačiau jūsų draugų sąraše esantis žmogus buvo. Todėl programa galėjo gauti jūsų privačius duomenis“. Savo tapatybės atskleisti nepanorusi moteris sakė, kad „Cambridge Analytica“ galėjo nutekėti jos viešasis profilis, mėgstami puslapiai, gimtadienis ir miestas kuriame gyvena. „Facebook“ puslapyje jai taip pat nurodoma, kad: „Nedidelis „Tai yra jūsų skaitmeninis gyvenimas“ naudojusių žmonių skaičius su programa taip pat pasidalino savo naujienų srautu, kuriame galėjo būti ir jūsų įrašų ar žinučių. Jie taip pat galėjo pasidalinti jūsų gimtuoju miestu“. Kaip žinia, programą „Tai yra jūsų skaitmeninis gyvenimas“ (angl. This Is Your Digital Life) sukūrė Kembridžo universiteto psichologijos profesorius Aleksandras Koganas. Įtariama, kad surinktus duomenis jis po to pardavė „Cambridge Analytica“. Savo ruožtu konsultacijų įmonė gautą informaciją naudojo politiniais tikslais, galimai prisidėjo prie Donaldo Trumpo pergalės Jungtinių Valstijų prezidento rinkimuose. Galėjo pasinaudoti Kremlius Antradienį JAV Kongrese liudijęs „Facebook“ įkūrėjas Markas Zuckerbergas patvirtino, kad dirba su galimus D. Trumpo rinkimų komandos ir Rusijos ryšius tiriančiu specialiuoju prokuroru Robertu Muelleriu. Kaip praneša leidinys „Quartz“, M. Zuckerbergas taip pat nurodė, kad kai kurie vartotojai, kurių duomenys nutekėjo „Cambridge Analytica“, galėjo būti Kremliaus dezinformacijos taikiniais. Senatorė Amy Klobuchar „Facebook“ įkūrėjo klausė, ar tie 126 mln. „Facebook“ vartotojų, kurie, kaip skelbta anksčiau, matė Rusijos propagandą, ir 85 mln. vartotojų, kurių duomenis turėjo „Cambridge Analytica“, persidengia. „Mes tai šiuo metu aiškinamės ir manome, kad visai tikėtina, jog ryšys čia yra“, – jai atsakė M. Zuckerbergas. Kaip pastebi „Quartz“, šis ryšys būtų labai reikšmingas, nes parodytų, kad duomenys iš D. Trumpo politinės kampanijos konsultantų pateko į Rusijos saugumo tarnybų rankas ir buvo naudojami imliems rinkėjams paveikti.