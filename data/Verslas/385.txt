„Brent“ rūšies naftos ateities sandorių kaina kilo 11 centų, iki 71,53 dolerio už barelį. JAV „West Texas Intermediate“ (WTI) naftos kaina laikėsi iš esmės nepakitusi, ties 66,19 dolerio už barelį. „Brent“ nafta šį mėnesį pabrango 1,5 proc., o praėjusią savaitę buvo pasiekusi aukščiausią tašką nuo 2014 m. pabaigos - 73,09 dolerio už barelį. Tarp kainą palaikančių faktorių buvo įtampa Sirijoje, galimybė, kad JAV atnaujins sankcijas Iranui, bei naftos tiekimo sutrikimai Venesueloje. Analitikai prognozuoja, kad panašaus lygio kainos turėtų laikytis mažiausiai iki gegužės 12 dienos, kai baigiasi terminas, iki kada JAV prezidentas Donaldas Trumpas turi apsispręsti dėl Irano branduolinio susitarimo ateities. „Reuters“ pažymi, kad, jei JAV nuspręs atnaujinti sankcijas Iranui, Teheranas gali turėti problemų eksportuodamas savo naftą.