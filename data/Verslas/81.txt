Apsilankiau lietuvių pamėgtame Suvalkų mažajame turguje ir Seinų prekybos centre „Biedronka“, norėdamas įsitikinti, ar kulinarinis turizmas šiuo maršrutu vis dar turi prasmę. Kaip dirbs per šventes Apsipirkimo išvyka į Lenkiją gali baigtis liūdnai, jeigu nepasidomėję pataikysite išvykti vieną iš tų dienų, kai prekybos centrai kaimyninėje šalyje uždaryti. Lenkai, kaip ir mes, gegužės 1 d. mini Tarptautinę darbo dieną, bet ne per daug „rimtai“. Užtat Gegužės 3-osios Abiejų Respublikos Konstitucijos diena yra viena svarbiausių nacionalinių švenčių. Be to, nuo 2018 m. pradžios įsigaliojo nauja tvarka, draudžianti prekybos centrams dirbti sekmadieniais, bet ne visais, o tik maždaug kas antrą, bet ne iš eilės. Artimiausią savaitę didelių siurprizų nebus – parduotuvės dirbs balandžio 28 d. (šeštadienį), ir 29 d. (sekmadienį). Nedirbs tik antradienį – gegužės 1 d. ir ketvirtadienį – gegužės 3-ąją. Gegužę bus tik du sekmadieniai, kuomet prekybos centrus planuojama uždaryti – 13 ir 20 d. Be to, prekybininkai gegužės 31 d. privalės švęsti katalikišką Dievo Kūno šventę – Devintines. Keitykla lito neužmiršo Jeigu pasinaudosite šiais patarimais ir neteks nosimi atsiremti į užrakintas „Biedronkos“ duris, tai jūsų apsipirkimo sėkmė nemaža dalimi priklausys nuo euro ir zloto keitimo kurso, kuris nėra pastovus – zlotas po truputį brangsta ir tuos laikus, kai už vieną eurą keitykloje pažerdavo iki 4,40 zloto, nuolatiniai keliautojai per Lietuvos-Lenkijos sieną prisimena su neslepiama nostalgija. Dabar, vos pravažiavęs ribą tarp dviejų šalių ties buvusiu Lazdijų-Aradnykų pasienio kontrolės postu, visose keityklose matau labai panašius skaičius – už eurą moka 4,17, dolerį – 3,42 zloto. Jeigu seno palto kišenėje netyčia dar radote popierinį litą, jį čia taip pat mielai paims, bet kursas nenudžiugins – gausite vos pusę zloto. Seinų „Biedronka“ turi savo keitimo kursą, kuris privers gailėtis, kad nesustojote prie keityklos pasienyje arba ieškoti žodžiu „kantor“ pasipuošusio kioskelio. Pavyzdžiui, balandžio 26 d. oficialus „Biedronkos“ kursas buvo vos 4,1093 zloto už eurą. Mažasis Suvalkų turgus Prekybos centrai niekur nepabėgs, todėl pirmiausia važiuoju į Mažąjį Suvalkų turgų, veikiantį pačiame miesto centre, Gegužės 1-osios gatvėje. Jis taip vadinamas todėl, kad nesipainiotų su Didžiuoju, įsikūrusiu pakraštyje ir labiau dominantį tuos, kam reikia ne maisto produktų, o rūbų, batų ir kitos Kinijos bei Lenkijos pramonės pigienos. Automobilių stovėjimo aikštelė prie Mažojo turgaus mokama, jeigu paliksite savo transporto priemonę ten ilgiau kaip pusvalandį. Valanda stovėjimo kainuoja 1 zlotą (0,24 euro). Gal todėl automobilių su lietuviškais numeriais ten vos vienas kitas, o gretimų daugiabučių namų kiemuose jų pristatyta daugybė. Jei jau atvažiavau ne vieną dešimtį kilometrų dėl keliais grošais pigesnio pomidoro, tai pabūsiu tikru lietuviu ir už parkavimosi vietą zloto nemokėsiu – įkišu savo pilnametį „golfuką“ į tarpą tarp apynaujų lenkų „fiatų“ ir „hyundaių“ aikštelėje prie parduotuvės už poros kvartalų. Mažasis turgus veikia nuo 7 val. ryto, bet patarti jums keltis tokią ankstybę būtų žiauru – jeigu jame apsilankysite ir 10 val., tai supuvusiais pomidorais už tai niekas neužmėtys.  Man Suvalkų turgus pirmiausiai patinka todėl, kad čia savo užaugintas gėrybes suveža ne tik nuolatiniai turgavietės prekeiviai, bet ir smulkieji ūkininkai. Pastarieji, skirtingai nuo jų kolegų Lietuvos ūkininkų turgeliuose, stebėtinai kuklūs ir nedrįsta išpūsti, pavyzdžiui, kiaušinių kainų, vien todėl, kad vištos laisvai vaikščiojo po kiemą ir turėjo balsavimo teisę renkant vyr. gaidį. Jei kaimiškus kiaušinius pirkčiau po vieną, tektų mokėti 0,63 zloto (0,15 euro), o imant daugiau, galima dešimtį rasti ir už 5 zlotus (1,20 euro). Šviežios bulvės, aišku, užaugintos ne šiuose kraštuose, jau spėjo atpigti iki 2,60 zloto (0,62 euro) už kilogramą, tiek pat gražių prinokusių pomidorų kainuoja 4 zlotus (0,96 euro), avietinių pomidorų – 5,90 zloto (1,41 euro), agurkų – 3,90 zloto (0,94 euro), ridikėlių – 2,20 zloto (0,53 euro). Turguje atsirado šviežių braškių, ir jų kaina neatrodo tokia kosminė, kad nesusigundyčiau paragauti – 7,90 zloto (1,89 euro) už kilogramą. Besėklės vynuogės – 5,99 zloto (1,44 euro) už kg, česnakai – 2 zlotai (0,48 euro) už galvutę. Rauginti kopūstai – 4 zlotai (0,96 euro) už kg, agurkai – 7 zlotai (1,68 euro). Surandu ir žiedinių kopūstų, 2016 metais, kaip tik pavasarį, Lietuvoje sukėlusį iki šiol neužmirštą Kalafiorų skandalą. Mažajame Suvalkų turguje kilogramas šių daržovių kainuoja 5,50 zloto (1,32 euro) ir pirkėjų eilės prie jų pastebėti nepavyko. Istorijos, kaip mano žmonai lenkė įsiūlė vieną pomidoro daigą, čia nepradėsiu pasakoti, nes tai bus jau kito straipsnio apie sodinukų, medelių, gėlių ir sodininkystės prekių paieškas nuo Seinų iki Suvalkų pradžia. Seinų „Biedronkoje“ Nuvilkęs daržovių maišus į automobilį ir pakeiksnojęs savo šykštumą nesinaudoti turgaus aikštele, nusprendžiu, kad kitas sustojimas bus specialiai dzūkams pastatytoje Seinų „Biedronkoje“. Nuo jos iki Lazdijų-Aradnykų sienos perėjos – vos 12 kilometrų, geru oru galima ir dviračiu numinti. Tiesa, darbo dienos rytą lietuvių ne tiek jau daug, gal apie pusę parduotuvės lankytojų, nors savaitgaliais lenkiškai kalbant ten galima išgirsti nebent tik pardavėjas. Šventėms „Biedronka“ pasiruošė rimtai – vos įėjęs atsitrenkiau į pasaulyje žinomo prekės ženklo, kurio dėl Lietuvos įstatymų specifikos negaliu čia minėti, alaus dėžes, papuoštas tautine simbolika. Perkant 20 pusės litro butelių dėžę, vienas kainuoja 2,05 zloto (0,49 euro). Lietuviai krovė į vežimėlius po 2-3 dėžes, o gimnazistiško amžiaus jaunuoliai tai darė garsiai perduodami linkėjimus ministrui Aurelijui Verygai. Mane patį labiau už alų domino kiaulienos nedideliais gabalais supjaustyta nugarinė vakuuminėje pakuotėje, kainuojanti 9,75 zloto (2,34 euro) už kilogramą ir vištienos ketvirčiai po 2,75 zloto (0,66 euro) už kg. Jau anksčiau pasimokęs, kad pačių pigiausių lenkiškų dešrelių ne tik pats nevalgysiu, bet ir šuniui su kacinais įsiūlyti nepavyks, perku pagamintas iš kiaulienos kumpio, kurių skonis jau pažįstamas, prekės ženklo „Kraina Wedlin“ po 7,99 zloto (1,92 euro) už 700 g. pakuotę. Pieno skyriuje šį kartą išsirinkau raugintas išrūgas, lenkiškai vadinamas „maslanka“, litriniuose buteliuose po 1,99 zloto (0,48 euro) ir kelių skonių jogurtus po 1,89 zloto (0,45 euro) už 400 g. indelį. Likusią bagažinės vietą užpildė tualetinis popierius „Queen“ po 3,49 zloto (0,84 euro) už 8 rulonėlių pakuotę ir konservuoto kačių ėdalo „Kitty“ 415 g skardinės po 1,29 zloto (0,31 euro). Visko turbūt ir neišvardinsiu, bet bendra tądien išleista pinigų suma nesiekė 150 zlotų (36 eurų). Artimiausią savaitę lietuviškose parduotuvėse pirksime tik duoną, nes šviežios lenkiškos bandelės po 0,29 zloto (0,07 euro) pranyko dar neprivažiavus Lietuvos sienos.