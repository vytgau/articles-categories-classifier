Papilio seniūnas veda pasižiūrėti, kaip atrodo baltarusio iš Gardino nusipirktas butas Skrebiškių kaime. Baltarusis neslėpė, kad jam tereikia pažymos, jog nupirktas būstas – tinkamas gyventi. „Parodžiau jiems butą, nes jie patys nežinojo, kur yra jų nuosavybė. Jie sakė, kad čia galima gyventi. Nieko panašaus, čia gyventi – netinkamos sąlygos. Paprašiau išnešti šiukšles, jie dar lyg ir žadėjo kažką pasamdyti, vietinį žmogų“, – pasakojo Biržų rajono Papilio seniūnas Renas Čygas. „Sakė pavardę man ir telefono numerį, davė ir netvarkiau. Nesumokės pinigų ir tiek“, – sakė buto kaimynė. Vietos gyventojai žino, kad užsieniečiai čia perka butus, tačiau mato tik atvykstančius nekilnojamojo turto agentūrų atstovus. „Nesam matę išvis, nei vieno. Ukrainietis, tas kur anam name gyvena, tai ten ir langus pasikeitė, žmogus suinteresuotas, poilsiaut atvažiuoja“, – kalbėjo vietinis vyriškis. „Jie taip ir sako, kad atvyktų į šalį pasisvečiuot, paturistaut, tokią priežastį nurodo, bet gyventi vargu ar jie čia gyvens. Jeigu gauna vizą, tai vyksta į Šengeną. Ir čia va – privatizuotas yra, bet čia nėra buvę. Paškučių daugiabutyje irgi taip pat, ten jau laužynas, bet vis tiek nupirkta“, – rodė Papilio seniūnas. Kitas būstas – užsieniečių pirktas butas Paškučių kaime. Jis net neužrakintas, todėl virtęs landyne. Sienos apsaugos pareigūnai, paprašyti Biržų ir Pasvalio rajonų seniūnų, nuvyko patikrinti užsieniečių būstų. Per patikrinimą nerasta nė vieno šeimininko. „Buvo seniūno informacija, tai tiesiog padėjome seniūnui patikrinti tą informaciją – yra ten užsieniečių ar nėra. Nelegalios migracijos atvejų nenustatyta“, – sakė Valstybės sienos apsaugos tarnybos Pakrančių apsaugos rinktinės Sienos kontrolės skyriaus vyresnioji specialistė Eglė Mazrimienė. Valstybės sienos apsaugos tarnybos atstovė sako, kad turintys šalyje būstą gali mėginti piktnaudžiauti iškvietimais. Tačiau pasak Užsienio reikalų ministerijos, užsieniečiai, atitinkantys sąžiningumo ir patikimumo kriterijus bei turintys nekilnojamojo turto, gali gauti ilgalaikes daugkartines Šengeno vizas.