Statistikos departamentas pranešė, kad sausį pagal suderintą vartotojų kainų indeksą apskaičiuota išankstinė metinė infliacija siekė 3,7 proc. „Tikrai jokių pavojaus signalų nėra, kadangi išlieka palyginamosios bazės efektas, nes didelė dalis infliacijos yra susijusi su pabrangusiu alkoholiu ir padidėjusiais alkoholio akcizais, kurie padidėjo ne praėjusių metų pradžioje, o pavasarį. Todėl mes dar porą mėnesių matysime šiek tiek didesnę infliaciją, viršijančią 3,5 proc., bet mes prognozuojame, kad vidutinė šių metų infliacija sieks 3,3 proc.“, - Eltai sakė „Swedbank“ vyriausiasis ekonomistas Nerijus Mačiulis. Pasak jo, naftos kaina stabilizuojasi, akcizai neaugs taip, kaip pernai, todėl galima tikėtis lėtesnio kainų augimo. Tačiau kainas toliau didins augantys atlyginimai. „Šiemet pagrindinis veiksnys yra didėjančios darbo sąnaudos, didėjantys atlyginimai, kas daugiausiai atsispindi paslaugų kainose. Dėl to mes prognozuojame, kad vidutinės paslaugų kainos padidės daugiau negu 5 proc. Prekių brangimas nesieks 3 proc. ir bus apie 2,5 proc.“, - tikino N. Mačiulis. Pasak jo, stiprėjantis euras dolerio atžvilgiu taip pat gerina situaciją, nes atpinga importuojamos prekės. Jo nuomone, infliacija neturėtų mažinti ir vidaus vartojimo. „Namų ūkio vartojimas nesulėtės, jis sieks apie 4 proc., kaip ir pernai. Tai nėra įspūdingas augimo tempas, bet iš esmės namų ūkio vartojimo tempą slopina ne infliacija, o demografinės tendencijos, nes gyventojų mes prarandame apie 30 tūkst. per metus, ir tai yra pagrindinė priežastis, kodėl neauga sparčiau namų ūkių vartojimas ir mažmeninė prekyba“, - sakė „Swedbank“ ekonomistas. Panašios nuomonės laikosi ir „Luminor“ vyriausioji analitikė Indrė Genytė-Pikčienė. Pasak jos, infliacija yra gan inertiški, todėl greitų pokyčių nebūna. „Tam reikia laiko. Kita vertus, kainų augimą palaiko naftos kainos tarptautinėse rinkose, nes sausio mėnesį naftos kainos pasiekė kelių metų aukštumas ir natūralu, kad tai taip pat įliejo žibalo į infliaciją. O tokie veiksniai, kaip darbo kaštų augimas, neišsisprendžia greitai“, - Eltai sakė I. Genytė-Pikčienė. Anot jos, šiemet kainos šalyje neturėtų augti taip sparčiai, kaip pernai. „Mūsų prognozėmis, vidutinė metinė infliacija šiemet turėtų siekti 2,5 proc., tai reiškia, kad tai bus mažesnė nei pernai. Pernykštė infliacija turėjo vienkartinių faktorių, kaip akcizų alkoholiui padidinimas, PVM lengvatų keitimas, tai šiemet tokie veiksmai, tikėtina, nebus kartojami“, - teigė „Luminor“ analitikė. Pernai gruodį suderinta metinė infliacija, statistikų duomenimis, siekė 3,8 proc. Europos Komisija prognozuoja, kad šiemet ir kitąmet infliacija Lietuvoje turėtų šiek tiek mažėti, atitinkamai iki 2,9 proc. ir iki 2,6 proc.