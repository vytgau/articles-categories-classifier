„Nepasieksime visko, nebus tobulo susitarimo. Tačiau jei bus pažanga dėl krizių valdymo, gebėjimo atremti sukrėtimus... būsime padarę didžiulį žingsnį pirmyn“, – sakė P. Moscovici Prancūzijos radijui RFI bloko finansų ministrų susitikimo Briuselyje išvakarėse. Devyniolika narių turinčiai euro zonai atsigaunant po virtinės krizių, daugelis sostinių sutaria, jog būtina imtis žingsnių, kad ateityje ji galėtų lengviau atlaikyti ekonomines audras. Tačiau nėra bendro sutarimo dėl geriausio būdo tai pasiekti. P. Moscovici sakė, kad pernai, Prancūzijos prezidentu tapus reformų iniciatoriui Emmanueliui Macronui (Emanueliui Makronui), atsirado reali galimybė tai įgyvendinti. Prancūzijos vadovas pristatė ambicingą europinių reformų planą, kuriame, be kita ko, numatytas atskiras euro zonos biudžetas ir nauja finansų ministro pareigybė. Tačiau šis galimybių langas „tikriausiai užsivers“ artėjant ateinančiais metais vyksiantiems Europos Parlamento rinkimams, sakė P. Moscovici. Didžiausios Europos ekonomikos – Vokietijos – kairiųjų ir dešiniųjų „didžioji koalicija“, dėl kurios atnaujinimo praėjusią savaitę sutarė socialdemokratai ir kanclerės Angelos Merkel konservatoriai, nors atsargiai, bet visgi pritaria E. Macrono reformų planams. Tačiau P. Moscovici, anksčiau ėjęs Prancūzijos finansų ministro pareigas, sekmadienį sakė, kad nors jis pats pasisako už „realų euro zonos biudžetą... mes žinome, kad jo neturėsime“. Jis pridūrė, jog bet kokiu atveju tikisi, kad birželį vyksiančiame viršūnių susitikime „imsimės pirmų realių žingsnių“.