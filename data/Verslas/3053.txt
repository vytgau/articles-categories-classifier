„Saugumo elektroninėje erdvėje užtikrinimas finansų įstaigoms šiemet tapo vienu svarbiausių rūpesčių. Taip pat netvari NT rinkos raida Lietuvoje kelia vis didesnį susirūpinimą, nes jos svarba didėja pastaruosius pustrečių metų. Kartu bankai ir kitos finansų įstaigos įdėmiai stebi ne tik mūsų šalies, bet ir Skandinavijos NT rinką, kurioje matyti korekcijos ženklų. Jei kitoje Baltijos pusėje prasidėtų reikšmingas NT kainų nuosmukis, tai paveiktų ir mūsų šalies finansų sistemą“, - sako Lietuvos banko valdybos narys Tomas Garbaravičius. Jis pažymėjo, kad didelį neigiamą poveikį finansų sistemai galinčio turėti įvykio tikimybė sumažėjo. Priešingai negu pastaruosius kelerius metus, kai didesnė dalis respondentų didelį neigiamą poveikį finansų sistemai galinčio turėti įvykio tikimybę vertino kaip padidėjusią, 2017 m. antrą pusmetį buvo gerokai daugiau respondentų, kurie tokio įvykio tikimybę vertino kaip sumažėjusią. Tarp svarbiausių tebėra ir rizika, susijusi su staigiu rizikos priedų padidėjimu pasaulio finansų rinkose. Šiai rizikai didžiausią svarbą teikė lizingo bendrovės, finansų maklerio įmonės, valdymo įmonės. Pastarosios šią riziką vertino kaip galinčią turėti didžiausią poveikį finansų sistemai, o jos išsipildymo tikimybė buvo didžiausia, palyginti su kitomis nurodytomis rizikomis. Lietuvos rinkoje kylančių rizikų svarba (rizikos tikimybės ir galimo poveikio sandauga) finansų sistemos dalyviams padidėjo. Daugiausia nerimo finansų sistemos dalyviams kėlė ne finansų įmonių finansinės būklės pablogėjimo grėsmė. Taip pat didėjo netvarios kredito raidos ir gyventojų finansinės būklės pablogėjimo rizikos svarba. Didžiausią svarbą gyventojų ir įmonių finansinės būklės pablogėjimui ar netvariai kredito raidai teikė draudimo įmonės. Kaip sau svarbią riziką apklausti finansų rinkos dalyviai dažniausiai minėjo pelningumo sumažėjimo užsitęsusiu mažų palūkanų normų laikotarpiu riziką. Išsami apklausos apžvalga pateikiama Lietuvos banko interneto svetainėje.