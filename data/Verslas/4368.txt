Susitikime dalyvavo JAE ministerijos Gyvūnų sveikatos ir vystymosi departamento direktorius, Tarptautinių santykių, Maisto saugos skyrių vadovai ir Gyvūnų sveikatos skyriaus specialistai. Buvo aptarti lietuviškos kilmės maisto produktų eksporto klausimai ir tarpinstitucinio bendradarbiavimo galimybės. JAE atsakingi darbuotojai patikino, kad mėsos ir jos produktų, kiaušinių ir jų produktų eksporto sertifikatai jau suderinti, o tai reiškia, kad nuo šių metų lapkričio mėnesio oficialiai leidžiama eksportuoti lietuvišką mėsą (jautieną, avieną, ožkieną ir paukštieną) ir jos gaminius bei kiaušinius ir kiaušinių gaminius. Buvo atkreiptas dėmesys, kad Lietuvos mėsos ir mėsos produktų eksportuotojai privalo turėti Europos vertybinių popierių ir rinkų institucijos (ESMA) patvirtintą „Halal“ sertifikatą. Susitikimo metu taip pat buvo aptarti lietuviškų pieno produktų eksporto klausimai. Šiuo metu Lietuvai yra suteikta teisė vežti pieno produkciją į JAE, tačiau artimiausioje ateityje turės būti oficialiai suderintas eksporto sertifikatas. Daug dėmesio skirta žuvies ir jos gaminių eksporto klausimams, nes JAE Klimato kaitos ir aplinkos ministerija yra inicijavusi šių produktų sertifikato formos pakeitimus, todėl sutarta, kad atitinkamus pakeitimus atliks ir VMVT. Šiuo metu Lietuvai jau suteiktas leidimas eksportuoti visų rūšių žuvininkystės produktus, tad sertifikatų formų suderinimas labai svarbus, siekiant sklandžiai plėtoti prekybą šioje srityje. Taip pat aptartos Lietuvos įmonių galimybės eksportuoti pašarus galvijams ir žirgams, grūdines kultūras, taip pat pašarą gyvūnams augintiniams. Kadangi Lietuvoje gyvūnų užkrečiamųjų ligų situacija yra gera, sutarta pradėti derybas dėl visų rūšių gyvų gyvūnų eksporto (gyvų žuvų, paukščių ir kt.). „JAE importuoja net 90 % maisto produktų, todėl tokie sėkmingi vizitai ir jų metu pasiekti susitarimai leidžia tikėtis, kad Lietuvos maisto gamintojų produkcija sėkmingai įsitvirtins šios Persijos įlankos šalies, o drauge ir viso regiono rinkoje“, – pabrėžė VMVT direktorius Darius Remeika.