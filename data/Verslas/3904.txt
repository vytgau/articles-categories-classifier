Būstų pardavimai spalį buvo sparčiausi per keturis mėnesius, bet vis dėlto išlieka nedideli, atsižvelgus į šiais metais aiškiai pastebimą neigiamą tendenciją šiame sektoriuje. Praėjusį mėnesį būstų pardavimai šalyje kilo 2 proc., iki 5,48 mln. vienetų. Analitikai prognozavo 5,42 mln. rodiklį. Spalį, palyginti su peržiūrėtais rugsėjo duomenimis, būstų pardavimai buvo didesni, tačiau, palyginti su 2016 m. spaliu, - 0,9 proc. mažesni. NAR vyriausiojo ekonomisto Lawrence'o Yuno nuomone, būstų pardavimams spalį vis dar turėjo įtakos Teksasui paskutinę rugpjūčio savaitę smogęs uraganas Harvis bei Floridai žalos pridariusi audra Irma (Irma). Tuo tarpu būstų kainos kilo jau 98-ą mėnesį iš eilės; palyginti su 2016 m. spaliu, praėjusį mėnesį vidutinė bet kokio būsto kaina pakilo 5,5 proc., iki 247 tūkst. dolerių. Analitikų nuomone, dabartinis ekonomikos atsigavimas, įskaitant septynerius metus iš eilės fiksuojamą darbo vietų augimą ir žemas palūkanų normas, paskatino stiprią būstų paklausą. Tačiau yra keletas veiksnių, kurie riboja parduodamų būstų pasiūlą; vienas iš jų - investuotojai, valdantys didelę tinkamų būstų dalį ir laukiantys kainų pakilimo, kad galėtų parduoti. Naujų būstų statyba šalyje pastaruoju metu taip pat gana vangi, tam daugiausia įtakos turi augančios gamybos sąnaudos.