„Galiu patvirtinti, kad atsidarome šiandien 13 valandą“, – BNS patvirtino parduotuvės vadovė Rita Šotlandienė. DELFI šią savaitę pavyko sužinoti, kad balandžio 6 d. Statybų inspekcija pasirašė Maksimiškių g., netoli Gariūnų esančio „Depo“ pastato Statybos užbaigimo aktą. Pats prekybos tinklas jokios informacijos apie atidarymą neteikė, tik savo interneto puslapyje skelbė, kad atidarymas – netrukus. Taip pat „Depo“ elgėsi atidarydamas pirmąją parduotuvę Lietuvoje – Klaipėdoje, vėliau ir Panevėžyje. Prekybos centrui dar nepradėjus veikti netrūko pasipiktinimų, kad intensyviame kelyje link Gariūnų dėl naujos parduotuvės kyla milžiniškos spūstys, netinkamai organizuojamas eismas, sunku susigaudyti. Tą DELFI šįryt pamatė savo akimis – kelyje prie prekybos centro driekėsi spūstis. Gražioje Vilniaus vietoje, Neries vingyje įsikūrusi „Depo“ parduotuvė užima milžinišką plotą. „Depo“ galima įsigyti statybinių medžiagų, buities prekių, sodo reikmenų, todėl 2016 m. jam įžengus į Lietuvą, rinkos senbuviai – „Moki-Veži“, „Senukai“, „Ermitažas“ sukluso ir teigė, kad naują žaidėją vertina rimtai. Prekybos centre taip pat galima rasti ir gyvūnų bei visų jiems reikalingų priežiūros reikmenų. Į statybinių medžiagų korpusą galima įvažiuoti automobiliu ir pasikrauti sunkias prekes – cementą ir pan.  Ant prekybos centro sienos matoma informacija, kad darbo dienomis jis dirbs nuo 8 iki 21 val., šeštadienį – valanda trumpiau, sekmadienį – nuo 9 iki 18 val. Šiais metais Vilniuje turėtų atsidaryti dar viena prekybos tinklo parduotuvė Ukmergės g. Prekybos centras plečiasi ir Kaune, kur parduotuvė duris turėtų atverti metų gale. Rekvizitai.lt skelbia, kad įmonėje „Depo DIY LT“ dirba 538 darbuotojai. Vidutinis atlyginimas vasario mėnesį siekė 668,52 euro.