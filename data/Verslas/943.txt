Dėl padidėjusių atsargų kompanija kaltino prastus pardavimus ketvirtąjį praėjusių metų ketvirtį, kai dėl neįprastai šalto oro pagrindinėse Europos rinkose sumažėjo pavasarinės kolekcijos pardavimai. Bendrovė pranešė, kad grynasis pelnas pirmąjį šių metų ketvirtį, palyginti su tuo pačiu laikotarpiu prieš metus, smuko 44 proc. nuo 2,46 mlrd. iki 1,37 mlrd. Švedijos kronų (135 mln. eurų). Vokietijoje – pagrindinėje H&M rinkoje – apyvarta sumažėjo 6 proc., Prancūzijoje – ketvirtoje pagal dydį švedų kompanijos rinkoje – 10 proc. „Metų pradžia buvo sunki, – išplatintame pranešime sakė H&M vadovas Karlas-Johanas Perssonas (Karlas-Johanas Personas). – Dideli išpardavimai ir neįprastai šaltas oras turėjo neigiamos įtakos pavasarinių drabužių pardavimams.“ H&M, anot analitikų, yra viena iš kompanijų, kurios labiausiai nukentėjusios nuo to, ką jie vadina „mažmeninės prekybos apokalipse“, nors internetinė prekyba daro ką gali, kad kompensuotų smukusius pardavimus fizinėse parduotuvėse. „2018-ieji yra pereinamieji metai H&M grupei, nes mes spartiname savo transformaciją, kad galėtume pasinaudoti spartaus perėjimo prie skaitmeninių technologijų teikiamais privalumais“, – sakė kompanijos vadovas. Vis aktyviau bendradarbiaujanti su socialiniais tinklais švedų bendrovė tikisi, kad šiais metais internetiniai pardavimai šoktels daugiau nei 25 proc. „Laikomės ilgalaikės strategijos, kad mūsų žinios ir patirtis leis mums išgyventi tokius sunkius laikus“, – sakė K.-J. Perssonas. Šiuo metu H&M visame pasaulyje valdo 4500 fizinių parduotuvių ir planuoja atidaryti dar 390. Tuo pačiu kompanija ketina 170 parduotuvių uždaryti.