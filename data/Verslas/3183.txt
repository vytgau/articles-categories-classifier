„Šie pokyčiai - dar vienas žingsnis siekiant suvienodinti „Sodros“ įmokų apskaičiavimo tvarką įvairių formų savarankiška veikla besiverčiantiems žmonėms. Siekiama, kad žmogus, nepriklausomai nuo to, kokią savarankiško darbo formą pasirinktų, mokėtų tokio pat dydžio socialinio draudimo įmokas ir gautų tokias pačias socialines garantijas“, - apie būsimus pokyčius sako „Sodros“ direktoriaus pavaduotojas Ježy Miskis. Žmonėms, planuojantiems 2018 metais įsigyti verslo liudijimą bei individualią žemės ūkio veiklą vykdantiems gyventojams svarbu žinoti, kad nuo šiol jie turės susimokėti valstybinio socialinio draudimo (VSD) įmokas net ir tuo atveju, jeigu tuo pat metu dirba samdomą darbą. Įmoka apskaičiuojama atsižvelgus į liudijimo galiojimų dienų skaičių ar individualios žemės ūkio veiklos vykdymo laikotarpį. Anksčiau jiems VSD įmokų mokėti nereikėdavo, jeigu darbdavys sumokėdavo įmokas bent nuo pajamų, siekiančių MMA. Ketinantiems artimiausiu metu įsigyti verslo liudijimus trumpesniam nei 3 mėnesių kitų metų laikotarpiui, svarbu žinoti, kad jie, prieš įsigydami verslo liudijimą, turi sumokėti VSD įmokas - tokio dydžio, kokios yra apskaičiuojamos nuo MMA proporcingai liudijimo galiojimų dienų skaičiui. Individualių įmonių savininkams, mažųjų bendrijų nariams ir užsiimantiems individualia veikla pagal individualios veiklos pažymą ši išimtis ir iki šiol nebuvo taikoma. Taigi nuo šiol sąlygos suvienodinamos. Pakeliamos „lubos“ Iki šiol buvusios 7 vidutinių darbo užmokesčių (VDU) per metus „lubos“, nuo kurias viršijančių pajamų dalies socialinio draudimo įmokų mokėti nereikėjo, kitąmet pakeliamos iki 14 VDU, o dar po metų pasieks 28 VDU - kaip ir kita savarankiška veikla užimtiems žmonėms. Taip pat nebelieka lengvatos nebemokėti socialinio draudimo įmokų jauniems (iki 29 metų) ūkininkams, kurie nėra GPM mokėtojai. VSD ūkininkams reikės mokėti ir tuomet, jeigu jie turi kitą samdomą darbą. „Socialinio draudimo įmokos bei socialinės garantijos, taip pat ir lengvatos suvienodinamos visiems, dirbantiems savarankiškai - ir vykdantiems žemės ūkio veiklą, ir individualių įmonių savininkams. Jeigu dirbantiems su individualios veiklos pažyma taikomos 28 VDU „lubos“ ir atitinkamai jie turi galimybę sukaupti didesnę pensiją, tokias pat sąlygas ir garantijas palaipsniui pritaikysime ir užsiimantiems žemės ūkio veikla“, - sako „Sodros“ direktoriaus pavaduotojas J. Miskis. Galima primokėti savarankiškai Be to, nuo 2018 metų verslo liudijimų turėtojams grąžinama galimybė savanoriškai primokėti socialinio draudimo įmokų už visą kalendorinį mėnesį, kad sukauptų visų metų stažą pensijai tais atvejais, kai pagal verslo liudijimą jie dirba ne visą mėnesį. Individualių įmonių savininkai, mažųjų bendrijų, tikrųjų ūkinių, komanditinių ūkinių bendrijų nariai ir individualią žemės ūkio veiklą vykdantys gyventojai, anksčiau mokėję įmokas nuo visų gaunamų pajamų, nuo 2018-ųjų socialinio draudimo ir privalomojo sveikatos draudimo įmokas mokės nuo pusės pajamų. Vykdantiems individualią veiklą pagal pažymą tokia tvarka galiojo ir iki šiol - ji nesikeis. Nelieka socialinio draudimo įmokų „grindų“ Nuo metų pradžios taip pat nebelieka socialinio draudimo įmokų „grindų“. Anksčiau dalies individualių įmonių savininkų, mažųjų bendrijų narių socialinio draudimo įmokos turėjo būti ne mažesnės nei nuo minimalios mėnesio algos. Ateinančių metų naujiena - vadinamosios socialinio draudimo įmokų „atostogos“ savo pirmąjį verslą pradedantiems žmonėms. Tai galimybė pirmą kartą savarankiškai dirbti pradedantiems gyventojams vienus metus nuo veiklos pradžios nemokėti valstybinio socialinio draudimo įmokų. Teisė į tokias „atostogas“ bus suteikiama automatiškai. „Iš tokių savarankiška veikla užsiimančių gyventojų pirmus metus neprašysime mokėti socialinio draudimo įmokų. Tačiau jeigu žmogus vis dėlto norėtų jas mokėti - tam, kad tais metais galėtų gauti ligos, motinystės, tėvystės išmokas, kaupti stažą pensijai, jis pajamas galės deklaruoti ir įmokas mokėti įprasta tvarka. Įmokų „atostogos“ yra savanoriškas pasirinkimas“, - sako J. Miskis. Dirbantiems su verslo liudijimais teisė į „atostogas“ bus suteikiama vienus metus nuo pirmo verslo liudijimo įsigaliojimo dienos, nesvarbu, kiek dienų per tuos metus verslo liudijimas galiojo. Pirmaisiais savarankiškos veiklos metais prievolė mokėti privalomojo sveikatos draudimo (PSD) įmokas išlieka, taip pat reikės mokėti visas socialinio draudimo įmokas už naujame versle įdarbintus samdomus darbuotojus. Lengvatos taikomos ne tik pradedantiems savarankišką veiklą, bet ir senjorams. Anksčiau PSD įmokų nereikėjo mokėti tik senjorams, kurie užsiėmė individualia žemės ūkio veikla ar dirbo su verslo liudijimu. Nuo 2018 m. lengvatos (teisė nemokėti socialinio draudimo įmokų) taikomos ir tiems pensininkams, kurie turi individualią įmonę, yra mažųjų bendrijų nariai, taip pat užsiima individualia veikla pagal pažymą. Permainas pajus ir individualią žemės ūkio veiklą vykdantys gyventojai. Nuo kitų metų jie įmokas turės mokėti nuo pusės apmokestinamųjų pajamų.