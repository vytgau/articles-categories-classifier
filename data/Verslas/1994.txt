„Informacija dar yra tikslinama, bet svarbiausiai, kad nenukentėjo žmonės. Visą kita reikia reikia įvertinti, pažiūrėti, kol kas tikslesnių duomenų neturime“, – sakė „Philip Morris Baltic“ atstovas Kęstutis Straigis. Pirmadienį vakare Klaipėdoje cigarečių gamykloje „Philip Morris Lietuva“ kilo gaisras, jo metu žmonės nenukentėjo, gaisras užgesintas apie 23 valandą. Manoma, kad užsidegė oro filtruose susikaupusios dulkės. Gaisro priežastis tiriama. DELFI skelbė, kad pirmadienio vakarą, 22.11 val., Bendrajame pagalbos centre skubios pagalbos telefono numeriu 112 gautas pranešimas apie tai, kad Klaipėda, Vilniaus pl. 16, dega „Philip Morris Lietuva“ gamybinio pastato stogas, evakuojami darbuotojai. Pasak ugniagesių, gaisras kilo dulkių surinkimo ceche. Kadangi fabrikas veikia ir naktį, jame, kilus gaisrui, buvo daug žmonių. Darbuotojai nenukentėjo, jie išvesti į lauką. Įmonės direktorius Johanas Binkas sakė, jog anksčiau fabrike vykę priešgaisriniai mokymai nepraėjo veltui. Apie 23.15 val. jis sakė, kad netrukus darbuotojai grįš į savo darbo vietas. 