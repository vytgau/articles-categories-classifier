„Brent“ rūšies naftos ateities sandorių kaina pirmadienio rytą pasiekė 62,44 dolerio už barelį. Tai yra aukščiausias taškas nuo 2015 m. liepos, o nuo birželio mėnesį pasiekto šių metų minimumo nafta šoktelėjo jau apie 40 proc. JAV „West Texas Intermediate“ nafta taip pat buvo pasiekusi aukščiausią lygį nuo 2015 m. liepos - 56 dolerius už barelį - bei vėliau smuktelėjo iki 55,86 dolerio. Rinkos teigiamai sureagavo į Saudo Arabijos princo Mohammedo bin Salmano inicijuotą kovą sukorupcija, kurios metu sulaikyti keli žinomi politikai bei verslininkai. Be to, prekybininkai pastebi, kad toliau daugėja ženklų, jog naftos rinka artėja prie balanso. JAV energetikos kompanijos šalyje veikiančių naftos platformų skaičių sumažino aštuoniomis, iki 729. Išaugusi JAV gavyba iki šiol buvo pagrindinis faktorius, atsvėręs Naftą eksportuojančių šalių organizacijos (OPEC) pastangas mažinti naftos gavybą 1,8 mln. barelių per dieną.