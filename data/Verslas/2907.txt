„Mums būtina įvesti pridėtinės vertės mokestį bitkoinui, nes jis nėra valiuta“, - pareiškė Austrijos centrinio banko vadovas bei ECB valdančiosios tarybos narys Ewaldas Nowotnis Vokietijos dienraščiui „Sueddeutsche Zeitung“. E. Nowotnio komentarai atkartoja panašius ir kitų ECB pareigūnų pareiškimus, esą smarkus bitkoino vertės šuolis yra veikiau burbulas nei ženklas, kad jis gali būti skaitmeninis konkurentas bendrajai Europos valiutai, kuria naudojasi 19 bloko šalių-narių. Vis dėlto „skaitmeninis auksas“ kelia centrinių bankų vadovams nemažą galvos skausmą, nes ši valiuta gali leisti pinigų plovėjams išsisukti nuo taisyklių, vis griežčiau taikomų tradicinėje finansinėje sistemoje. Virtuali valiuta bitkoinas, sukurta 2009 metais nežinomo programuotojo ar programuotojų grupės, nėra padengta jokia kita valiuta, brangiaisiais metalais ar kitomis vertybėmis, o jos kursą nustato paklausa ir pasiūla. Bitkoinas greičiausiai yra geriausiai žinoma ir populiariausia virtuali valiuta. Jos vertė nuo praeitų metų sausio iki gruodžio šoktelėjo nuo maždaug tūkstančio dolerių iki 19,5 tūkst., tačiau jos vertė pastebimai smuko nuskambėjus vyriausybių bei analitikų perspėjimams dėl rizikų, susijusių su kriptovaliutomis. E. Nowotnis pripažino, kad ši tema „pasiekė visuomenės širdį“, žmonės pastaruoju metu sutikę jį Vienos metro klausinėja, ar jiems vertėtų verčiau pirkti bitkoinus, o ne auksą. Tačiau „centrinis bankas turėtų įsikišti tik tuomet, jeigu „bitkonais“ pakeistų žmonių elgesį. Kol kas nėra jokių tokio pokyčio ženklų“, - sakė jis, pažymėdamas, kad dėl didelių bitkoino vertės svyravimų ir lėto transakcijų greičio kasdieniniuose atsiskaitymuose šios valiutos naudojimas yra apsunkintas.