„Nacionalinis ekonomikos egzaminas atvers naują puslapį ir skatins visus daugiau domėtis ekonomika. Žodis „ekonomika“ daug kam vis dar siejasi su sausu mokslu, nors su ribotais ištekliais ir neribotais norais susiduriame kasdien. Ekonomikos dėsnių išmanymas padeda susiorientuoti, priimti sprendimus asmeninių ir valstybės išteklių klausimais”, – teigia Lietuvos laisvosios rinkos instituto prezidentas Žilvinas Šilėnas. Šiam projektui susivienijo tie, kurie rūpinasi ekonominiu švietimu: visų šalies universitetų ekonomikos fakultetai, švietėjiškos organizacijos ir geriausi ekonomikos mokytojai. Visi jie kuria egzamino užduotis, apdovanos nugalėtojus. Renginį globoja Švietimo ir mokslo ministerija. „Viena iš daugelio šiuolaikinio žmogaus 21 amžiuje kompetencijų yra finansinis raštingumas ir ją būtina ugdyti nuo mažų dienų. Nacionalinis ekonomikos egzaminas, manau, bus puiki ugdomoji priemonė ir moksleiviams, ir suaugusiems pasitikrinant ir stiprinant ekonomikos žinias“, – sako Švietimo ir mokslo ministrė Jurgita Petrauskienė. Projekto informaciniai partneriai – Lietuvos nacionalinis radijas ir televizija ir portalas DELFI, rašoma pranešime spaudai. Lietuvos penkiolikmečių finansinį raštingumą vertinęs Ekonominio bendradarbiavimo ir plėtros organizacijos (EBPO) tyrimas atskleidė, kad atsiliekame nuo kaimynų lenkų ir rusų. Pagal tai, ką mūsų mokiniai žino apie asmeninį biudžetą, taupymą, investavimą, pajamų mokesčius ir finansines paslaugas, esame 11–12 vietoje iš 15 tyrime dalyvavusių šalių. Tos pačios organizacijos 2015 m. atliktas vertinimas taip pat rodo, kad ir suaugusiųjų finansinio raštingumo žinios atsilieka nuo EBPO šalių vidurkio. „Ekonomika – viena svarbiausių gyvenimo sričių, kurios žinios visuomenėje nėra pakankamos. Finansinis raštingumas turi tapti įgūdžiu nuo mažų dienų, kad jau suaugę galėtume atsakingai elgtis su finansais ir kritiškai vertinti savo galimybes. Ekonomikos egzaminas – puiki proga pasitikrinti žinias ir įgyti naujų“, – teigia DELFI direktorius Vytautas Benokraitis. Dalyviai varžysis trijose kategorijose: bus išrinktas ekonomiškai raštingiausias moksleivis, studentas ir pilietis. Kiekvienos kategorijos laimėtojas bus apdovanotas piniginiu prizu – 500 eurų. Išskirtinis prizas – vadovėlių „Ekonomika per 31 valandą” komplektai bus skirti aktyviausiai mokyklai. Specialius prizus įsteigė ir projekto partneriai. „Kaip nacionalinis transliuotojas, visuomet mąstome, kas svarbiausia visai valstybei ir kartu - jaunajai kartai. Ruošdamiesi Atkurtos valstybės 100-mečiui, akcentavome istorinius, patriotinius projektus. Atšventę 100-metį, jų nepamiršime, bet bandysime plėstis ir į kitas, visų mūsų gerovę keliančias, sritis. Viena tokių – ekonominis Lietuvos gyventojų raštingumas“, – teigia LRT generalinis direktorius Audrius Siaurusevičius. Egzamino klausimai apims svarbiausias ekonomikos temas: pagrindinius principus, asmeninius finansus, verslumą, ekonominę politiką, tarptautines rinkas. Klausimai kvies mąstyti, o ne prisiminti faktus ar apibrėžimus. Egzamino pradžia kovo 13 d., 11 val., laikyti jį galės interneto svetainėje ekonomikosegzaminas.lt.