„Kūčios, Kalėdos bei Naujieji Metai - bene svarbiausios šventės daugeliui Lietuvos šeimų. Rūpinamės savo pirkėjais ir jų patogumu, todėl norime suteikti jiems galimybę prieš didžiąsias metų šventes pasinaudoti „Maximos“ privalumais - plačiu, daugiau kaip 50 tūkst. skirtingų prekių turinčiu asortimentu, Kalėdinių dovanų bei dekoracijų pasirinkimu, mūsų meistrų pagaminto, tiesiai ant šventinio stalo dėti paruošto maisto gausa tam, kad svarbiausios metų šventės būtų be jokių rūpesčių. Būtent todėl šiuo metu intensyviai įrenginėjame abi parduotuves ir skubame jas atverti dar iki Kalėdų,“ - sako Kristina Meidė, „Maxima LT“ generalinė direktorė. Pasak lietuviško prekybos tinklo „Maxima“ vadovės, abiejose parduotuvėse Vilniuje ir Kaune bus sukurta apie 300 darbo vietų. „Vilniuje planuojame įdarbinti 200, o Kaune - 100 naujų darbuotojų. Šiuo metu kaip tik vykdome darbo pokalbius ir ieškome naujų kolegų. Laisvų pozicijų įvairiose grandyse vis dar yra, tad laukiame tinkamų kandidatų, prisijungsiančių prie mūsų komandos,“ - komentuoja K. Meidė. Antrame pagal dydį sostinės prekybos centre „Ozas“ įsikurs „Maxima XXX“ formato parduotuvė. Kaune, Jonavos g. 60, atsidarysianti „Maxima XX“ parduotuvė taps pirmąja visą parą veiksiančia parduotuve laikinojoje sostinėje ir bus pritaikyta skubantiems pirkėjams. PC „Oze“ įsikursianti „Maxima“ tiek pagal asortimentą, tiek pagal prekybos plotą bus šiek tiek panaši į „Maximą“ Mindaugo gatvėje - net kiek didesnė. Bendras parduotuvės plotas su pagalbinėmis patalpomis užims apie 6,5 tūkst. kvadratinių metrų. Kauno centre, Jonavos gatvėje, atsidarysianti „Maxima XX“ formato parduotuvė sieks apie 3 tūkst. kvadratinių metrų prekybos ploto ir siūlys apie 27 tūkst. skirtingų pavadinimų prekių. Naujoji parduotuvė judrioje Kauno dalyje bus Lietuvoje ir pasaulyje pasiteisinusio - optimalaus - dydžio. Joje bus siūlomas platus šviežio bei jau paruošto maisto pasirinkimas, populiariausios bakalėjos ir reikalingiausios buities prekės.