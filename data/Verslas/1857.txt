Ministerijos parengtame Vyriausybės nutarimo projekte numatomas reikalavimas detalizuoti gyventojams teikiamas sąskaitas už komunalinių atliekų surinkimą ir komunalinių atliekų tvarkymą, nurodant gyventojų rūšiuotų atliekų ir atliekų, kuriomis gyventojas atsikrato mišriuose komunalinių atliekų konteineriuose, dalį. Taip pat numatomas reikalavimas pateikti informaciją apie sutaupytas lėšas už išrūšiuotas komunalines atliekas. „Tai viena iš papildomų priemonių, skatinančių gyventojus rūšiuoti, taip pat gyventojams būtų teikiama išsamesnė informacija apie suteikiamą paslaugą. Be to, nutarimo projekte numatoma galimybė finansuoti ir komunalinių atliekų tvarkymo infrastruktūros plėtros sąnaudas, atsižvelgus į tai, kad komunalinių atliekų tvarkymo sistemos plėtra būtina siekiant užtikrinti tinkamą jos tolimesnį funkcionavimą ir atnaujinimą“, – aiškinama dokumento lydraštyje. Projektas nuo praėjusių metų rugsėjo derintas su suinteresuotomis organizacijomis ir atsakingomis institucijomis. Numatoma, kad naujoji tvarka turėtų įsigalioti nuo kitų metų sausio 1 dienos. Praėjusių metų birželį Aplinkos ministerijos skelbtais apklausos duomenimis, visas atliekas Lietuvoje rūšiuoja 42 proc. gyventojų, dalį atliekų – 40 proc. piliečių. 12 proc. apklaustųjų nurodė, kad atliekų rūšiavimas jiems nerūpi.