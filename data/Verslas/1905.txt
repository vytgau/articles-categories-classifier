Naujasis turgus išsiskiria ne tik savo išvaizda. 1500 kv m. ploto prekyvietė turi Pietų Ispanijai būdingos klasikos ir XIX amžiaus eklektikos stiliaus interjerą, tačiau skelbta, kad visur galima atsiskaityti kortele, o šalia turgaus įrengta apie 100 vietų automobilio stovėjimo aikštelė. Darbo laikas taip pat kiek kitoks nei tradicinio turgaus: jis dirba kiekvieną dieną nuo 9 iki 21 val. Tačiau su kokiomis kainomis pasitinka „Benedikto turgus"? Čia galima rasti lietuviškas, ūkininkų užaugintas, ekologiškas, bet taip pat importuotas daržoves ir vaisius, pieno produktus, duonos ir konditerijos gaminius, šviežią, šaldytą ir rūkytą žuvį, įvairiausius mėsos gaminius, medaus, aliejaus, riešutų ir daugelį kitų maisto produktų. Anksčiau šioje vietoje taip pat veikė turgus, kurį sunaikino gaisras, tačiau pirkėjai dabartinėje prekyvietėje gali sutikti ir senajame turguje prekiavusių ūkininkų. Mėgėja ūkininkė iš Dzūkijos, prekiaujanti savo sode išaugintomis daržovėmis, džiaugiasi, kad pas ją jau sugrįžta jos nuolatiniai pirkėjai, kurie ir seniau apsipirkdavo čia, nes ji šioje vietoje prekiauja jau 8 metai. Kaimiškas vištas šiame turguje ūkininkai siūlo nuo 5 eur/kg, kai prekybos centruose už šviežią viščiuką broilerį tektų mokėti apie 3 eur/ kg. Ekologiškų morkų kaina čia - 2 eur/kg, bulvių - 0,8 eur/kg, o burokėlių - 1 eur/kg. Lietuvos ūkininkų parduodamų morkų kaina kyla nuo 0,7 eur/kg, bulvių - nuo 0,4 eur/kg, burokėlių - nuo 0,6 eur/kg. Palyginimui prekybos centruose morkų kaina kyla nuo 0,2 eur/kg, burokėlių - nuo 0,29 eur/kg, bulvių - nuo 0,24 eur/kg. Parduotuvėlėje „Sūrio Džiazas” parduodamo pieno 1 l kainuoja 1 eur, kai prekybos centruose ekologiško pieno litras kainuoja 1,39 eur/l, ultra aukšta temperatūra apdorotas pienas - kiek daugiau nei eurą, Lietuvos perdirbėjų parduodamas pienas - apie 1 eurą už litrą. Kai ko galima rasti ir pigiau, jei 10 ekologiškų vištų kiaušinių lietuviškoje internetinėje parduotuvėje kainuoja 2,99 eur, „Benedikto turguje” jų galima rasti ir už 2,5 eur. Galima rasti retesnių prekių Be įprastų maisto produktų, turguje gausus pasirinkimas ir rečiau aptinkamų produktų. Galima įsigyti duonos, įvertintos tautinio paveldo sertifikatu, o ieškantiems sveikų užkandžių siūloma paragauti ruginių duoniukų. Skelbiama, kad šakočiai čia kepami pagal senovinę receptūrą ir yra gavę tautinio paveldo įvertinimą. Taip pat būtinai siūloma paragauti jų gaminamo tinginio, kuris gaminamas naudojant ne tradiciškai sausainius, o šakočio gabaliukus. Tokio šakočio 1 kg kaina 21 eur, o tinginio su šakočio gabaliukais - 19 eur/kg. Turguje galima įsigyti ir įvairių riešutų pastos, pavyzdžiui, kedrų riešutų augalinės pastos 250 g indelis kainuoja 10 eur, o 100 proc. kanapių sėklų pasta kainuoja 6 eur (250g), kanapinė chalva - 7 eur. Galima įsigyti ispaniškų migolų už 5,50 eur/300g, kai kitų rūšių migolai kainuoja 4,50 eur/300 g. Platus ir žuvies asortimentas: skrostas šamas plėšikas be galvos kainuoja 6,86 eur/kg, karšto rūkymo šamas plėšikas (skrostas) 9,7 eur /kg, karšto rūkymo plėšiko šamo filė 19,4 eur/kg, o neturintiems laiko ruošti vakarienę, siūlo vietoje ruošiamus šamo kepsnelius su daržovėmis „vokeliuose”, kuriuos beliks įdėti į orkaitę. Tokio „vokelio" kaina - 3,85 eur./vnt. Prekiaujama ir šviežiomis stintomis. Didesnės stintos čia kainuoja 7,99 eur/kg, kai Halės turguje tokių stintų kaina 7,5 eur/kg, o mažesnių - po 5,50 eur/kg.  Siūlo pavalgyti ir turguje Išalkusiems lankytojams maistą gaminančių įstaigų pasirinkimas - įvairus. „Gamtos burgeris” siūlo paragauti augalinių burgerių, kurių gamyboje nenaudojamas kiaušinis, o vietoj mėsos naudojami tik augalinės kilmės produktai. Mėgstantiems japonišką maistą savo patiekalus siūlo „Sushi Out”, o antrame aukšte įsikūrusiame „Ramenas ir pagaliukai“ galima paragauti Ramen sriubų. „Assorti” skyriuje įrengtoje nedidelėje kavinėje, šalia parduodamų gurmaniškų produktų, kiekvieną dieną virėjai siūlys vis kitokį maisto meniu. Gėrimais prekiaujama parduotuvėje – bare „Maukas”. Jo koncepcija - lankytojai, įsigiję maisto iš esamų turguje maisto užkandinių, gali užsukti pas juos. Antrame aukšte yra ir šviežiai spaustų sulčių baras „Tj‘s juice bar“ ir ledainė „Ice Dunes“. Naminių ledų vieno rutuliuko kaina - 2,5 eur. Ledainėje siūloma arbatos, kurios atrinkti į Nepalą važiuoja prekybinio ženklo „Tealure” įkūrėjas Ernestas Klevas. Arbatų kainos priklauso nuo rūšies ir kainos kyla nuo 4,50 eur už 30 g. Pardavėjai sako, kad šio kiekio užtenka 15 puodelių. Belieka tik atsirinkti kiekvienam prieinamas kainas ir produktus, ir nepamiršti atsižvelgti į siūlomų produktų kokybės ir kainų santykį.