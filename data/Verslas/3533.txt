Darbo birža darbo ieškantiems žmonėms galėjo pasiūlyti 24,3 tūkst. laisvų darbo vietų - geriausias įsidarbinimo galimybes turėjo įvairių transporto priemonių vairuotojai, reklamos ir rinkodaros specialistai, vandentiekininkai ir vamzdynų montuotojai bei siuvėjai. Lapkritį didėjo pardavėjų, virėjų, pramonės ir žemės ūkio mašinų mechanikų ir remontininkų poreikis. Laikinų darbų veiklos pobūdis paskutinį rudens mėnesį keitėsi - artėjant didžiausioms metų šventėms, įsibėgėjo šventinė prekyba eglutėmis, fejerverkais ir kitais kalėdiniais ir naujamečiais atributais. Darbdaviai terminuotam darbui pasiūlymų įregistravo 1,3 tūkst. - beveik trečdaliu mažiau nei spalį. Dėl darbo rinkos sezoniškumo 5 tūkst. padidėjo registruotų darbo ieškančių žmonių skaičius. Gruodžio 1 d. Lietuvos darbo biržos duomenų registre buvo 135 tūkst. nedirbančių asmenų - jie sudarė 7,7 proc. visų šalies darbingo amžiaus gyventojų. Šiek tiek daugiau nei spalį (0,1 proc. punkto) darbo ieškojo jaunimas iki 29 metų - iš viso 21,9 tūkst. Tai sudarė 4,4 proc. šalies 16-29 metų amžiaus gyventojų. Į darbo rinką paskutinį rudens mėnesį padėta sugrįžti 24,6 tūkst. asmenų. Padėta įsidarbinti 12,8 tūkst., iš jų 11,4 tūkst. - pagal neterminuotas sutartis. Veiklą, įsigiję verslo liudijimus iki 6 mėn. laikotarpiui, pradėjo 7,2 tūkst. bedarbių. Į aktyvios darbo rinkos politikos priemones nusiųsta per 4 tūkst. darbo ieškančių žmonių. Paskutinį rudens mėnesį į darbo rinką reintegruota daugiau kaip 24,6 tūkst. darbo ieškančių žmonių: tarpininkauta įsidarbinant - 12,8 tūkst., savarankišką veiklą, įsigiję verslo liudijimus iki 6 mėn., pradėjo 7,2 tūkst. ir į aktyvios darbo rinkos politikos priemones nusiųsta daugiau nei 4 tūkst. asmenų. Įgyti naujas kvalifikacijas ir įgūdžius panoro per 2,2 tūkst. nedirbančių gyventojų. Vis daugiau jie renkasi šiuolaikiškas profesijas - IT sektoriaus programas: tinklalapių kūrimo, „Web Design“, „Web“ ar „Java“ programavimo, PHP, „Java“ programavimo, „Autocad“ projektavimas. Nuo metų pradžios padėta įsidarbinti 155 tūkst., į aktyvios darbo rinkos politikos priemones nusiųsta 41,7 tūkst., savarankišką veiklą pagal verslo liudijimus pradėjo 86,5 tūkst. darbo ieškančių žmonių. Daugiausia darbingo amžiaus gyventojų gruodžio 1 d. buvo registruota Lazdijų - 14,5 proc., Ignalinos - 14,0 proc. ir Zarasų - 13,5 proc. rajonų savivaldybėse. Mažiausiai Kretingoje - 3,8 proc. ir Elektrėnuose - 4,7 proc. Visuose didžiuosiuose miestuose nedarbo rodikliai mažesni nei vidutiniškai šalyje, iš jų daugiausia darbo ieškančių žmonių buvo Kaune - 7,4 proc., mažiausiai - Šiauliuose - 4,9 proc.