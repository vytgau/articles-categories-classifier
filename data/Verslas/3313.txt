Mažesnio intensyvumo rajoniniai keliai vietomis apsnigti, padengti privažinėtu sniegu, slidūs, praneša Lietuvos automobilių kelių direkcija. Visoje Lietuvoje dirba kelių priežiūros mechanizmai. Vykstančiųjų šiais keliais prašoma atsižvelgti į tai, kad keliai vietomis provėžoti ir slidūs. Zarasų, Lazdijų, Biržų rajonuose rytą silpnai snigo, kitur buvo be kritulių. Oro temperatūra svyravo nuo 0 iki 2 laipsnių šilumos. Vandens gylis krašto kelio Šilutė-Rusnė apsemtame ruože, kurio ilgis 407 metrai (nuo 6,312 iki 6,719 km), išlieka 23 cm. Lengvųjų transporto priemonių eismas draudžiamas. Lengvieji automobiliai, gyventojai ir keleiviai apsemtu ruožu keliami specialiomis transporto priemonėmis. Hidrometeorologijos tarnybos duomenimis, dieną daug kur krituliai, daugiausia šlapdriba. Kai kur susidarys plikledis. Vėjas pietryčių, pietų 6-11 m/s. Aukščiausia oro temperatūra - nuo 0 iki 5 laipsnių šilumos. Vilniuje gatvių dangos penktadienio rytą drėgnos, eismo sąlygos geros, praneša įmonė „Grinda“. Ketvirtadienio pavakare prasidėjęs snygis su nedidelėmis pertraukomis tęsėsi visą naktį. Jau 15 val. „Grinda“ į sostinės gatves išsiuntė druskų barstytuvus, kad vilniečiai po darbų galėtų grįžti namo saugiai. Naktį, reaguodami į pranešimus apie besikeičiančias vairavimo sąlygas, bendrovės darbuotojai papildomai barstė tiltus ir viadukus, gatves, kuriose yra įkalnių ar sudėtingesnių nuokalnių. Penktadienio rytą, nuo 03.20 val., Vilniaus miesto gatvėse dirbo 38 druskų tirpalų bei smėlio ir druskų mišinio barstytuvai. Miškingose miesto vietose gatvių danga gali būti padengta šlapiu sniegu, perspėja „Grinda“. Pranešti apie slidžias ir pavojų vairuotojams keliančias gatves vilniečiai gali visą parą veikiančiu tel. 1355.