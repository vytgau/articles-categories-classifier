Pasaulio ekonomikos forume Davose daugiau kaip trys tūkstančiai politikų, verslo vadovų ir mokslininkų svarsto, kaip išspręsti didžiausias šių laikų problemas. Pasak R. Dargio, ilgalaikės ekonominės pažangos skatinimas ir naujų ekonominių modelių paieška, turtinė nelygybė ir socialinė atskirtis - didžiausi šių laikų iššūkiai, o ketvirtosios pramonės revoliucijos iššūkiai ir technologijų atnešami pokyčiai, jeigu jiems nepasiruošime, gali atnešti dar daugiau sumaišties ir įtampos. „Šiandien Lietuvoje taip pat reikia tam ruoštis. Visi kartu - verslas, akademinė bendruomenė ir politikai - turime šiems pokyčiams parengti visuomenę“, - pabrėžia Lietuvos pramonininkų konfederacijos prezidentas. Tyrimų bendrovės „Oxfam“ duomenimis, nuo 2015 m. 1 proc. turtingiausių pasaulio žmonių valdo daugiau turto nei visa likusi žmonijos dalis. Sociologų nuomone, ši turtingiausia grupė nemato jokių sąsajų su likusia žmonijos dalimi. Didžiausios pasaulinės korporacijos ir bankai nepriklausomai veikia globalioje rinkoje, vėl atgaivindami iki krizės gyvavusį mitą, kad jie nepriklauso nuo nacionalinių valstybių ir jų visuomenių. „Reikia pripažinti, kad globalus verslas pakenkė pats sau, nes nesugebėjo suvokti, kad, siekdamas greito pelno, iki aukštumų išaugino nesaugumo ir nelygybės jausmą. Tai atvėrė kelius demagogų atėjimui. Dėl didelės konkurencijos verslininkai stengiasi kuo labiau sumažinti išlaidas, tarp jų ir darbo jėgos kaštus. Siekiant konkurencinio pranašumo, neretai apeinami socialiniai, patekimo į rinką ir aplinkosauginiai įstatymai, pasitelkiamas nedeklaruojamas darbas”, - vardija R. Dargis. Pramonininkų konfederacijos vadovo teigimu, savo darbo neatliko ir politikai - jie atsakingi už tai, kad nesuvaldė situacijos, nepakankamai domėjosi ar nesugebėjo realiai įvertinti galimų pasekmių. „Didėjanti socialinė atskirtis ir vykstantys technologiniai pokyčiai augina nerimą dėl ateities. Būtent todėl poreikis investuoti į visuomenės supratimą, švietimą ir atskirties mažinimą tik didėja“, - sako R. Dargis. Europos Sąjungos institucijos prieš kelerius metus prabilo apie būtinybę užtikrinti sąžiningą konkurenciją ir mažinti socialinį dempingą. „Ar matome kažkokių realių rezultatų?“ - klausia Lietuvos pramonininkų konfederacijos vadovas ir pats atsako, kad vargu, nes nevyksta dialogas: verslas - sau, politikai - sau. Pasak R. Dargio, minimus procesus skatina atskirų visuomenės grupių savanaudiškumas ir politikų bandymas išnaudoti šią situaciją savo populistinėms idėjoms skleisti. „Lietuvoje mes vis dar per mažai kalbame apie šias problemas. Jeigu atrodo, kad visa tai vyksta kažkur ten toli ir mūsų galbūt nepalies, - klystame. Įsivėlę į savo vidines rietenas, tiesiog nebeturime laiko ar energijos pažvelgti plačiau, kad pamatytume, jog minėtos problemos - seniai ir mūsų kieme“, - teigia įmonių grupės EIKA įkūrėjas. R. Dargis pastebi, kad apie socialinę atskirtį, nelygybę ir skurdą kalbame tik kaip Lietuvos skaudulį, nepagalvodami, kad tai bendros pasaulinės problemos dalis. Korporacijos, monopolijos, žaliavų kainų ar vertybinių popierių šuoliai neišvengiamai daro įtaką ir mūsų ekonomikai bei žmonių gerovei. „Socialinė atskirtis yra pasaulinė problema, kurios sprendimus nėra taip lengva rasti. Jeigu būtų vienas paprastas receptas, jis jau būtų įgyvendintas ir pritaikytas. Tačiau kelias, kuriuo turime eiti, tai dialogo kelias. Tik bendras ir sutelktas politikų, verslo ir akademinės bendruomenės darbas gali padėti pasirengti pokyčiams. Jeigu visi susitelkę investuosime į visuomenės švietimą, ugdymą ir auginimą, užsitikrinsime, kad ateityje kaip šalis ir tauta nesijausime pralaimėjusiais. Kito kelio paprasčiausiai ir nėra. Būtent todėl praėjusių metų pabaigoje Verslo taryba inicijavo diskusiją apie būtinybę plėtoti šį dialogą. Ar buvo išgirstas mūsų raginimas ieškoti mus jungiančių bendrystės taškų ir kalbėtis apie mums visiems svarbias bendras vertybes? Kol kas ne, bet tai nereiškia, kad nereikia mėginti to daryti toliau“, - sako R. Dargis. Pramonininkų konfederacijos atstovo įsitikinimu, kitų alternatyvų nėra, nes visuomenės grupių supriešinimas visą valstybę veda į nepasitikėjimą, priešpriešą, provokuoja neapykantą ir nepagarbą vieni kitiems. R. Dargis su verslininkais kalba apie būtinybę visuomenei matyti, kad verslo bendruomenei rūpi visos visuomenės būklė. „Verslas turi suvokti savo atsakomybę ir investuoti į visuomenę. Priešingu atveju įtampa tik didės, o politikai šią situaciją išnaudos savo tikslams“, - atkreipia dėmesį pramonininkų atstovas. Jo įsitikinimu, ne tik verslas, bet ir likusios visuomenės grupės - politikai, akademinė bendruomenė, savivalda, mokytojai, gydytojai ir kt. - negali užsiimti vien savo darbais. „Jeigu reikia laiko suvokti, kad tokia situacija niekam negali atnešti naudos, - tebūnie, bet suvokimas, kad reikia VISIEMS keistis, privalo būti skatinamas ir jis privalo įvykti“, - teigia R. Dargis. Visuomenės ugdymą palikę tik politikams, pramonininkų atstovo žodžiais, atsidursime ties labai pavojinga riba, kai iki visiško populizmo įsigalėjimo liks vienas žingsnis. „Populizmo pasekmės valstybės ateičiai ir jos konkurencingumui - pragaištingos, todėl visi turime atsakingiau žiūrėti į vykstančius procesus ir aktyviau dalyvauti priimant sprendimus“, - sako R. Dargis. Nuspėti, kaip per lūžių laikotarpį pasikeis visuomenė, sudėtinga, todėl Pramonininkų konfederacijos vadovas akcentuoja būtinus mąstymo ir požiūrių pokyčius, kuriems visuomenę turėtų paruošti verslas, politikai ir akademinė bendruomenė, kad žmonės nesijaustų „pralaimėjusiais“. „Negalime sustabdyti technologinės pažangos, nes taip sustabdysime ekonomikos augimą, taip pat negalime paveikti naftos kainų ar suvaldyti globalaus verslo, bet galime išspręsti savo vidines problemas, galime skirti didesnio dėmesio švietimui, galime parengti savo jaunąją kartą ateities iššūkiams, o vyresniems suteikti galimybių investuoti į savo kompetencijas. Galbūt esame nedidelė tauta, bet, kai mūsų nedaug, lengviau susitelkti ir pradėti dirbti išvien, kad laimėtojų šalyje turėtume kuo daugiau“, - kvietė Lietuvos pramonininkų konfederacijos prezidentas.