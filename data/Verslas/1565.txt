Socialiniame tinkle „Facebook“ P. Poderskis paskelbė, kad kitiems asmenims pranešus apie galimus sukčiavimus savaitgalį vykusioje Kaziuko mugėje, jis paprašė į mugę užsukti viešosios tvarkos pareigūnus. Jo teigimu, jie padarė smūginę rinkos apklausą ir pateikė jam atsakymus. Šiuose atsakymuose teigiama, kad sekmadienį apklausta apie 20 prekiautojų įvairiuose mugės gatvėse. „Išvados tokios: mugės dalyviai skirtingai moka už dalyvio vietą mugėje. Kaina skiriasi nuo gatvės - centrinė Gedimino pr. dalis ir Maironio gatvėje mugės dalyvio vieta yra brangesnė nei kitose mugės gatvėse. Vokiečių ir Didžiojoje gatvėse mugės dalyvio vieta palapinei 3x2 metrų kainavo 69,66 euro. Tačiau automobilio priekabos vieta toje pat gatvėje kainavo 350 eurų išmuštame čekyje, tačiau sutartyje buvo įrašyta suma 69,66 euro. Prekybininkai įtaria, kad skirtumas tarp sumokėtų pinigų ir sumos, užfiksuotos čekyje, galėtų būti „juodi“ pinigai“, - rašoma pareigūnų ataskaitoje, kurią paviešino P. Poderskis. Pareigūnų pažymėta, kad pridedamos ir minimų sutarčių ir čekių nuotraukos. Pasak pareigūnų, taip pat paaiškėjo, kad užsienio šalių prekybininkai už prekybos vietą mokėjo tris kartus brangiau nei Lietuvos prekybininkai už tokią pat vietą. Pavyzdžiui, Vokiečių ir Didžiojoje gatvėse mugės dalyvio vieta palapinei 3x2 metrų kainavo 69,66 eurai, tačiau tokia pat prekybos vieta Latvijos piliečiui kainavo 150 eurų. Kaina taip pat skiriasi nuo prekybai užimamo ploto. „Latvijos ir Ukrainos piliečiai teigė, kad labai sunki, komplikuota mugės dalyvių registracijos internetu tvarka. Taip pat Latvijos ir Ukrainos piliečiai teigė, kad jie gavo tik sutartį, tačiau sumokėjus mugės dalyvio mokestį, jie negavo čekio. Skirtingai nuo jų, Rusijos piliečiai teigė, kad jie su sutartimi gavo ir čekį, sumokėjus mugės dalyvio mokestį“, - rašoma pareigūnų ataskaitoje, kurią publikavo P. Poderskis. Viešosios tvarkos pareigūnų rašte sakoma, kad Latvijos piliečiai sakė, jog jiems buvo pasiūlytos dvi prekybos vietos - prestižinėje Maironio gatvėje už 600 eurų ir neprestižinėje Vokiečių gatvėje už 300 eurų. „Jie buvo šokiruoti kainų už prekybos vietą skirtumu. Pastebėta, kad didžioji dalis užsieniečių noriai kalbėjo apie sumokėtą mugės dalyvio mokestį, skirtingai nuo Lietuvos prekybininkų, kurie nenorėdavo atskleisti, kiek sumokėjo mugės organizatoriams“, - rašoma ataskaitoje. Anot pareigūnų, kai kurie Lietuvos prekybininkai teigė, kad prekybos vieta prestižinėje vietoje suteikiama pažinčių pagalba. Apklausti Lietuvos prekybininkai, prekiavę centrinėje Gedimino prospekto dalyje, teigė, kad jie asmeniškai nemoka mugės organizatoriams už mugės vietą, o prestižinėse vietose mugės vietas išperka tautodailininkų sąjunga, kurios nariai jau iš tarpininko - tautodailininkų sąjungos - perka vietas mugėje. Prekybininkai nepanoro atskleisti sumokėtos sumos dydžio už prekybos vietą prestižinėje centrinėje Gedimino pr. dalyje“, - rašoma P. Poderskio publikuotame rašte. P. Poderskis primena, kad dalyvio mokestis yra nustatytas ir paskelbtas viešai internete. Mokesčių sąraše nėra tokių sumų, kokios matomos P. Poderskio turimose sutarčių fotografijose. „Įtarimai rimti, reikės išsiaiškinti iki galo. Jeigu dar turite informacijos, prašau siųsti tiesiai man. Konfidencialumas garantuojamas“, - įraše teigia administracijos direktorius. Pirmadienį P. Poderskis telefonu sakė nusprendęs kol kas daugiau nekomentuoti, bet surengti spaudos konferenciją. Dieną ji planuojama Vilniaus miesto savivaldybėje. Spaudos konferencijoje žadama paskelbti informaciją apie Kaziuko mugėje užfiksuotus galimai neskaidrius mugės organizatorių pažeidimus: dėl papildomai renkamų neteisėtų rinkliavų iš prekeivių, skirtingų įkainių, didesnio vietų skaičiaus ir vietų perpardavinėjimo. Taip pat bus aptarti tolesni savivaldybės veiksmai. ELTA primena, kad Kaziuko mugė vyko kovo 2-4 dienomis Vilniuje. Oficialiame mugės tinklalapyje nurodomi tokie dalyvio mokesčio dydžiai: prekybinės 2 kvadratinių metrų ploto vietos kaina trims dienoms - 15,48 euro; plotas prekybiniam staliukui (1m x 2 m) trims dienoms - 15,48 euro; plotas prekybiniam staliukui (1,5m x 2 m) trims dienoms - 23,22 euro; plotas prekybinei palapinei (3m x 2 m) trims dienoms - 46,44 euro; plotas prekybinei palapinei (3m x 3m) trims dienoms - 69,66 euro; prekiaujant iš automobilio (tik schemose nurodytose vietose) (3x4 m) trims dienoms - 92,88 euro.