Kompanija pradeda savo 29.000 kv. m gamyklos Ukmergėje modernizavimo ir plėtros projektą: investuojama į 7.500 kv. m ploto priestatą ir gamybinę įrangą, rašoma pranešime spaudai. Skaičiuojama, kad gamyklos plėtra sukurs 108 naujas darbo vietas, Per 2017-uosius „Narbuto“ grupė sukūrė 111 naujų darbo vietų, daugiausia – esamoje gamybos bazėje. Įmonių grupės „Narbutas” 2017-ųjų pajamos siekė 51 mln. EUR ir buvo 41 proc. didesnės nei prieš metus. „ Sparčiausią pardavimų augimą fiksavome didžiausioje mūsų eksporto rinkoje – Jungtinėje Karalystėje, taip pat Prancūzijoje, Vokietijoje ir JAV, kur žengėme pirmuosius ir sėkmingus žingsnius. Aktyviai stiprinome savo pozicijas ir Italijoje, Šveicarijoje, Austrijoje, džiugina rezultatai ir Artimuosiuose Rytuose“, – komentuoja „Narbuto“ marketingo vadovė Lietuvoje Gabrielė Vaitonytė. G. Vaitonytė BNS informavo, kad bendrovėje dirba apie 520 darbuotojų, iš jų apie 450 – vienintelės jos gamyklos Ukmergėje gamybininkai. 100 proc. „Narbutas Furniture Company“ akcijų priklauso P. Narbutui. Įmonių grupę „Narbutas“ sudaro „Narbutas furniture company", „Narbutas", „Narbutas France", „Narbutas Nordic", „Narbutas Gmbh" ir „Narbutas LTD".