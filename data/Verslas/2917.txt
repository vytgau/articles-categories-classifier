Ministerijos duomenimis, pernai buvo registruota 3,4 mln. bedarbių, maždaug 290 tūkst. mažiau nei 2016 metais. Bet viena iš įtakingiausių Ispanijos profsąjungų, UGT, atkirto, kad darbo rinka vis dar kenčia nuo krizės bei premjero Mariano Rajoy'aus vyriausybės įvestų griežto taupymo priemonių padarinių. „Vis dažniau pranešama apie laikinas darbo vietas, ir gruodį tik keturios iš kiekvieno šimto pasirašytų sutarčių buvo ilgalaikės ir dėl darbo visą darbo dieną“, - teigiama pranešime. Darbo ministerijos duomenimis, pernai buvo pasirašyta apie 19,6 mln. laikinų sutarčių, 7,1 proc. daugiau nei 2016 metais, tuo tarpu ilgalaikių sutarčių buvo pasirašyta tik 1,9 mln., arba 12,6 proc. daugiau. M. Rajoy'aus konservatyvioji vyriausybė kritikuojama dėl daugybės naujų sutarčių nestabilaus ir laikino pobūdžio, net jeigu nedarbo lygis smarkiai sumažėjo nuo 2013 metų, krizės įkarščio, kai šis rodiklis siekė 26 proc. Trečią praėjusių metų ketvirtį nedarbo lygis sumažėjo iki 16,4 proc., bet jis vis dar yra antras didžiausias Europos Sąjungoje, po Graikijos. „Mes susigrąžinome per 70 proc. darbo vietų, kurių netekome per giliausią krizę, kokią Ispanija yra patyrusi per dešimtmečius“, - teigė per televiziją premjeras. Tačiau jis pridūrė, kad ekonominis netikrumas vis dar tvyro dėl krizės Katalonijoje. Oficialią statistiką apie nedarbą vėliau sausį paskelbs Ispanijos statistikos agentūra.