Tai pranešė Estijos perdavimo tinklų operatorė „Elering“, remdamasi Taline įsikūrusio Tarptautinio gynybos studijų centro (ICDS), GLOBSEC politikos instituto, NATO energetinio saugumo kompetencijos centro ir Talino technikos universiteto mokslininkų atlikta studija. Joje pažymima, kad tinklai bus sinchronizuoti per Lenkiją – NATO valstybę narę, kuri palaiko glaudžius santykius su Jungtinėmis Valstijomis, užima tvirtą poziciją dėl Rusijos, įgyvendina vis atkaklesnę politiką ir puikiai suvokia, kad Maskva naudoja energiją kaip geopolitinę prievartos priemonę. „Elering“ vadovas Taavi Veskimagi (Tavis Veskimagis) teigia, jog, pasak studijos autorių, optimaliau būtų pasirinkti ne Šiaurės šalių, o kontinentinės Europos zoną, nes su ja Baltijos šalių tinklus galima sinchronizuoti greičiau ir pigiau. Be to, anot jo, Baltijos šalims reikės tikrumo, kad pasirinkta sinchroninė zona daugeliu atžvilgių yra pakankamai atspari, jog galėtų atlaikyti Rusijos pavojus. Tačiau ICDS taip pat nustatė, kad tam tikrose Europos dalyse prastėja vidaus politinė aplinka, o didžiausią rūpestį kelia nacionalistinio, euroskeptiško populizmo iškilimo ir pagarbos teisinės valstybės principui mažėjimo tendencijos. Tai gali susilpninti ES vidaus sanglaudą bei solidarumą ir kartu Rusijai atverti daug galimybių kištis, didinti įtaką ir imtis „aktyvių priemonių“. Trijų Baltijos šalių i Lenkijos elektros perdavimo bendrovių užsakymu šiuo metu baigiamos dvi naujos sinchronizavimo studijos – dinaminės analizės ir sistemos dažnio stabilumo. Pirmoji studija turėtų išspręsti ginčus dėl linijų per Lenkiją skaičiaus ir padėti gauti prisijungimo sąlygas iš ENTSO-E. Joje vertinami trys scenarijai – viena arba dvi „LitPol Link“ jungtys ir dabartinė jungtis kartu su nuolatinės srovės (DC) jūriniu kabeliu tarp Lenkijos iki Lietuvos. Studijų rezultatai turėtų paaiškėti gegužę. Lietuva sinchronizacijai siūlo naudoti dabartinę elektros jungtį su Lenkija. Estija ir anksčiau laikėsi pozicijos, kad tam nepakanka vienos jungties ir ragino tiesti antrąją. Baltijos šalių ir Lenkijos vadovai kovą Briuselyje sutarė dėl sinchronizavimo su kontinentine Europa per Lenkiją iki 2025 metų. Galutinis politinis sutarimas, dalyvaujant ES vadovams, turėtų būti pasirašytas šių metų birželį.