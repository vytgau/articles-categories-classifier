Į atvirąją bankininkystę „Swedbank“ žengia įgyvendindamas ES antrąją mokėjimo paslaugų direktyvą (PSD2), kuri įsigalios 2018 m. Ja siekiama skatinti mokėjimo sistemų inovacijas ir didinti internetinių atsiskaitymų saugumą. Direktyva numato, kad bankų klientai galės leisti prisijungti prie savo sąskaitų banke trečiosioms šalims, ir bankai turės tokią prieigą suteikti. Todėl „Swedbank“ vysto programų kūrimo sąsają (API), kuri leis trečiųjų šalių sukurtoms programoms pasiekti banko klientų sąskaitas ir formuoti už juos mokėjimus, jei klientas tam bus davęs sutikimą, rašoma „Swedbank“ išplatintame pranešime spaudai. „Tai – naujas evoliucijos etapas Europos bankų istorijoje, kurį skatina technologinė pažanga ir besikeičiantys vartotojų poreikiai. Esame įsitikinę, kad atviroji bankininkystė kurs pridėtinę vertę bankui ir mūsų klientams. Juos pasieks patogūs ir funkcionalūs įrankiai, kurie palengvins jų kasdienybę ir finansinių reikalų tvarkymą“, – sako „Swedbank“ Baltijos bankininkystės Elektroninės plėtros tarnybos vadovas Oleg Marofejev. „Swedbank“ pristatytoje bandomojoje atvirosios bankininkystės aplinkoje nėra naudojami jokie klientų duomenys. Šioje aplinkoje galima susipažinti su techniniais prisijungimo parametrais bei pamatyti testinius pavyzdžius, kaip sistema veiks tuomet, kai API bus aktyvuotas. Ši bandomoji versija yra prieinama kiekvienam – nuo nepriklausomų programuotojų iki tarptautinių organizacijų. „Prieš suteikiant trečiosioms šalims prieigą prie tikrų vartotojų duomenų, jos turės atitikti techninius ir saugumo reikalavimus. Bet svarbiausia – gauti paties kliento sutikimą pasiekti jo sąskaitos duomenis. Kliento sutikimą trečiosios šalys turės gauti bet kokiam veiksmui, susijusiam su kliento informacija ir procesams mūsų atvirojoje platformoje, vykdyti", – komentuoja „Swedbank“ Skaitmeninių inovacijų vadovė Emma Heimonen. Kol kas klientai dėl atvirosios bankininkystės jokių pokyčių nepatirs. „Swedbank” ketina nuolat atnaujinti atvirosios bankininkystės platformą ir papildyti ją naujais funkcionalumais. Pristatydamas atvirosios bankininkystės platformą https://www.swedbank.com/openbanking/, „Swedbank“ kviečia programų kūrėjus, startuolius ir finansinių technologijų bendroves kurti inovacijas ir naujus produktus drauge ir siekia surasti partnerius, kurie kurtų ilgalaikę vertę „Swedbank“ klientams.