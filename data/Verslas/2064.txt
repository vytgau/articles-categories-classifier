Premjero atstovas spaudai Tomas Beržinskas BNS sakė, kad S. Skvernelis pažadėjo „Achemos grupei“ padėti spręsti jai aktualias problemas. „Vyriausybė yra pasiruošusi sėsti prie derybų stalo ir ieškoti subalansuotų sprendimų dėl tų problemų, apie kurias kalbėta susitikime. Jei nesiseka susitarti su ministerijomis, tegul ateina į Vyriausybę“, – BNS sakė T. Beržinskas. Anot jo, jokių konkrečių sprendimų penktadienį nepriimta. Be kita ko, premjeras pabrėžė, kad „Achema“ yra svarbi įmonė ne tik regionui, bet ir visai Lietuvai. „Achema“ daro didelę įtaką visai šalies ekonomikai, ši bendrovė – viena didžiausių mokesčių mokėtojų ir stambiausių darbdavių. Esame suinteresuoti socialiai atsakinga, nacionalinio saugumo interesus atitinkančia sėkminga jos tolesne veikla,“, – pranešimėe spaudai sakė premjeras. S.Skvernelis pabrėžė, kad Vyriausybė pasirengusi sudaryti darbo grupę, kuri spręstų konkurencinės, mokesčių aplinkos gerinimo klausimus visoms šioje srityje dirbančioms bendrovėms. Susitikime Jonavoje kalbėta apie Klaipėdos suskystintų gamtinių dujų (SGD) terminalo finansavimą, problemas, susijusias su viešuosius interesus atitinkančių paslaugų (VIAP) mokesčiu, bei apie geležinkelių liberalizavimą. „Achemos grupės“ atstovė spaudai Gintarė Mierkienė ketvirtadienį BNS patikslino, kad be SGD finansavimo klausimo, grupei aktualus VIAP mokestis už nuosavoje kogeneracinėje elektrinėje pagamintą elektrą bei geležinkelių veiklos liberalizavimas. Šis klausimas susijęs su koncerno įmone „Transachema“, kuri turi teisę užsiimti krovinių vežimu geležinkeliais. „Lietuvos geležinkelių“ atstovas spaudai Mantas Dubauskas BNS sakė, kad bendrovė yra pasirengusi pasiūlyti „Achemos grupei“ konkurencingas sąlygas, su ja vyksta normalus dialogas. „Transachema“ dabar gabena krovinius „ Achemos“ teritorijoje – pastaroji anksčiau yra teigusi, kad norėtų krovinius vežti visoje Lietuvoje. „Achema“ moka didžiąją dalį SGD terminalo išlaikymo mokesčio – Kainų komisijos sprendimu jo išlaikymas didiesiems dujų vartotojams nuo šių metų pabrango apie 7 proc. „Achemos grupės“ valdybos pirmininkės pavaduotojas Gintaras Balčiūnas BNS anksčiau teigė nesuprantantis tokio valdžios sprendimo. Tačiau energetikos ministras Žygimantas Vaičiūnas yra sakęs, kad bendri mokesčiai „Achemai“ už SGD terminalą 2018 metais sumažės. Energetikos ministerija parengė Elektros energetikos įstatymo pataisas – jomis siūloma mažinti mokestinę naštą daug elektros naudojančioms įmonėms – „Orlen Lietuvai“, „Lifosai“ ar „Achemai“. Joms būtų taikoma diferencijuota VIAP kaina. Visos šios įmonės siekia, kad VIAP mokestis už jų reikmėms pasigamintą elektrą būtų sumažintas arba panaikintas. Lietuvoje leidimus gabenti krovinius geležinkeliais turi 36 įmonės, tačiau realiai veikia tik kelios.