Keturi „valstiečiai“ ir trys konservatoriai nuo lapkričio nori uždrausti gaminti ir parduoti maisto produktus, žaislus ir kitas prekes, skirtas vaikams ir paaugliams, kurių dizainas imituoja alkoholinius gėrimus ar jų tarą. Jeigu Seimas tam pritartų, nuo lentynų dingtų, pavyzdžiui, vaikiškas šampanas, į butelius suberti saldainiai. Taip siekiama, kad vaikai kuo rečiau matytų su alkoholiu susijusius daiktus, kurie skatintų jį vartoti. Viena pataisų autorių Seimo Sveikatos reikalų komiteto vadovė Asta Kubilienė analogišką pasiūlymą teikė 2016 metų pabaigoje, bet paskui jį atsiėmė. Konservatorius Arvydas Anušauskas siūlo neleisti prekiauti į didesnę nei 0,5 litro plastikinę tarą išpilstytais silpnais alkoholiniais gėrimais. Taip pat siekiant iš prekyviečių išguiti stipriuosius gėrimus, norima uždrausti alkoholį mažose vienkartinėse pakuotėse. Parlamentaras užregistravo Alkoholio kontrolės įstatymo pataisas ir siūlo uždrausti bet kokio stiprumo alaus, fermentuotų gėrimų ir alkoholinių kokteilių prekybą didesnėje kaip 0,5 litro taroje, išskyrus gėrimus stiklo, keramikos, medžio ar metalo taroje. Taip pat siūloma drausti parduoti alkoholį puodelio tipo pakuotėse su nuplėšiamais dangteliais. Paprastai tokios pakuotės būna iki 100 gramų. Dabar įstatymas leidžia iki 7,5 laipsnio stiprumo alkoholinius gėrimus parduoti iki vieno litro taroje, išskyrus stiklo, keramikos, medžio ar metalo tarą. Labai panašias pataisas šių metų sausį jau yra registravę keli konservatoriai, prie kurių prisijungė ir „valstiečių“ frakcijos nariai Darius Kaminskas, Raimundas Martinėlis, Asta Kubilienė ir Laimutė Matkevičienė. Analogiškas pataisas konservatoriai jau teikė 2017-ųjų pavasarį, tačiau tuomet Seimas joms nepritarė: už draudimą balsavo 41 Seimo narys, prieš – 32, o susilaikė 34 parlamentarai. Tuometinė Sveikatos reikalų komiteto vadovė „valstietė“ Agnė Širinskienė tvirtino, kad „uždraudus tokius gėrimus, būtų apribotas importas“, o tokius draudimus reikia suderinti su Europos Sąjunga. Tačiau tada sveikatos apsaugos ministras Aurelijus Veryga pripažino, kad mažoje taroje parduodant stipriuosius gėrimus yra skatinimas alkoholio vartojimas, nes tokius gėrimus perka tie, kuriems jie reikalingi pagirioms. DELFI skelbė, kad nuo sausio Lietuvoje įsigaliojo Alkoholio kontrolės įstatymo pataisos, todėl alkoholį reikia pirkti kitaip, pavyzdžiui, jo įsigyti gali tik 20-ies metų sulaukę asmenys. Tačiau tai ne vieninteliai pokyčiai – pirkėjų asmens dokumentai tikrinami kur kas dažniau, nes kasininkai ir pardavėjai privalės jų prašyti asmenų, kurie atrodo jaunesni nei 25 metų amžiaus. Dėl to gali susidaryti ilgesnės eilės prie kasų, tekti daugiau laukti. Parduotuvėse įsigyti alkoholio galima nuo 10 iki 20 val. pirmadieniais-šeštadieniais, o sekmadieniais šis laikas dar labiau trumpesnis – iki 15 val. Esminiai pokyčiai, kurie jau įsigaliojo, nuo sausio 1 d.: