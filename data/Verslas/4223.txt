Nuo kitų metų sausio 1-osios trumpinamas prekybos alkoholiu laikas, didinamas amžius, nuo kurio leidžiama įsigyti ir vartoti alkoholį, pradeda veikti alkoholio reklamos draudimas. Ruošdamasis naujų nuostatų įsigaliojimui NTAKD daug dėmesio skiria ūkio subjektų konsultavimui, be to, stiprina bendradarbiavimą su policija ir savivaldybėmis - organizuojami seminarai šalies apskričių policijos pareigūnams ir savivaldybių tarnautojams. Vasarą Seimo priimtais pakeitimais nutarta nuo 2018 m. sausio 1 dienos leisti alkoholį įsigyti asmenims nuo 20 metų, t. y. jaunesniems asmenims bus draudžiama vartoti alkoholinius gėrimus ar jų turėti. Draudimas turėti alkoholinių gėrimų nebus taikomas asmenims nuo 18 metų, jeigu alkoholinių gėrimų turėjimas bus tokių asmenų darbo veiklos ar pobūdžio dalis darbo vietoje ir darbo metu, išskyrus alkoholio vartojimo skatinimą. Pakeitimais nuspręsta trumpinti alkoholio prekybos laiką - parduotuvėse ir viešojo maitinimo įstaigose prekiauti alkoholiu bus leidžiama darbo dienomis ir šeštadieniais nuo 10 iki 20 val., sekmadieniais - nuo 10 iki 15 val. Prekybos laiko ribojimas nebus taikomas viešojo maitinimo vietose parduodamiems pilstomiems alkoholiniams gėrimams užtikrinant jų vartojimą vietoje. Taip pat nuo kitų metų bus draudžiama alkoholio reklama. Išimtys bus taikomos tik tam tikrai informacijai, pateikiamai alkoholio pardavimo vietose ir alkoholiu prekiaujančių įmonių interneto svetainėse, alkoholio verslu užsiimančių įmonių pavadinimams ir registruotiems prekių ženklams iškabose ant jų buveinių ar padalinių pastatų bei valdomo transporto ir tam tikrais kitais atvejais. Svarbu pažymėti, kad įmonės nebegalės alkoholio reklamos skleisti socialiniuose tinkluose. „Mūsų tikslas - sveika visuomenė ir sąmoningas žmogus, o ne sankcijos, todėl socialiai atsakingas verslas yra mūsų partneris, kuriam esame pasiruošę patarti, konsultuoti“, pažymėjo Narkotikų, tabako ir alkoholio kontrolės departamento direktorė Inga Juozapavičienė.