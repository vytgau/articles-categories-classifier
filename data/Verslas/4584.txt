Fetos sūris Lietuvoje kainuoja 1,69 euro už 200 g pakuotę, tuo tarpu Norvegijoje 1,5 kilogramo tokio pat sūrio kainuoja 2,9 euro. Didelį viščiuką galima įsigyti už 5 eurus, Lietuvoje už tokį tektų pakloti dvigubai daugiau, rašoma KK2 pranešime spaudai. Norvegijoje pigesni ir kai kurie vaisiai. Norvegijoje vynuogių kilogramas kainuoja apie 90 centų, tuo tarpu Lietuvoje – 1,59 euro. Pusė kilogramo braškių Norvegijoje kainuoja 1,4 euro, tuo tarpu Lietuvoje už tokį pat kiekį šių uogų tenka pakloti nuo 2 iki 5 eurų. Dešrelės, kurių kokybė čia yra tik aukščiausios rūšies, kainuoja nuo 2 iki 4 eurų už pusę kilogramo. Kilogramas aukščiausios rūšies dešrelių Lietuvoje – 4 eurai. Visai neseniai Statistikos departamentas paskelbė, kad per metus Lietuvoje prekės pabrango 4,4 proc., o paslaugos – net 6 proc. Be to, metinė infliacija Lietuvoje pasiekė 4,8 proc., o tai yra didžiausia visoje Euro zonoje. Norvegijoje 8 metus pragyvenęs Martynas sako, kad kainos mūsų šalyje jau taikosi į norvegiškas, nors pragyvenimo lygis Lietuvoje yra beveik 10 kartų mažesnis. „Norvegijoje pragyvenau 8 metus, šiuo metu grįžau į Lietuvą, bet dirbu darbą, susijusį su Norvegija. Pastebėjau, kad kainos Lietuvoje yra ganėtinai aukštos, lyginant su Norvegija, ir manau, jog greitai jos pasieks pačios Norvegijos lygį“, – laidoje pasakos lietuvis. Martynas sako, kad drabužių Lietuvoje neperka, jam labiau apsimoka jų įsigyti Norvegijoje: „Lietuvoje rūbų beveik neperku, skraidau į Norvegiją apsipirkti ir sutaupau pakankamai daug, apie 50 procentų, lyginant su Lietuvos kainomis“. Minimalus atlyginimas Norvegijoje, kurį gauna statybininkas, – 3500 eurų, valytoja – 3000 eurų. „Sakoma, kad Skandinavijoje yra brangu pirkti mėsą ir mėsos produktus, ir tai iš dalies teisinga. Yra mėsos gaminių, kurių kilogramo kaina prasideda nuo 32 eurų, tai įvairūs steikai, įmantriai paruošti kepsniai. Norvegams nėra brangu, nes jų algos yra didelės ir jiems tos kainos normalios, jiems tai nesudaro jokių papildomų problemų“, – kalbės Martynas. Visą reportažą apie kainas Norvegijoje žiūrėkite šiandien laidoje KK2, 19 val. 30 min. per LNK.