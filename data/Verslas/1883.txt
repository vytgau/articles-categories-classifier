Pirmadienį „Luminor“ atstovai Latvijos Valstybiniam registrų centrui pateikė susijungimo sutarties projektą, o Estijos finansų priežiūros institucijai - paraišką dėl skyrių Lietuvoje ir Latvijoje įsteigimo. Estijos centrinis bankas privalo informuoti Lietuvos centrinį banką apie pateiktą paraišką, ir per du mėnesius gauti iš Lietuvos finansų priežiūros institucijos pranešimą apie pasirengimą atlikti „Luminor“ banko skyriaus Lietuvoje priežiūrą. Šiais veiksmais bankas siekia visiškos bankų Lietuvoje ir Latvijoje integracijos į pagrindinį banką Estijoje. Planuojama, kad šie pokyčiai bus įgyvendinti 2019 m. sausio mėn. Bankas ir toliau veiks įprastai, o „Luminor“ klientai ir toliau naudosis įprastinėmis banko paslaugomis ir produktais. „Luminor“ bankas, įsteigtas 2017 m. spalio 1 d., siekia sukurti efektyviai valdomą Baltijos šalių bankų sektoriaus lyderį, orientuotą į vietos klientų poreikius. „Luminor“ yra vienas iš trijų didžiausių bankų Baltijos šalyse ir užima 16 proc. visos indėlių bei 23 proc. visos paskolų rinkos.