Eltos paprašytas pakomentuoti tuos sprendimus, ar jų reikėjo mažinant formalų dalyvavimą viešosiose įstaigose, kuriose realiai savivaldybė niekaip nedalyvauja, jos administracijos direktorius Gintaras Petrauskas paaiškino, kad taip „apsivaloma“ nuo naudos neduodančių narysčių „Iš tikrųjų tokių įstaigų yra nemažai, kur savivaldybė nieko neveikia, ir jos dalyvavimo ten net nereikia. Beveik visos šios įstaigos, gal tik išskyrus „Teatro projektus“, kažkada buvo įsteigtos Europos Sąjungos investiciniams projektams. Savivaldybė buvo tarsi garantas joms pretenduojant į finansinę paramą. Lygiai taip pat tai padėdavo kai kam gauti savo veiklai patalpas. Projektai pasibaigia, ir mūsų jau čia nebereikia. Savivaldybei nėra prasmės toliau būti minimų viešųjų įstaigų dalininke, tuo pačiu po truputį nuo tokių formalių, naudos neduodančių (gerai, kad ir nuostolių nenulemiančių) narysčių apsivalome. Žinoma, tas dalininko teisių pardavimas - tik formalus. Nieko iš to savivaldybė neuždirbs...“, - aiškino G. Petrauskas. Antradienį Kauno politikai taip pat pritarė ir viešosios įstaigos „Karmelitų projektai“, kurios dalininkė miesto savivaldybė nuo įsteigimo buvo, likvidavimui. ELTA primena, kad įstaiga įsteigta kartu su Kauno Šv. Kryžiaus (Karmelitų) parapija 2014-ųjų gegužę. Dalininkės (savivaldybės) įnašas, kaip buvo priimta tokiais atvejais, siekė vos 30 litų (28,96 euro). Įstaigos veiklos tikslai tuomet nurodyti tokie: tenkinti viešuosius interesus, vykdant visuomenei naudingą veiklą, organizuoti ir įgyvendinti vėlyvojo baroko šedevro - Kauno Šv. Kryžiaus (Karmelitų) bažnyčios ir buvusio karmelitų vienuolyno ansamblio (jis yra Kauno centre, krante prieš Nemuno salą) tyrimų, atstatymo, remonto, restauravimo ir konservavimo darbus, tvarkant architektūrinį, istorinį ir kitą paveldą, pritaikant objektą visuomenės poreikiams ir panašiai. Tačiau nuo 2015-ųjų „Karmelitų projektai“ veiklos nevykdo. Todėl steigėja - parapija - ir apsisprendė šią viešąją įstaigą likviduoti. Dalininkė - Kauno miesto savivaldybė - tam pritarė. Šių metų balandžio 25 dieną valstybinio audito ataskaitoje „Ar valstybės ir savivaldybių dalyvavimas valdant viešąsias įstaigas užtikrina naudą visuomenei“ pateiktose rekomendacijose kaip tik savivaldybėms siūloma peržiūrėti visas jų anksčiau įsteigtas viešąsias įstaigas. Taip pat spręsti, ar tikslinga toliau likti jų savininke arba dalininke.