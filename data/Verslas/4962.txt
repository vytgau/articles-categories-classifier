„Kaip sakė Komisijos pirmininkas Jeanas Claude'as Junckeris, „Nord Stream“ projektas nėra europinio intereso projektas. (...) Manau, mes pripažinome, kad neturime teisinių priemonių užkirsti kelią projektui, bet turime teisinį pagrindą užtikrinti, kad „Nord Stream“ nebūtų teisiniame vakuume. Jeigu kažkas nutiktų, tuomet būtų labai gerai turėti susitarimą, ką daryti su infrastruktūra“, - antradienį spaudos konferencijoje Vilniuje sakė M. Vestager. Lietuva mano, kad Rusijos „Gazprom“ ir dar kelių Europos kompanijų vystomas dujotiekis padidintų Europos priklausomybę nuo rusiškų dujų ir suduotų smūgį Ukrainai kaip tranzito valstybei. „Nord Stream 2“ vystytojai siekia, kad dujotiekis eitų Baltijos jūros dugnu ir prieš pasiekdamas Vokietiją kirstų Danijos teritorinius vandenis. Už klimato politiką ir energetiką atsakingas Europos Komisijos narys Miguelis Arias Canete (Migelis Arias Kanjetė) neseniai pareiškė, kad „Nord Stream 2“ neatitinka ES energetikos politikos tikslų. Dujotiekio rėmėjai teigia, kad jis leis Europoje atpiginti dujas.