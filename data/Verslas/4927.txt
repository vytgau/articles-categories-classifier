Anot Dalios Grybauskaitės, pagrindinis Lietuvos tikslas turėtų būti sumažinti finansinę ir reputacinę žalą, tačiau skaidyti „Lietuvos geležinkelių“ nereikėtų dėl geopolitinės situacijos. „Deja, matome, kad ir ši Vyriausybė neskuba ieškoti sprendimų, bet jų reikės. Neigti, mėginti vengti, kaip darė ankstesnė Vyriausybė, mėginti meluoti viešai, kad viskas tvarkoje, viskas daroma ir viskas bus gerai, jau tokio būdo ir metodo tikrai nebegalime naudoti“, - LRT radijui trečiadienį sakė D. Grybauskaitė. „Vien nusiųsti atsakymą kovo gale ir vėliau nebendrauti su komisare ir laukti atsakymo pasyviai, to negalima buvo sau leisti, dabar jau taisyti nebėra ką. Dabar galime tik mėginti sumažinti potencialiai papildomą reputacinę ir finansinę žalą“, - pridūrė ji. Anot prezidentės, taip pat reiktų vengti išlaidų teisininkams, tačiau nesakė, ar reikėtų skųsti EK sprendimą ES teismui - tai turėtų nuspręsti Vyriausybė. „Kad nereikėtų mokėti delspinigių, kad nereikėtų perteklinių teisinių advokatams, kuriems, matyt, labai norėtųsi papildomai užsidirbti, nes per metus delspinigiai gali siekti iki 3 mln. eurų. Ir todėl reikia labai greitai tuos sprendimus daryti“, - teigė šalies vadovė. Jos nuomone, skaidyti „Lietuvos geležinkelių“ nereikėtų, nes to neleidžia geopolitinė situacija. Prezidentės teigimu, atstatyti ruožą į Rengę Latvijoje turbūt neišvengiama, o baudą galima sumažinti nebent teisme. „Aš manyčiau, kad mūsų geopolitinėje situacijoje įmonės skaidymas turbūt kirstųsi su nacionalinio saugumo reikalais, šitą mėginome visi - ir aš, ir ministras - išaiškinti komisarei. Rengę atstatyti greičiausiai reikės ir to neišvengsime, na, ir bauda. Pačios baudos Europos Komisija sumažinti jau negali, tai galima padaryti tik kvestionuojant patį skaičiavimo modelį ir formą per teismus. Kokį pasirinks variantą Vyriausybė - žiūrėsime, bet bauda iš Komisijos pusės jau nebegali būti sumažinta“, - sakė šalies vadovė.