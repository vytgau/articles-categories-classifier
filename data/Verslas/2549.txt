Klaipėdietis verslininkas Andrius Dulkys atsiuntė nuotrauką, kurioje užfiksuota, jog objekte nėra nei darbininkų, nei technikos. „Vieną kelio juostą jie išvertė, o per pusę metų darbai nepajudėjo. Gatvė buvo išvis uždaryta, tačiau darbai nevyko. Važiuoji pro šalį ir matai, kad stovi technika, bet nėra darbininkų, arba vienas darbininkas kasa, o penki stovi ir žiūri. Palaida bala, bet darbai visiškai nejuda į priekį. Žinome, kad užsienyje per vieną naktį gali sutvarkyti tokius dalykus. Dirbu uoste, man tas kelias labai reikalingas. Kalbama apie milijonus. Tai tegu ir daro už tuos pinigus. Savivaldybė man atsakė, kad darbus baigs iki metų galo. Dabar jau sausis...“ – piktinosi klaipėdietis. Jūrininkų prospekto dangos pakeitimo darbus atlieka įmonė „Eurovia Lietuva“. Ji taip pat rengė ir objekto techninį projektą. Bendra darbų vertė (su PVM) siekia apie 3,8 mln. eurų. Jūrininkų prospekte bus nauja danga su pagrindais, t. y. nugrandomas visas asfaltas ir klojamas naujas „nuo nulio“. Tad Jūrininkų pr. naujos dangos storis sieks per 20 cm. Klaipėdos miesto savivaldybės Statybos ir infrastruktūros plėtros skyriaus vedėjo Valdo Švedo komentare rašoma, kad statybos darbai yra sustabdyti žiemos laikotarpiui, preliminariai iki kovo 15 d., jei leis oro sąlygos, darbai bus atnaujinami ir anksčiau. „Tokiam šiuo metu esančiam orui (virš savaitės laikosi žemesnė nei 0 temperatūra, per praėjusias 3–4 d. žemės įšalas Klaipėdos miesto ribose pasiekė jau 20 cm) gatvei tiesti (sankasos paruošimas, šalčiui atspariam sluoksniui įrengi, skaldos sluoksniui, asfalto klojimui) darbų vykdyti negalima, tai neleidžia darbų vykdymo technologija. Pagal pasirašytą sutartį (2017-04-24), darbų atlikimo terminas 30 mėn. su techninio darbo projekto parengimu. Su rangovu kalbamasi, kad pagrindiniai su gatve susiję darbai baigtųsi šiemet, o likusieji (šaligatviai ir pan.) galėtų baigtis 2019 m. pirmoje pusėje", - aiškino jis. Tačiau ne visi greta šios arterijos gyvenantys klaipėdiečiai piktinasi dėl tokio neūkiškumo. Kai kurie tiesiog mėgaujasi ramybe ir meldžia, kad rekonstrukcija užsitęstų kuo ilgiau. „Tas dvi savaites, kol buvo uždarytas eismas, mes labai ramiai gyvenome. Juk tai viena triukšmingiausių gatvių, kurioje sunkvežimiai į uostą ir iš uosto bilda dieną naktį. Nepadeda nei triukšmo slopinimo sienelės. Jei būtų mano valia, aš tą prospektą remontuočiau dar kokius 6 metus. Gyventojai namus pasiekia kitomis gatvėmis, todėl mums jo remontas visai netrukdo“, – tokią nuomonę išreiškė greta Jūrininkų pr. ir Bandužių g. sankryžos gyvenantis Jonas. Stringa ne tik darbų eiga, strigti pradėta dar nepradėjus kelio rekonstruoti. Iš pradžių planuota, kad Jūrininkų prospekto remontas startuos liepą ar rugpjūtį, tačiau kelininkai čia pradėjo darbuotis tik rugsėjo viduryje. 