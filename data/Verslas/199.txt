„Antrasis pasirinkimas – išpirkti, atrodo ekonomiškai naudingesnis, bet galutinai dėl to šių metų viduryje spręs Lietuvos Vyriausybė, kartu tariantis su Norvegijos kompanija (laivo savininke „Hoegh LNG“ – BNS)“, – antradienį po susitikimo su Norvegijos sosto įpėdiniu kronprincu Haakonu Vilniuje teigė prezidentė. Energetikos ministras Žygimantas Vaičiūnas anksčiau sakė, kad valstybės valdoma naftos ir suskystintų gamtinių dujų (SGD) terminalų operatorė „Klaipėdos nafta“ iki liepos turėtų Vyriausybei pasiūlyti, ką daryti su SGD laivu-saugykla po 2024 metų, kai baigiasi jo nuomos sutartis. Anot jo, gavęs „Klaipėdos naftos“ rekomendacijas, ministrų kabinetas spręs, kaip elgtis. BNS jis anksčiau teigė, kad Vyriausybei apsisprendus išpirkti laivą, tam gali būti panaudotos skolintos lėšos arba Europos Sąjungos (ES) struktūrinė parama, o „Klaipėdos naftos“ vadovas Mindaugas Jusius BNS sakė, kad įmonė skolintųsi iš bankų. Premjeras Saulius Skvernelis balandį sakė, kad Lietuva po 2024 metų tikriausiai išpirks laivą-saugyklą. Šį mėnesį pristatyta tarptautinės konsultacijų bendrovės „Poyry Management Consulting“ studija parodė, kad daugiausiai naudos Lietuva gautų, išpirkusi SGD laivą-saugyklą po 2024 metų. Kiek mažesnę naudą Lietuva gautų pratęsusi nuomos sutartį dar 20-čiai metų. Skaičiuojama, kad jo išpirkimo kaina gali svyruoti nuo 121 mln. iki 160 mln. eurų. Tačiau konkreti laivo išpirkimo kaina sutartyje su „Hoegh LNG“ yra konfidenciali. 2014 metais pasirašyta „Klaipėdos naftos“ ir „Hoegh LNG“ sutartis numato, kad laivas gali būti išpirktas 2024-ųjų pabaigoje. 2015 metais Lietuva kalbėjosi su norvegais dėl laivo išpirkimo anksčiau nei po 10 metų, tačiau šie nesutiko. Vėliau „Klaipėdos nafta“ ketino iš bankų skolintis 300 mln. eurų ir išpirkti laivą, tačiau pradėjus konsultacijas su Europos Komisija, Latvija ir Estija dėl galimos ES finansinės paramos SGD terminalui, skolinimosi procedūros buvo sustabdytos. Už SGD laivo nuomą „Klaipėdos nafta“ per metus moka 68,9 mln. JAV dolerių (dabartiniu kursu – apie 55,7 mln. eurų), o per 10 metų sumokės – 689 mln. dolerių (apie 557 mln. eurų). „Hoegh LNG“ ne tik nuomoja laivą su įgula, bet ir teikia jo priežiūros ir operavimo paslaugas.