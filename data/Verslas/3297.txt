LB teigimu, šis sprendimas priimtas nustačius „Paysera LT“ veiklos trūkumų, susijusių su el. pinigų turėtojų lėšų apsauga. „Paysera LT“ privalėjo klientų lėšas saugoti Lietuvos ar kitų ES šalių kredito įstaigose, tačiau šis reikalavimas buvo įgyvendintas ne visu mastu. Taip pat nustatyta trūkumų „Paysera LT“ balansinėje ir pelno (nuostolio) ataskaitose, kitų trūkumų, susijusių su vidaus kontrolės procedūrų veiksmingumu ir rizikos valdymu. Teisės aktų pažeidimus ir veiklos trūkumus bendrovė turi pašalinti iki 2018-ųjų kovo 31 dienos. LB nurodo, kad dalį veiklos trūkumų „Paysera LT“ pašalino dar inspektavimo metu, bendrovė taip pat ėmėsi veiksmų apsaugant klientų lėšas. Naujausiais „Paysera LT“ duomenimis, visos klientų lėšos yra laikomos kredito įstaigose ir investuotos į saugų ir likvidųjį turtą taip, kaip nustatyta teisės aktuose. Be to, bendrovė su atsarga vykdo kapitalo reikalavimus. „Paysera LT“ išplatintame pranešime nurodė, kad LB sankcijos pritaikytos dėl kitoje mokėjimų įstaigoje, per kurią bendrovė vykdė pervedimus į Junginę Karalystę, laikytos per didelės apyvartinių lėšų dalies. Pasak V. Morkūno, iki šiol dirbusio „Paysera LT“ vykdomuoju direktoriumi, bendrovė toliau planuoja plėstis užsienyje, taip pat sieks gauti banko licenciją, prisijungti prie momentinių mokėjimų rinkos. 47,5 proc. „Paysera LT“ akcijų valdo K. Noreika, kitos akcijos priklauso trims fiziniams asmenims.