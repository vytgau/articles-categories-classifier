Tarnybos atstovo teigimu, dažniausiai šios akcijos būna nukreiptos į vaikus, o agresyvios reklamos skatina pirkti prekes, nors žmonėms neretai jų net nereikia. Su tarnyba dėl baudų ir reklamų traktavimo besibylinėjančios bendrovės „Maxima LT“ ir „Palink“ tikina, kad tokios pardavimų skatinimo reklamos atitinka reikalavimus. Skyrė tūkstantines baudas Vartotojų apsaugos tarnyba už pardavimų skatinimo akcijas „Maxima LT“ šiemet skyrė 9 tūkst. eurų, o prekybos tinklą „Iki“ valdančiai „Palink“– 7 tūkst. eurų baudas. Tarnybos sprendimus bendrovės apskundė teismui – Vilniaus apygardos administracijos teismas (VAAT) gruodžio 19 dieną nepatenkino „Maxima LT“ skundo, o „Palink“ skundas dar nepradėtas nagrinėti. „Maxima LT“ nubausta už 2016 metų rugsėjį–lapkritį vykusią programą „Smegenistai“ – jos metu pirkėjai gaudavo kortų pakuotę. „Programos reklama buvo parengta taip, kad skatintų vaikų vaizduotę, ragintų daryti įtaką suaugusiems pirkti reklamuojamas prekes ir gauti programos prizus. Tokiu būdu, pasinaudojant vaikų nepatyrimu ir patiklumu, komerciniais tikslais vaikai buvo skatinti pirkti bei savo tėvus ar kitus asmenis raginti pirkti reklamuojamas programos prekes“, – BNS nurodė VAAT atstovė Sigita Jacinevičienė-Baltaduonė. Vartotojų teisių apsaugos tarnyba nustatė, kad „Smegenistų“ programos reklama buvo agresyvi ir nukreipta tiesiogiai į vaikus. „Įstatymas numato, kad komercinė veikla yra agresyvi, jei ji pasireiškia į vaikus nukreipta reklama, raginančia pirkti arba įtikinti tėvus nupirkti reklamuojamus produktus. Konkrečiai „Smegenistų“ reklama paveikė vaikus, nes joje skambėjo frazės: „jeigu tu nori būti (...) pirk, pirk“, kitoje vietoje: „jei nori, nori, nori, nori, (...) pirk“, net keturis kartus akcentuojamas žodis“, – BNS sakė VVTAT Ekonominių interesų departamento Marekas Mačiulskis. Jo teigimu, „Palink“ šiemet spalį nubaustas už tokią pat pardavimų skatinimo programą „Omnomai“. „Kasmet turime 2-3 bylas, susijusias su tiesioginiu vaikų skatinimu pirkti produktus. (...) Anksčiau esame baudę beveik visas telekomunikacijų įmones, nes jos organizavo išradingas akcijas – į mokyklas atveždavo telefonų kortelių, nemokamai išdalindavo vaikams ir taip juos įtraukdavo naudotis operatoriaus paslaugomis“, – aiškino M. Mačiulskis. Rizikos visuomenei Vartotojų teisių apsaugos tarnybos atstovo teigimu, į vaikus nukreiptos akcijos yra pavojingos ir kelia papildomas rizikas visuomenei. „Visų pirma, vaikai kritiškai nemąsto ir nesupranta, kad į reklamą jie turėtų žiūrėti kritiškai. Tokiu būdu prekių ženklai įtraukia vaikus ir jie tampa nuolatiniais jų vartotojais. Taip pat reklama gali skatinti neatsakingą vartojimą, nes mes ugdome tokią kartą, kuri dėl vartojimo aukoja savo interesus, neatsakingai skolinasi“, – sakė M. Mačiulskis. Anot jo, dėl skatinamų pirkti prekių ir žaislų mokyklose ar darželiuose gali kilti patyčios, nes ne visų vaikų tėvai išgali nupirkti tokias prekes. „Tokių akcijų metu, kai reikalaujama kažką pirkti, kad kažką gautum, surinktum žaidimą, vaikai reikalauja tėvų nupirkti konkrečią prekę, nors jos tuo metu namų ūkiui visiškai nereikia. Įsigydamos nereikalingų produktų, mūsų šeimos patiria papildomų išlaidų“, – sakė tarnybos atstovas. Tikina įstatymų nepažeidę Dėl baudų besibylinėjančios „Maxima“ ir „Iki“ tikina, kad „Smegenistų“ bei „Omnomų“ reklamos atitinka įstatymo reikalavimus. „Maxima LT“ atstovė spaudai Ernesta Dapkienė BNS teigė, kad įmonė dar analizuoja teismo sprendimą ir susipažinę su jo motyvais, spręs dėl apskundimo. „Įstatymas draudžia tik tokią reklamą, į kurią yra įtrauktas vaikams skirtas tiesioginis raginimas pirkti reklamuojamus produktus arba įtikinti tėvus ar kitus suaugusius asmenis nupirkti jiems reklamuojamus produktus. Manome, kad teismo sprendime pateikiamas Nesąžiningos komercinės veiklos vartotojams draudimo įstatymo nuostatų aiškinimas yra per platus, nepagrįstas, o „Smegenistų“ programa įvertinta neteisingai“, – BNS atsiųstame komentare sakė E. Dapkienė. „Iki“ atsovė spaudai Berta Čaikauskaitė BNS teigė, kad prekybos tinklas nuolat organizuoja įvairias pardavimų skatinimo akcijas, jos esą sulaukia didelio pirkėjų dėmesio. „Omnomų“ akcija, sukėlusi Vartotojų teisių apsaugos tarnybos susidomėjimą, nebuvo išskirtinė. Atkreipiame dėmesį, kad tarnybos specialistai į mus kreipėsi ne dėl visos akcijos, o tik dėl vienoje iš jai skirtų reklamos priemonių pavartoto teiginio. Nors vertinant bendrai, toks netikslumas tėra smulkmena, prekybos tinklas „Iki“ su tarnybos pateiktu situacijos vertinimu nesutinka“, – BNS atsiųstame komentare teigė B. Čaikauskaitė. Vartotojų teisių apsaugos tarnybos atstovas M. Mačiulskis sako, kad tarnyba nuolat baudžia prekybos tinklus už Nesąžiningos komercinės veiklos vartotojams draudimo įstatymo pažeidimus – vartotojų klaidinimą ar nesąžiningą kainodarą.