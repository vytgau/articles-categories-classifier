Darbuotojai, kurie dirba pagal suminę darbo laiko apskaitą ar toks darbas patvirtintas kolektyvinėje sutartyje, švenčių dieną, jei tai numatyta pagal grafiką, privalo dirbti, pranešime spaudai paaiškina bendrovės „SDG grupė“ teisės departamento direktorė Evelina Jasaitė. Kiti darbuotojai, kurie nepakliūna į minėtą sąrašą, gali dirti švenčių dieną tik jiems sutikus. „Pavyzdžiui, reikia užbaigti darbus ir įmonės vadovas paprašo dirbti švenčių dieną, tokiu atveju yra privaloma gauti darbuotojų sutikimus, jei darbuotojams nėra taikoma suminė darbo laiko apskaita, ar tokio privalomo darbo nėra kolektyvinėje sutartyje. Visais atvejai darbdavys privalo gauti sutikimą dirbti švenčių dieną iš nėščių, neseniai pagimdžiusių ar krūtimi maitinančių darbuotojų. Darbuotojų saugos ir sveikatos įstatyme yra pateiktos sąvokos, kas yra laikoma nėščia, neseniai pagimdžiusia ar krūtimi maitinančia darbuotoja", - rašoma E. Jasaitės komentare. Įstatyme numatyta, kad nėščia darbuotoja – darbuotoja, pateikusi darbdaviui sveikatos priežiūros įstaigos pažymą, patvirtinančią nėštumą. Neseniai pagimdžiusi darbuotoja įstatymu apibrėžta, kad yra darbuotoja, pateikusi darbdaviui sveikatos priežiūros įstaigos pažymą apie gimdymą ir auginanti vaiką, iki jam sukaks vieni metai. Krūtimi maitinanti darbuotoja – darbuotoja, moteris pateikusi darbdaviui sveikatos priežiūros įstaigos pažymą, kad krūtimi maitina vaiką. Darbo kodekse, tiek darbuotojų saugos ir sveikatos įstatyme nėra nurodyta, kad darbuotojo sutikimas dirbti švenčių dieną privalo būti išreikštas raštu, tačiau esant ginčui darbdavys privalės įrodyti apie tokio sutikimo buvimą. „Naujas darbo kodeksas nustato, kad dokumentų, šiuo atveju sutikimo, tinkamu pateikiamu raštu laikomi ir tie atvejai, kada duomenys perduodami įprastai naudojamomis informacinių technologijų priemonėmis (elektroniniu paštu, mobiliaisiais įrenginiais ir kita). Pavyzdžiui darbuotoja gali savo vadovui elektroniniu laišku parašyti sutikimą dirbti šventinę dieną. Toks elektroninis laiškas bus laikoma tinkamu sutikimu, jei bus įmanoma nustatyti informacijos turinį, jos pateikėją, pateikimo faktą ir laiką, taip pat sudarytos protingos galimybės ją išsaugoti", - paaiškina E. Jasaitė. Atlyginimas už šventinę dieną Darbuotojui dirbant švenčių dieną, nepriklausomai nuo to, ar tai yra darbas pagal grafiką, pagal sutikimą ar pan. darbdavys privalo mokėti ne mažesnį kaip dvigubą darbuotojo darbo užmokestį. „Naujas darbo kodeksas taip pat numatė situaciją kai darbuotojas dirba viršvalandžius šventinę dieną, tokiu atveju turi būti mokama ne mažiau kaip du su puse darbuotojo darbo užmokesčio dydžio užmokestis. Darbuotojas ir darbdavys gali susitarti, kad dirbtas švenčių dieną laikas, padaugintas iš apmokėjimo dydžio, gali būti pridedami prie kasmetinių atostogų laiko", - rašoma komentare. Pavyzdžiui, darbuotojas gruodžio 25 dieną dirba 4 valandas. Darbo kodekse numatyta, kad toks laikas turi būti apmokamas dvigubai, tačiau šalys sutarė, kad darbuotojui bus papildomai suteikiamos atostogos, taigi jos bus apskaičiuojamos taip 4 val. padauginus iš 2, taigi - 8 val. Taigi darbuotojas turės 1 papildomą atostogų dieną. Visai kitoks apmokėjimas už švenčių dienas yra įmonės vadovui ir vadovaujantiems darbuotojams. Pagal darbo kodeksą įmonės vadovui už darbą švenčių dieną nėra mokama, nebent jo darbo sutartyje yra susitarta kitaip. Tuo tarpu vadovaujantiems darbuotojams, kurių sąrašas privalo būti patvirtintas įmonės dokumentuose, pavyzdžiui darbo tvarkos taisyklėse, už jį mokama kaip už darbą įprastiniu darbo laiko režimu, t.y. viengubai, nebent darbo sutartyje yra susitaria kitaip. Pavyzdžiui, įmonėje padalinio vadovas yra priskirtas prie vadovaujančių darbuotojų. Jis gruodžio 24 dieną dirbo 8 valandas. Darbuotojo darbo sutartyje nieko nėra parašyta apie apmokėjimą poilsio, švenčių dieną, darbą naktį ar viršvalandžius, tokiu atveju padalinio vadovui už darbą gruodžio 24 bus apmokėta viengubai.