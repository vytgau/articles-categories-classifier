JAV naujų bedarbių per savaitę užregistruota 245 tūkst. – 12 tūkst. daugiau nei prognozuota. Patikslintais duomenimis, šalies BVP trečiąjį ketvirtį augo 3,2 proc. metiniu tempu. Nors tai 0,1 procentinio punkto mažiau nei iki tol manyta, toks BVP augimo tempas – didžiausias nuo 2015 m. pradžios. Euro kursas JAV dolerio atžvilgiu šįryt 8.30 val. Lietuvos laiku buvo smuktelėjęs 0,23 proc., iki 1,185 dolerio už eurą. Išbandymų metas atėjo investuotojams į „Bitcoin“ kriptovaliutą, kurios kaina per dieną nukrito beveik 10 proc., o nuo aukščiausio taško, pasiekto gruodžio viduryje – jau daugiau nei 30 procentų. Japonijos Centrinio banko vadovas H. Kuroda pareiškė, kad „Bitcoin“ funkcionuoja kaip spekuliacinis instrumentas, o ne normali atsiskaitymo priemonė. Ženklų, kad kriptovaliutų karštinė įsisiūbavo, netrūksta – pavyzdžiui, „Long Island Iced Tea“ akcijų kaina pašoko 289 proc. po to, kai nuostolingai dirbanti bendrovė persivadino į „Long Blockchain Corp“. Baltijos šalių biržose dienos apyvarta viršijo 3 mln. eurų, OMXB indeksas smuktelėjo 0,13 procento. Po žinių, kad strateginių investuotojų paieška artėja į pabaigą, toliau itin aktyviai prekiauta „Tallink Grupp“ akcijomis – vakar sudaryti 129 sandoriai už 1,28 mln. eurų, kaina pakilo 0,85 proc. (iki 1,18 euro už akciją). Pagal sandorių skaičių (176) pirmą vietą užėmė „Silvano Fashion Group“. Bendrovei paskelbė, kad sausio 12 d. vyksiančiame akcininkų susirinkime bus siūloma išmokėti 0,3 euro dividendus už vieną akciją. Didžiausią nuosmukį vakar patyrė „Panevėžio statybos tresto“ akcijų kaina (-10,82 proc., apyvarta 92,8 tūkst. eurų). Tokią reakciją išprovokavo žinia apie Konkurencijos tarybos skirtą 8,5 mln. eurų baudą už neleistinus susitarimus viešųjų pirkimų srityje. „Olainfarm“ akcijų kaina nukrito 4,78 proc., bendrovei pranešus, kad lapkričio mėn. pardavimai, palyginti su tuo pačiu praėjusių metų mėn. sumažėjo 10 procentų.