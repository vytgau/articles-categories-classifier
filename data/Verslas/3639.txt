Sąlygų šiai išmokai sąraše – apvalios medienos eksporto draudimo panaikinimas, elektroninio deklaravimo duomenų automatinio tikrinimo sistemos įdiegimas, informacijos apie netiesioginius arba slaptus įmonių akcininkus tikrinimas, įstatymo dėl paskolų registro centriniame banke priėmimas. „Neįvykdžiusi sąlygų Ukraina negali tikėti paskutinės išmokos pagal galiojančią makrofinansinės paramos programą. Mes raginame Ukrainą tęsti reformas“, – teigiama EK pranešime. Jame pažymima, jog EK pasirengusi svarstyti makrofinansinės paramos Ukrainai pratęsimą, jei ji spartins reformas. „EK sieks išsiaiškinti makrofinansinės paramos Ukrainai svarbą ir, jei tai bus pagrįsta, bus pasirengusi 2018 metų pradžioje teikti siūlymus naujai programai“, – pažymima pranešime. Ukrainos prezidentas Petro Porošenka šios savaitės pradžioje pareiškė, jog su EK susitarta dėl naujos makrofinansinės paramos programos 2018-2019 metams, o EK šią savaitę paskelbs „komunikatą apie labai ambicingą makrofinansinės paramos Ukrainai 2018-2019 metais planą“. Šių metų kovą Europos Komisija pervedė Ukrainai antrąją išmoką pagal 2015 metais patvirtintą trečiosios makrofinansinės paramos programą – 600 mln. eurų, o nuo 2014 metų Briuselis yra suteikęs Kijevui finansinės paramos išmokų už 2,81 mlrd. eurų sumą.