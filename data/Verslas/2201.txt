Teigiama, kad šalys pasiekė susitarimą dėl laikotarpiu nuo 2006 iki 2010 m. „Amazon“ nesumokėtų mokesčių, kurių vertė, manoma, siekia beveik 200 mln. eurų. „Amazon“ nepaskelbė, kokią sumą sumokėjo Prancūzijai, kad išspręstų šį ginčą. „Amazon“ yra viena iš kelių didžiųjų JAV kompanijų, susilaukusių kritikos dėl mokesčių vengimo, perkeliant uždirbtas pajamas į valstybes, turinčias itin žemus mokesčių tarifus, - „Amazon“ atveju, ši valstybė buvo Liuksemburgas. Pirmadienį „Amazon“ taip pat pažymėjo 2015 m. rugpjūtį Prancūzijoje sukūrusi antrinę įmonę. Nuo šiol, kompanijos teigimu, „visos pajamos, išlaidos, pelnas ir mokesčiai Prancūzijoje bus deklaruojami per šią įmonę“. „Amazon“ taip pat pažymi nuo 2010 m. Prancūzijoje investavęs per 2 mlrd. eurų bei sukūręs daugiau nei 5,5 tūkst. darbo vietų.