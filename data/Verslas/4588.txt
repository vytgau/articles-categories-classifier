Laidoje dalyvausiantis žemės ūkio ministras Bronius Markauskas sakys, kad ministerijos užsakytas tyrimas atskleidė šokiruojančius rezultatus, rašoma pranešime spaudai. Laboratorijose ištyrus 33 rūšių maisto prekes, nustatyta, kad net 23 iš jų skiriasi ne tik sudėtimi, bet ir skoniu, spalva ar konsistencija. Produktai tyrimui buvo atrinkti Vilniuje bei Berlyne ir lyginti laboratorijose Lietuvoje. „Jei vartotojas perka visoje Europos Sąjungoje žinomą produktą, jis natūraliai viliasi, kad ragaus tą patį nuo Vilniaus iki Lisabonos, ir gamintojai turi tai užtikrinti“, – sakė B. Markauskas. Tiriant konkrečius skirtumus tarp Vokietijoje ir Lietuvoje parduodamų produktų, nustatyta, kad, tarkime, sausainiai „Milka Choco cookies“ su pieninio šokolado gabalėliais Vokietijoje parduodami su 35 proc. šokolado gabalėlių, o Lietuvoje – su 32 proc. Šaltojoje persikų arbatoje „Nestea“, kuri parduodama Vokietijoje, yra cukraus, o Lietuvoje arbatos sudėtį sudaro cukrus, fruktozė, steviolio glikozidas. Laidoje taip pat dalyvaus Anglijoje gyvenanti lietuvė Jolanta. Moteris Londone turėjo parduotuvę, kurioje prekiavo lietuviškomis prekėmis. Jolanta pasakos, kad ji iš savo klienčių girdėjusi, kad Anglijoje pirkti įvairūs batonėliai yra daug skanesni nei Lietuvoje. Be to, Jolanta sakys, kad skalbimo milteliai Anglijoje yra ypač aukštos kokybės, tuo tarpu Lietuvoje – ne. Moters žmonės prašo, kad ji atsiųstų Anglijoje pirktų maisto produktų – sūrio, aliejaus. Jolanta teigia, kad skandalas dėl maisto produktų kokybės skirtumo tarp šalių anglams yra seniai žinomas, o viskas prasidėjo nuo Slovakijos, kur visi produktai buvo daug prastesnės kokybės nei Vakarų šalyse. Jolanta mano, kad dėl to kalti Seimo nariai ir valdininkai, leidžiantys nekokybiškus produktus įvežti į mūsų šalį. Laidos dalyvis Romualdas pasakos, kad jam dažnai tenka lankytis užsienyje, todėl daugelis jo pažįstamų prašo jo parvežti įvairių produktų – kavos, skalbimo miltelių. Vyras teigia, kad skiriasi ne tik maisto, bet ir kuro – dyzelino ir benzino kokybė. Romualdas yra katinų veisėjas, todėl savo augintiniams stengiasi pirkti tik aukščiausios kokybės maistą. Vyras teigia, kad anksčiau pirkdavo maistą gyvūnams Lietuvoje, tačiau pastebėjo, kad, Lenkijoje atidarius tokio maisto gamyklą, labai suprastėjo jo kokybė. Romualdas sako, kad dabar maistą savo augintiniams tenka vežtis iš Vokietijos. Visą laidą „Yra, kaip yra“ žiūrėkite šiandien 17 val. 35 min. per LNK.