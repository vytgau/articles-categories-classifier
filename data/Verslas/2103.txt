„Praėję metai Lietuvos ekonomikai buvo vieni iš geriausių per visą laikotarpį po pasaulinės finansų krizės. Akivaizdu, kad tai pajuto ir šalies gyventojai. Gerėjant nuotaikoms dėl dabartinės finansinės padėties, gyventojai jautėsi labiau užtikrinti ir dėl savo ateities, todėl daugiau vartojo ir daugiau tam skolinosi“, – sako SEB banko valdybos narys, Mažmeninės bankininkystės tarnybos vadovas Vaidas Žagūnis. Skolinimosi tikslai Lietuvoje pernai nepakito – daugiausia vartojimo kreditus šalies gyventojai ėmė pirkdami automobilį ir planuodami savo būsto remontą, taip pat įsigydami naują buitinę techniką ir baldus, rašoma SEB banko išplatintame pranešime spaudai. Didžiausią vartojimo paskolų dalį gyventojai pernai pateikė internetu. Pernai per interneto banką buvo pateikta 83 proc. paraiškų. Beveik pusė besikreipusių dėl paskolos atsakymo sulaukė per trumpiau nei 5 minutes. „Galimybė gauti vartojimo kreditą nuotoliniu būdu gyventojams yra patraukli. Tai padeda sutaupyti laiko ir sklandžiau planuoti pirkinius. Jei kliento kredito istorija yra gera, jis trūkstamų lėšų gali pasiskolinti neišeidamas iš parduotuvės“, – komentuoja V. Žagūnis. Kad būtų greitai gaunamas automatinis teigiamas atsakymas, reikia atitikti tam tikrus kriterijus – klientas turi turėti gerą kredito istoriją ir pakankamas pajamas, o jei turi sutuoktinį, būtinas ir jo sutikimas, kurį taip pat galima pateikti naudojantis interneto banku. Pernai gyventojai buvo nusiteikę ir greičiau grąžinti paskolas – remiantis SEB banko statistika, planuojamas vartojimo kredito grąžinimo terminas sutrumpėjo vidutiniškai 5 mėnesiais, t. y. nuo beveik 4 metų užpernai iki 3,5 metų pernai. 2017-aisiais, palyginti su ankstesniais metais, beveik nekito tik naujai suteiktų paskolų skaičius pagal miestus: 34 proc. paskolų suteikta Vilniaus gyventojams, 31 proc. − Kauno, 10 proc. – Klaipėdos, 14 proc. – Panevėžio ir 11 proc. Šiaulių gyventojams. Vartojimo paskolą rekomenduojama imti tokio dydžio, kad jai grąžinti būtų skiriama ne daugiau kaip 20 proc. nuolatinių asmens arba 40 proc. šeimos pajamų. Pavyzdžiui, du vaikus auginanti ir per mėnesį 1,5 tūkst. eurų pajamų gaunanti šeima vartojimo kreditui grąžinti galėtų skirti po 375 eurus per mėnesį.