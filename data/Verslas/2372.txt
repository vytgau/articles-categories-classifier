„Žinutė mums aiški: Jungtinės Karalystės buvimas Europos Sąjungoje baigiasi... Maniau, kad galbūt pasigirs keletas abejojančių balsų... Ne! Jos narystė ES 2019 m. kovą baigiasi, - sakė jis aptardamas savo diskusijas su vietos bendrovių vadovais per savo darbo vizitą Japonijoje ir ragindamas japonų bendroves pažvelgti tikrovei į akis ir susitaikyti su JK pasitraukimo iš Europos Sąjungos idėja. Japonijos bankai buvo vieni iš pirmųjų, reagavusių į Jungtinės Karalystės sprendimą per 2016 m. birželio referendumą palikti ES. „Sumitomo Mitsui Financial Group“ pranešė, kad ruošdamasis „Brexit“, 2017 metais ketina įsteigti padalinį Frankfurte. Bet Jungtinėje Karalystėje veikiančios japonų bendrovės elgiasi atsargiau ir neskuba viešinti savo ateities planų po „Brexit“, nors kitos Europos šalys visomis išgalėmis stengiasi į savo pusę patraukti tuos, kurie ieško alternatyvų. Jungtinė Karalystė 2019 metų kovo pabaigoje išstos iš Bendrijos. Ministrė pirmininkė Theresa May praėjusių metų rugsėjį pasiūlė dvejų metų pereinamąjį laikotarpį po „Brexit“, per kurį Londonas dar liktų ES vidaus rinkoje ir Muitų sąjungoje. JK gyventojai 2016 metais referendume 52 proc. balsų dauguma pasisakė už „Brexit“. Tačiau pastaruoju metu skeptiškumas dėl išstojimo Didžiojoje Britanijoje auga.