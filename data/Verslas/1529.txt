Įmonė Eltai patvirtino, kad Vilniaus apygardos teismas pritaikė laikinąsias apsaugos priemones konkurse, iki kol bus išnagrinėtas skundas. Bendrovė prašo teismo, kad šis pripažintų, jog jos pateiktas popierinis pasiūlymas galioja, arba suteiktų galimybę pateikti konkurso pasiūlymą iš naujo elektroniniu būdu. Į teismą įmonė kreipėsi po to, kai konkurso komisija vasario viduryje atmetė „Vilniaus nacionalinio stadiono pretenziją“. 77,886 mln. eurų vertės pasiūlymą bendrovė rengė bendradarbiaudama su „Amsterdam Arena“ ir Turkijos „KAYI Insaat“ grupe. Lenkijos „Budimex“, anksčiau dalyvavusi konsorciume, iš jo pasitraukė dar prieš pateikiant pasiūlymą. Sausio pabaigoje konkurso komisija oficialiai pripažino „Vilniaus nacionalinio stadiono“ pasiūlymą netinkamai pateiktą ir nusprendė, kad vienintele konkurso dalyve lieka koncerno „Icor“ įmonė „Axis Industries“. Ši stadiono kompleksą pasiūlė pastatyti už 79,9 mln. eurų. Bendrovė tikisi, kad stadioną pastatytų per trejus metus. Sutartį pasirašyti planuojama 2019 metais. „Vilniaus nacionalinis stadionas“ iš konkurso pašalintas, nes dokumentus pateikė užklijuotame voke, o ne per elektroninę sistemą, kaip reikalaujama sąlygose. Nutartį skųs Sostinės savivaldybė skųs Vilniaus apygardos teismo nutartį, kuria antradienį teismas nusprendė sustabdyti visas Daugiafunkcio komplekso Šeškinėje konkurso procedūras. Vilniaus savivaldybė pažymi, kad teismui buvo pateiktos dviejų šį konkursą kontroliuojančių institucijų (Viešųjų pirkimų tarnybos, Centrinės projektų valdymo agentūros) išvados, kad UAB „Vilniaus nacionalinis stadionas“ pasiūlymas nepriimtas teisėtai, todėl teismui nebuvo jokio pagrindo stabdyti konkurso procedūras. Jas sustabdžius, nuostolių patirs ne tik savivaldybė - nukentės viešasis interesas: teismas sustabdė itin didelės vertės, masto ir visai Lietuvai svarbų, Europos Sąjungos lėšomis finansuojamą projektą. Savivaldybė dės maksimalias pastangas, kad toks teismo sprendimas būtų panaikintas, o ieškinį pateikusi bendrovė atlygintų nuostolius.