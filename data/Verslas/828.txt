Nutekintomis finansinėmis ataskaitomis paremti nepriklausomi tyrimai, tokie kaip „Panamos popieriai“, tik patvirtino gandus, kad JK užjūrio teritorijos turtingus britus ir šalies kompanijas vilioja ne tik dėl puikaus oro ar nuostabaus kraštovaizdžio. Britams priklausančios nedidelės salos ar jų grupės nereikalauja didelių administracinių išlaidų, todėl mokesčiai ten – kur kas mažesni, neretai jų iš viso nėra. Pavyzdžiui, Kaimanų salose fizinių asmenų pajamų mokestis lygus nuliui. Dėl to užjūrio teritorijas pamėgo tie, kurie sąskaitose sugeba sukaupti sumas su šešiais ar net devyniais nuliais: mokesčių rojumi vadinamos JK priklausančios salos suteikia jiems galimybę valstybei atiduoti mažesnę savo pinigų dalį. Tokį kelią pasirinkęs verslas ir asmenys tarptautinėje erdvėje vadinami ofšorais (off-shore). Daugumos šių teritorijų sąsajas su britais rodo vėliavų kampučiuose įkomponuota ir JK vėliava, tačiau tai ne visada prideda garbės: Mergelių, Bermudų, Kaimanų salynai, Meno, Jersey ir Guernsey salos yra vadinamuosiuose pilkuosiuose Europos Sąjungos sąrašuose. Tai reiškia, kad su šiose teritorijose registruotomis bendrovėmis turėti reikalų rizikinga, jos yra ribotos investiciniu atžvilgiu, o bendradarbiavimas su jomis prestižo tarptautinėje verslo bendruomenėje neprideda. Be to, tai – tik žingsnis nuo juodojo sąrašo, kuriame atsidurti reiškia sąsajas su nusikalstamomis ir teroristinėmis grupuotėmis, o apie reputaciją galima užmiršti. Patraukli mokestinė sistema dažnai vilioja ne dėl galimybės sutaupyti, bet dėl to, kad atveria galimybę mokesčius slėpti: taip, galima susikrauti didžiulius turtus, bet kartu su jais visam likusiam gyvenimui pelnyti ir sukčiaus ar nepatikimo asmens vardą, nors dažnai ofšorais naudojasi prie verslo elito priskiriami asmenys. Visus, pamėgusius šias teritorijas, JK parlamento iždo pakomitečio narys Johnas Mannas be užuolankų vadina Britanijos gėda ne tik dėl sąsajų su legaliu mokesčių vengimu. Politiko teigimu, per 2015–2016 finansinius metus iš jų nesurinkta 1,7 mlrd. svarų sterlingų mokesčių, o šie pinigai gerokai palengvintų opiausių valstybės problemų sprendimą. „Mums pagaliau reikia tuo rimtai užsiimti ir užkaišioti skyles šalies mokesčių sistemoje, reikia aiškiai nustatyti priklausomybės Karūnai ir mokestinių pareigų santykį. Dabar tos teritorijos didžiuojasi priklausančios JK, tačiau kartu bando išvengti įmokų į šalies biudžetą ir įžeidžia sąžiningus mokesčių mokėtojus. Jeigu turtingas žmogus nori padėti vargšui, jis mokesčius turėtų mokėti su džiaugsmu, yra pasakęs britų premjeras Clementas Attlee, jo žodžiai šiandien yra aktualūs kaip niekad“, – rašo politikas. Anot jo, vyriausybė dabar turi puikią progą pademonstruoti, kad su tokia „tautos gėda“ nesitaikstys ir galiausiai išspręs mokesčių vengimo klausimą karalienei pavaldžiose žemėse. „Mes pažadame vyriausybę spausti, kad ji dėl šio klausimo neatsipalaiduotų“, – sakė J. Mannas. Daugiau naujienų saviems Jungtinėje Karalystėje - tiesa.com.