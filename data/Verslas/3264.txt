Kainų komisija antradienį ketina patvirtinti galutinį 2018 metų VIAP biudžetą. Negalutinis spalį patvirtintas biudžetas siekė 122,782 mln. eurų (6 proc. mažiau). Galutinis biudžetas bus priimtas po to, kai Vyriausybė lapkritį patvirtino 212 megavatų strateginio rezervo, kurį užtikrins „Lietuvos energijos gamybos“ (LEG) valdoma Lietuvos elektrinė, poreikį. Komisija suskaičiavo, kad tam įmonei bus skirta 26,909 mln. eurų VIAP lėšų, tačiau atmetus įmonės kitais metais grąžintiną sumą (4,45 mln. eurų), ši suma sieks 22,459 mln. eurų – 34,5 proc. mažiau nei šiemet (34,308 mln. eurų). Vyriausybė taip pat nustatė, jog strateginį rezervą užtikrins Lietuvos elektrinės 7 ir 8 elektrinės blokai. Tačiau sumažinus rezervo poreikį, o kartu ir finansavimą, LEG nusprendė, kad jį už-tirkins vienas – 8-tas blokas, o 7-tasis bus užkonservuotas. Kainų komisija, be to, kreipsis į Energetikos inspekciją dėl 7-ojo bloko galimybių patikimai veikti. LEG vadovė Eglė Čiužaitė BNS tvirtino, jog sprendimas konservuoti 7-ąjį bloką buvo priimtas, nes 8-ojo bloko techninė būklė yra geresnė. „Toks sprendimas priimtas, bendrovės specialistams atlikus Elektrėnų komplekso 7 ir 8 blokų techninės būklės vertinimą. 8 bloko techninė būklė yra geresnė. Buvo atlikti 8 bloko svarbių įrenginių atnaujinimai ir remontai, padidinę bloko patikimumą. 8 bloko turbina buvo paleista mažiau kartų negu 7 bloko turbina, todėl jos darbo resursas yra didesnis. Apibendrinant, techninio vertinimo rezultatai rodo, kad 8 bloko gedimų tikimybė mažesnė, tad nuspręsta, kad konservuojamas bus 7 blokas“, – raštu atsiųstame komentare tvirtino E. Čiužaitė. Energetikos ministro atstovė spaudai Aurelija Vernickaitė BNS sakė, jog ministerija teigiamai vertina LEG sprendimą. „Sprendimas vertintinas kaip racionalus, atsižvelgiant į sistemos rezervų poreikį ir situaciją elektros rinkoje. „Litgrid“ ir KTU mokslininkų atlikta analizė parodė, kad 2018 metais sistemos rezervo poreikis bus mažesnis, o Skandinavijos rinkoje toliau vyrauja žemos elektros kainos. Elektros tiekimo saugumo požiūriu svarbiausia tai, esant poreikiui, blokas operatyviai vėl galės būti pradėtas eksploatuoti ir būtų pilnai parengtas veikti izoliuoto darbo bandymo metu“, – tvirtino A.Vernickaitė. Galutinis VIAP biudžetas ir jo tarifas lems galutinę elektros kainą vartotojams, kuri, Energetikos ministerijos skaičiavimais, nuo sausio mažės 0,5–1 proc. Šią kainą Kainų komisija turėtų paskelbti šią savaitę. VIAP lėšomis remiama atsinaujinančios elektros gamyba, jos rezervai, svarbūs infrastruktūros projektai. Atsinaujinančiai energijai kitais metais numatoma skirti 117,245 mln. eurų, tokių gamintojų prijungimui – 3,885 mln. eurų, LEG gamybai – 5,438 mln. eurų (rezervui - dar 22,459 mln. eurų). VIAP tarifas 2018 metais gaminantiems vartotojams („Achemai“, termofikacijos elektrinėms ir kitiems) turėtų siekti 1,304 cento už kWh (be PVM) – 11 proc. mažiau nei šiemet, o visiems kitiems – 1,350 cento už kWh – 2,6 proc. mažiau.