Komitetas trečiadienį apsvarstė Draudimo įstatymo pataisas ir pritarė Vyriausybės ir Lietuvos banko (LB) siūlymui naikinti reikalavimus draudimo brokerių įmonių įstatinio ir nuosavo kapitalų dydžiams. Dabar draudimo brokerių įmonės įstatinis kapitalas turi būti ne mažesnis kaip 15 tūkst. eurų, o nuosavas kapitalas – ne mažiau kaip 4 proc. per metus gautų draudimo įmokų, bet ne mažesnis kaip 15 tūkst. eurų. Pasak LB Priežiūros tarnybos atstovo Mindaugo Šalčiaus, tokie reikalavimai yra pertekliniai. „Be reikalo didina administracinę naštą ir įmonėms, ir Lietuvos bankui. Priežiūros tarnyba turi savo resursus skirti prasmingesniems tikslams“, – komiteto nariams teigė M. Šalčius. Jo teigimu, draudimo brokerių įmonių kapitalo reikalavimai galioja apie 15 metų, tačiau jų naudos nematyti. Lietuvos draudimo brokerių įmonių asociacijos atstovas Arūnas Adomaitis kritiškai vertino siūlomus pakeitimus ir įspėjo, kad draudimo brokerių profesinė civilinė atsakomybė draudimo suma yra per maža tinkamai apsaugai užtikrinti. „Nemanau, kad profesinės civilinės atsakomybės draudimas apsaugos. Taip, kai kuriais atvejais dėl nusižengimų brokeris bus nubaustas, bet tai nereiškia, kad jo pradanginti pinigai atsiras, jeigu jis ir bus nubaustas už netinkamą veiklą“, – komiteto posėdyje aiškino A. Adomaitis. Lobistas Šarūnas Frolenko komiteto nariams tvirtino, kad draudimo brokerių įmonėms taikomas nuosavo kapitalo reikalavimas „apsaugo nuo tų, kurie gali ateiti į rinką trumpalaikei veiklai“. Tuo metu Finansų ministerijos Finansų rinkų politikos departamento direktorius Sigitas Mitkus pabrėžė, kad pačių draudimo brokerių „savivalda turi žiūrėti, kas ateina į rinką“. S. Mitkus taip pat aiškino, kad siūlomomis pataisomis siekiama didinti konkurenciją ir stiprinti vartotojų apsaugą draudimo rinkoje. „Norime, kad kuo didesnė konkurencija būtų draudimo rinkoje, matome, kad jos galėtų būti truputėlį daugiau“, – komiteto posėdyje sakė S. Mitkus. Dabar draudimo brokerių profesinės civilinės atsakomybės draudimo suma turi būti ne mažesnė kaip 1 mln. eurų vienam draudžiamajam įvykiui ir 1,5 mln. eurų visiems draudžiamiesiems įvykiams per metus. Šiuos dydžius siūloma šiek tiek padidinti – atitinkamai iki 1,25 mln. eurų 1,85 mln. eurų. Lietuvoje veikia apie 100 draudimo brokerių įmonių, jose dirba beveik 1 tūkst. brokerių.