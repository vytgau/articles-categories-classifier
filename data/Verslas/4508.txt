„Matome, kad šių metų pradžioje pristatytos elektroninio parašo programėlės „Smart-ID“ naudotojų skaičius sparčiai auga. Kaip ir prognozavome, dėl nesudėtingo naudojimosi programėlė keičia kodų korteles. Su kodų kortele didesnius pervedimus reikia papildomai tvirtinti SMS saugumo kodais, o tai gali užtrukti. „Smart-ID“ leidžia el. paslaugomis naudotis žymiai greičiau ir patogiau,“ – komentuoja „Swedbank“ Klientų aptarnavimo tarnybos vadovė Loreta Lapinskaitė. „Swedbank“ duomenimis, pradėję naudotis „Smart-ID“ programėle gyventojai dažniausiai iki tol naudodavosi slaptažodžių kodų kortelėmis – tai darė 82 proc. „Smart-ID“ naudotojų. 11 proc. jų naudodavosi PIN kodų generatoriais, likę 8 proc. į „Smart-ID“ iškeitė iki tol naudotą mobilųjį parašą. L. Lapinskaitė pastebi, kad „Smart-ID“ susijęs su aktyviu elektroninių paslaugų naudojimu. Banko duomenimis, „Smart ID“ besinaudojantis gyventojas per mėnesį prie elektroninės bankininkystės prisijungia vidutiniškai 8 kartus. Kodų kortelės naudotojas tai daro dvigubai rečiau – 4 kartus. „Viena vertus, tai gali reikšti, kad naują išmanią prisijungimo priemonę renkasi žmonės, kurie mėgsta naujoves ir yra aktyvesni elektroninėje erdvėje. Tačiau aktyvumą skatina ir tai, jog ši priemonė yra ypač patogi naudoti“, – sako „Swedbank“ atstovė. Labiausiai „Smart-ID“ pamėgo mobiliosios bankininkystės entuziastai. Prisijungimų prie išmaniosios programėlės su šia priemone atliekama 2 kartus daugiau nei prisijungimų prie interneto banko naudojantis kompiuteriu. „Mobiliosios bankininkystės augimas Lietuvoje pastaraisiais metais yra tikrai rekordinis. Per metus naudotojų skaičius išaugo daugiau nei 110 proc. ir šiuo metu turime daugiau nei 250 tūkst. aktyvių mobiliosios programėlės naudotojų“, – komentuoja „Swedbank“ Klientų aptarnavimo tarnybos vadovė. „Smart-ID“ yra el. parašo programėlė, kurią sukūrė Estijos IT bendrovė „SK ID Solutions“. Tai atviras sprendimas, kuriuo gali naudotis įvairūs el. paslaugų teikėjai. Šiuo metu prisijungimą su „Smart-ID“ savo klientams siūlo du šalyje veikiantys komerciniai bankai. „Smart-ID“ galima atsisiųsti į išmaniuosius telefonus ir planšetinius kompiuterius. Užregistruoti asmeninę paskyrą galima naudojantis viena iš turimų prisijungimo priemonių – kodų kortele, PIN generatoriumi ar mobiliuoju parašu. Užregistravus paskyrą, „Smart-ID“ iškart galima naudotis jungiantis prie el. paslaugų. Lietuvos verslo konfederacijos organizuotame „Metų paslaugos 2017” konkurse „Smart-ID“ pelnė pagrindinį „Metų paslaugos“ apdovanojimą.