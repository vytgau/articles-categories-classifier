Su neapmokestinamu rankiniu bagažu susijusios taisyklės, kaip rašo „Independent“, lieka nepakitusios: ir toliau bus leidžiama įsinešti didelį 55 x 40 x 20 cm matmenų ne sunkesnį kaip 10 kg lagaminą ir kiek mažesnį 35 x 20 x 20 cm matmenų neviršijantį krepšį. Šį rankinį bagažą keleiviai turi įsinešti praeidami įlaipinimo vartus ir prie jų budinčius apsaugos darbuotojus. Vis dėlto jei keleiviai nebus papildomai sumokėję už prioritetinio įlaipinimo paslaugą, didesnius lagaminus jie turės palikti prie vartų. Tokie krepšiai bus pažymėti ir perkelti į specialią vietą, o paskirties oro uoste iškrauti kartu su kitu bagažu. Apie įsigaliojusias permainas buvo pranešta pernai vasarą. Iš pradžių jas buvo numatyta įteisinti lapkričio 1 d., bet vėliau terminas buvo nukeltas iki šių metų sausio 15 d., kai nebekyla prie masinių skrydžių atšaukimų privedančių su pilotų darbu susijusių problemų. Oro vežėjas, be kita ko, sumažino bagažo skyriuje vežamam bagažui taikomus mokesčius, taip pat nuo 15 iki 20 kg padidino svorio apribojimą. Už bagažo skyriuje ne piko laikotarpiu vežamą lagaminą teks mokėti jau ne 39, o 28 eurus. Tačiau ši taisyklė negalios tik piko laikotarpiu, t. y. per Kalėdas, Velykas, taip pat vasarą organizuojamiems bei kokiems nors specialiems reisams. Daugelis „Ryanair“ klientų pokyčių sukeltais būgštavimais suskubo pasidalyti su žiniasklaidos kanalais. Pavyzdžiui, Robinas Griggsas, dažnai skraidantis iš Mančesterio į pietvakarių Prancūzijoje esantį Karkasoną, sakė, kad bus paveikti tie, kuriems dažnai tenka skraidyti, nemėgsta lūkuriuoti laukimo salėje, kol galės pasiimti bagažą – juk taip kelionė pailgėja bemaž 20–30 minučių. „Faktiškai ir mokėti tenka daugiau. Kaip jie gali taip elgtis pagal galiojančią užsakymų sistemą? Jaučiuosi tarsi koks įkaitas“, – sakė oro vežėjo sprendimu nepatenkintas klientas. Atsirado ir tokių, kurie taisykles suprato klaidingai. Vieni skundėsi dėl pakitusių rankinio bagažo matmenų, kiti nerimavo, kad galbūt uždrausta gabentis lagaminus su ratukais. „Argi gali įmonė šitaip keisti skrydžio sąlygas, kai bilietas į reisą jau nupirktas?“ – klausė Jamesas Robertsonas. Taip, gali. Nes pirkdamas bilietą keleivis sutinka, prireikus, neprieštarauti, kad jo turimas krepšys būtų gabenamas bagažo skyriuje. Dabar tokia tikimybė tiesiog virto garantuota perspektyva. Nebent būtų sumokėta daugiau nei pusšešto euro siekianti prioritetinio įlaipinimo priemoka. „Ar tai dar vienas „Ryanair“ praturtėjimo būdas?“ – teiravosi kita keleivė, Elizabeth Thompson. Oro vežėjo atstovai patikino, kad pakeitimų paketas atsiėjo įmonei 50 mln. eurų. Bendrovės rinkodaros direktorius Kenny Jacobsas patikino, kad tai – vienas iš labiausiai pagrįstų kada nors inicijuotų pokyčių. Jis užsiminė, kad tada, kai buvo įvesta dviejų lagaminų strategija, orlaivio apkrovos koeficientas, t. y. užimtų vietų skaičius, siekė 81 proc., o tai reiškia, kad 34 vietos paprastai būdavo tuščios. Netrukus tas koeficientas išaugo ir dabar siekia 96 proc. „Elementarūs fizikos dėsniai sufleruoja, kad 185 žmonės negali būti orlaivio salone su lagaminais ir kuprinėmis“, – aiškino K. Jacobsas. „Daugybė žmonių į oro uostus atsigabendavo neįtikėtinai daug bagažo. Mes siekėme apginti dviejų lagaminų taisyklę, todėl pamėginome pateikti atsakymą į klausimą, kaip užtikrinti punktualumą. Dabartiniai pokyčiai – tai klientų atžvilgiu visiškai sąžiningas ir korektiškas sprendimas“, – kalbėjo „Ryanair“ rinkodaros direktorius. Aiškėjant atnaujintoms „Ryanair“ sąlygoms, aiškėja ir tai, kad sumokėjus papildomai, absoliučios garantijos, kad krepšį pavyks įsinešti į saloną, nesuteikiama. „Prioritetinio įlaipinimo priemoką sumokėjusiems asmenims tikrai neteks skirtis su rankiniu bagažu – nebent tam būtų kokios nors su operatyviais veiksmais susijusios priežastys“, – paaiškino oro vežėjo atstovai. „Ryanair“ taip pat įspėja, kad rankinio bagažo gabenimą apibrėžiančių taisyklių nevykdymas gresia 56 eurus siekiančia bauda. Tokia sumą prie įlaipinimo vartų tektų sumokėti už kiekvieną nenumatytą bagažo vienetą.