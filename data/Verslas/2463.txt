Registrų centro duomenimis, V. Grubliauskas valstybės valdomos įmonės valdyboje nebedirba nuo gruodžio 21 dienos. Miesto vadovas joje pradėjo dirbti pernai rugpjūčio pradžioje. Valdybos sudėties pakeitimai įregistruoti šią savaitę. Susisiekimo ministerija anksčiau skelbė, kad vietoj V.Grubliausko bus ieškoma nepriklausomo valdybos nario. Be V. Grubliausko, uosto valdybą paliko susisiekimo viceministras Paulius Martinkus – vietoj jo paskirta ministerijos Biudžeto programų vertinimo skyriaus vedėja Janina Laskauskienė. Gerosios valdymo praktikos ekspertai kritikavo ministerijos sprendimą į uosto valdybą paskirti Klaipėdos merą. Asociacijos „Baltic Institute of Corporate Governance“ prezidentas Rytis Ambrazevičius BNS yra teigęs, kad toks precedentas prieštarauja Ekonominės bendradarbiavimo ir plėtros organizacijos (EBPO) rekomendacijoms ir sukelia interesų konflikto riziką. Ministerija tuomet savo sprendimą aiškino siekiu užtikrinti dialogą ir bendradarbiavimą tarp uosto ir miesto valdžios. Klaipėdos uosto vadovas Arvydas Vaitkus yra teigęs, kad mero dalyvavimas uosto valdyme leis miestui geriau suprasti jo veiklą ir padės išvengti nesusipratimų. Kartu su V. Grubliausku uosto valdybą taip pat paliko susisiekimo viceministras Paulius Martinkus, o vietoje jų į ją paskirta Susisiekimo ministerijos Biudžeto ir valstybės turto valdymo departamento Biudžeto programų vertinimo skyriaus vedėja Janina Laskauskienė. Uosto valdyboje šiuo metu taip pat dirba du nepriklausomi nariai – investicijų bendrovės „Ad Ventum“ generalinis direktorius ir buvęs „Avestis“ vadovas Marius Dvareckas bei buvęs prezidentės vyriausiasis patarėjas ekonomikos klausimais Nerijus Udrėnas. Joje taip pat dirba Susisiekimo ministerijos Biudžeto ir valstybės turto valdymo departamento direktorius Saulius Kerza.