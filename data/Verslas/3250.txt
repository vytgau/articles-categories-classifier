Šiaulių apygardos teismas gruodžio 18 dieną patenkino „Žemaitijos pieno“ skundą ir panaikinto Telšių rajono apylinkės teismo rugpjūčio 17 dienos sprendimą, kuriuo nurodyta anuliuoti bendrovės turimas nuosavas akcijas ir atitinkamai sumažinti jos įstatinį kapitalą. Anot teismo, Akcinių bendrovių įstatymas neįpareigoja visų nuosavų akcijų įsigijimui būtinų sąlygų, įskaitant ir jų perleidimo tvarką, priimti vieno akcininkų susirinkimo metu. „Visuotinis akcininkų susirinkimas turi nuspręsti dėl visų Akcinių bendrovių įstatyme nurodytų klausimų, susijusių su savų akcijų supirkimu ir perleidimu, Tačiau Akcinių bendrovių įstatymas ar kitų nagrinėjamoje situacijoje taikytinų teisės aktų nuostatos nenurodo ir neįpareigoja visas sąlygas aptarti vieno ir to paties susirinkimo metu“, – rašoma Šiaulių apygardos teismo nutartyje. Joje taip pat pažymimą, kad „Žemaitijos pieno“ akcininkų sprendimus ginčijusi Investuotojų asociacija ir jos valdybos pirmininkas Vytautas Plunksnis praleido senaties terminą, taip pat nenurodė, kokios konkrečiai buvo pažeistos jų teisės ir teisėti interesai bei kokią žalą jie patyrė. „Abstrakti formuluotė, jog „netinkama bendrovės veikla, esantys įstatymų pažeidimai lemia žalą, kuri pasireiškia tuo, kad krenta bendrovės įvaizdis, patrauklumas investuotojams, o tai sąlygoja akcijų vertės kritimą“, nei įrodo realios žalos buvimą, nei pagrindžia visuotinio akcininkų susirinkimo sprendimų pripažinimo negaliojančiais sąlygų visumos egzistavimą“, – rašoma nutartyje. Teismas taip pat priteisė iš Investuotojų asociacijos ir V. Plunksnio po 5,1 tūkst. eurų „Žemaitijos pieno“ bylinėjimosi išlaidos kompensuoti. V. Plunksnis neatmetė galimybės Šiaulių apygardos teismo sprendimą skųsti Lietuvos Aukščiausiajam Teismui. Anot jo, „Žemaitijos pieno“ pagrindinis akcininkas Algirdas Pažemeckas bei su juo susiję asmenys yra priėmę sprendimą kuriuo numatoma, kad „Žemaitijos pieno“ nuosavos akcijos ne mažiau kaip už jų nominalią vertę gali būti perleidžiamos darbuotojams, arba panaudojamos mainų sandoriuose. „Smulkieji akcininkai baiminasi, kad pigiai perleidus akcijas, jų turimi vertybiniai popieriai nuvertės“, – tvirtino V. Plunksnis. Investuotojų asociacija ir V. Plunksnis prašė pripažinti negaliojančiomis 2,071 mln. vienetų „Žemaitijos pieno“ turimų nuosavų akcijų (4,28 proc. įstatinio kapitalo) ir sumažinti bendrovės įstatinį kapitalą nuo 14,029 mln. eurų iki 13,428 mln. eurų, nes 2010 ir 2012 metais bendrovės akcininkų priimtuose sprendimuose nebuvo nustatyta akcijų įsigijimo ir pardavimo tvarka, minimali pardavimo kaina, neužtikrintos lygios galimybės visiems akcininkams įsigyti įmonės supirktų akcijų. Birželio 30 dieną 30,27 proc. „Žemaitijos pieno“ balsų valdė A. Pažemeckas, 30,27 proc. – Danutė Pažemeckienė, 6,27 proc. – bendrovė „Klaipėdos pienas“. „Žemaitijos pieno“ akcijos kotiruojamos „Nasdaq“ Vilniaus biržos Papildomajame prekybos sąraše.