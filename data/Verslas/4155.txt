Ministras BNS nekomentavo susitikimo su už konkurenciją atsakinga eurokomisare Margrethe Vestager rezultatų ir sakė, jog Vyriausybės sprendimas bus priimtas iki gruodžio vidurio. „Šis susitikimas buvo svarbus, prieš priimant sprendimą, kaip elgtis šiuo atveju, kai Lietuvai paskirta bauda. Aptarėme įvairias opcijas, kaip galima būtų mums elgtis šiuo atveju. Grįžę su „Lietuvos geležinkeliais“ toliau šlifuosime mūsų poziciją, sprendimus ir juos pristatysime Vyriausybei. Kadangi klausimas teisinis, komentuoti detalių šiame etape negalime“, - telefonu iš Briuselio BNS sakė R. Masiulis. Anksčiau jis yra sakęs, kad pokalbis su M. Vestager yra esminis, Susisiekimo ministerijai formuluojant pasiūlymus Vyriausybei. Penktadienį ministras sakė, jog pateikti siūlymus nebus skubama, nes laiko yra iki gruodžio 18 dienos. Prieš kiek laiko kalbėjęs apie galimybę skųsti EK sprendimą Europos teismui ir Rengės ruožo atstatymą, dabar R. Masiulis nekonkretizavo galimų Vyriausybės žingsnių. „Netikėtumų gal sunku tikėtis“, – pridūrė susisiekimo ministras. „Mėnesį tikrai nieko nekomentuosiu, turime priimti teisinį sprendimą. Kai susėsime, sudėliosime, tuomet. Dabar jau kalba, kas bus sprendime – iš anksto negali komentuoti“, - kalbėjo R. Masiulis. Penktadienį ryte R. Masiulis sakė, jog tikisi pasiekti kompromisą su EK. „Galbūt jau iki pat paskutinio momento galima būtų svarstyti kažkokį susitarimo variantą, kompromisinį variantą. Mūsų siūlymas būtų atstatyti Rengės ruožą. Reikia išbandyti visus variantus, iki priimsime sprendimus, kaip elgtis“, – prieš susitikimą su eurokomisare penktadienį Lietuvos radijui sakė R. Masiulis. |Anot jo, Rengės ruožo atstatymas „Lietuvos geležinkeliams“ būtų didelė našta - darbai galėtų kainuoti apie 20 mln. eurų. Jis pakartojo, kad „yra potencialo“ ginčyti ir pačią baudą, jos skaičiavimo būdą. Lietuvos Vyriausybė iki gruodžio 18 dienos, kai baigiasi terminas apskųsti EK sprendimą, turi priimti sprendimą, kaip ištaisyti pažeidimą. M. Vestager anksčiau yra sakiusi, kad vienas būdų, kaip panaikinti konkurencijos pažeidimą, – „Lietuvos geležinkelių “ veiklų atskyrimas. Kita vertus, jis nėra privalomas, teigė ji, spalį viešėdama Vilniuje. „Šiame etape komentuoti negaliu, dėl to, kad mes jau einame į galutinį sprendimą, kuris galbūt bus teisinis“, – BNS po susitikimo kartojo ministras, paklaustas, ar su eurokomisare aptarė galimą „Lietuvos geležinkelių“ pertvarką. Anot Vilniuje kalbėjusios M. Vestager, Lietuva gali apskųsti Komisijos sprendimą teismui ir siekti jį panaikinti ar sumažinti baudą. „Lietuvos geležinkeliai“ jau yra pareiškę, jog ketina atstatyti beveik prieš dešimtmetį išardytą 19 kilometrų ruožą iš Mažeikių naftos perdirbimo gamyklos į Rengę Latvijoje ir taip panaikinti EK baudos sulaukusį pažeidimą. Tuo pačiu įmonė žadėjo skųsti EK skirtą baudą, bandant ją sumažinti ir apginti įmonės reputaciją.