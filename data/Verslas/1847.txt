Didžiausios pasaulyje pagal generuojamas pajamas įmonės „Walmart“ akcijos krito daugiau nei 9 proc. po nuviliančios finansinės ataskaitos. Kartu su „Walmart“ antradienį smuko ir konkurentai „Target“ ir „Costco Wholesale“, kurių akcijos krito atitinkamai 2,6 ir 1,6 proc. Šie nuosmukiai lėmė, kad „S&P“ pagrindinių produktų sektorius krito 1,62 proc. „S&P 500“ indeksas praėjusią savaitę skaičiavo didžiausią savaitinį prieaugį per pastaruosius penkerius metus, tačiau vasario pradžioje indeksai buvo papuolę į senokai matytą nepastovumo stadiją. Šio mėnesio pradžios nuosmukius lėmė JAV valstybės obligacijų pelningumo augimas. Šis faktorius iki šiol nenustoja daryti spaudimo rinkoms - 10-ies metų Jungtinių Valstijų obligacijų pelningumas antradienį pasiekė 2,8950 proc. - aukščiausią lygį per ketverius metus. Antradienio prekybos pradžioje „Dow Jones Industrial Average“ indeksas krito 0,32 proc., iki 25 138,98 punkto. „S&P 500“ smuko 0,17 proc., iki 2 727,46 punkto, o daugiausia technologijų įmones savo sąraše turintis „Nasdaq Composite“ krito vos 0,01 proc., iki 7 238,57 punkto.