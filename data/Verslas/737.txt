„Kiti metai įmonei bus sunkesni – iškils apyvartinių lėšų trūkumas, nes valstybė kompensuos išlaidas tik metų pabaigoje. Paslaugas teiksime kaip įprasta, turime minčių dėl naujovių, jei vienas ar kitas įstatymas pasikeis – įgyvendinsime. Taigi į ateitį žiūrime tikrai optimistiškai, neprarandame entuziazmo dirbti“, – interviu dienraščiui teigė laikinoji Registrų centro vadove Ieva Tarailienė. Anot jos, Registrų centro patirtos sąnaudos dėl nemokamai teikiamų duomenų bus kompensuojamos iš valstybės biudžeto. „Šie metai yra parengiamieji metai. Nuo 2019 metų visos valstybės ir savivaldybių institucijos, įstaigos iš Registrų centro duomenis gaus neatlygintinai. Tai reiškia, kad įstaigos pačios nemokės už duomenų naudojimą, bet patirtos sąnaudos bus apskaičiuotos ir kompensuojamos iš valstybės biudžeto“, – kalbėjo I. Taralienė. Jos teigimu, Registrų centras ketina peržiūrėti ir kitus įkainius, o jų mažėjimą turėtų pajusti privatus sektorius. „Nekilnojamojo turto registravimo, duomenų teikimo įkainiai tikriausiai buvo tvirtinti 2004 metais, juridinių asmenų įkainiai – 2007 metais. Taigi jie tikrai jau prašosi būti keičiami. Šiemet turėsime perskaičiuoti visus įkainius – jie bus paremti realiomis sąnaudomis. Tikėtina, kad įkainiai už duomenų teikimą mažės. Atitinkamai ir nevalstybinis sektorius pajus įkainių sumažėjimą – neskirstome, ar jie taikomi valstybės institucijoms, ar privačiam sektoriui“, – sakė laikinoji Registrų centro vadovė. BNS anksčiau rašė, jog praėjusių metų pabaigoje Seimas pritarė prezidentės Dalios Grybauskaitės pasiūlytoms pataisoms, kad būtų galima nemokamai naudotis Registrų centro administruojamais valstybės registrais. Dabar didžioji dalis valstybės institucijų privalo mokėti už teikiamus ir už gaunamus duomenis iš valstybės registrų. Įsigaliojus įstatymų pakeitimams, valstybės bei savivaldybių institucijos ir įstaigos galės valstybės registrais naudotis nemokamai.