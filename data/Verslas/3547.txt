Pasak Vilniaus apskrities vyriausiojo policijos komisariato Kelių policijos valdybos viršininko Dainiaus Šalomsko, jau kelios savaitės policija aktyviau stebi eismą A juostomis ir, anot jo, pralaidumas pamažu gerėja. „Pradėjome kontroliuoti, praktiškai kiekvieną rytmetį nuo 7 valandos ryto, kad A juosta važiuotų tik tie automobiliai, kuriems priklauso ja važiuoti. <...> Iš pradžių nepasitenkinimas buvo didesnis, dabar situacija pakankamai nebloga, žmonių, besiskundžiančių, kad visi, kas nori, važiuoja A juosta, jau mažėja“, – sako D. Šalomskas. Jo teigimu, per savaitę išaiškinama apie 30–40 pažeidėjų. Bauda – nuo 30 iki 90 eurų. Pirmąkart skiriama pusė baudos (15 eurų), o vėliau gali netgi tekti kuriam laikui atsisveikinti su teise vairuoti automobilį.