„Turime studiją, turime tris galimus variantus, scenarijus ir sprendimą turėsime priimti Vyriausybėje. (...) Jeigu kalbėtume apie ilgalaikę perspektyvą ir finansinę naštą, kokią šiandien turime, tai, ko gero, taip (Lietuva išpirks SGD laivą – BNS)“, – ketvirtadienį žurnalistams Kijeve teigė S. Skvernelis. Trečiadienį pristatyta tarptautinės konsultacijų bendrovės „Poyry Management Consulting“ studija parodė, kad daugiausiai naudos Lietuva gautų, išpirkusi SGD laivą-saugyklą po 2024 metų, kai baigsis nuomos sutartis su „Hoegh LNG“. Kiek mažesnę naudą Lietuva gautų pratęsusi nuomos sutartį dar 20-čiai metų. Energetikos ministras Žygimantas Vaičiūnas trečiadienį BNS teigė, kad Vyriausybė dėl laivo išpirkimo turėtų apsispręsti šiemet. Tam, anot jo, gali būti panaudotos skolintos lėšos arba Europos Sąjungos (ES) struktūrinė parama. SGD terminalo operatorės „Klaipėdos naftos“ vadovas Mindaugas Jusius BNS trečiadienį teigė, kad Vyriausybei nusprendus laivą išpirkti, įmonė skolintųsi iš bankų. Skaičiuojama, kad jo išpirkimo kaina gali svyruoti nuo 121 mln. iki 160 mln. eurų. Tačiau konkreti laivo išpirkimo kaina sutartyje su „Hoegh LNG“ yra konfidenciali. 2014 metais pasirašyta „Klaipėdos naftos“ ir „Hoegh LNG“ sutartis numato, kad laivas gali būti išpirktas 2024-ųjų pabaigoje. 2015 metais Lietuva kalbėjosi su norvegais dėl laivo išpirkimo anksčiau nei po 10 metų, tačiau šie nesutiko. Vėliau „Klaipėdos nafta“ ketino iš bankų skolintis 300 mln. eurų ir išpirkti laivą, tačiau pradėjus konsultacijas su Europos Komisija, Latvija ir Estija dėl galimos ES finansinės paramos SGD terminalui, skolinimosi procedūros buvo sustabdytos. Lietuva ieško būdų sumažinti SGD terminalo išlaikymo kaštus, šalyje mažėjant dujų vartojimui bei augant SGD laivo išlaikymo naštai, ypač didžiausiems vartotojams, pavyzdžiui, Jonavos trąšų gamyklai „Achema“. Už SGD laivo nuomą „Klaipėdos nafta“ per metus moka 68,9 mln. JAV dolerių (dabartiniu kursu – apie 55,7 mln. eurų), o per 10 metų sumokės – 689 mln. dolerių (apie 557 mln. eurų). „Hoegh LNG“ ne tik nuomoja laivą su įgula, bet ir teikia jo priežiūros ir operavimo paslaugas.