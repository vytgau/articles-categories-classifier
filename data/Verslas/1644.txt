Tokiems pokyčiams Seimas pritarė sausio viduryje. Didelius sandorius turės deklaruoti ne tik valstybės valdomos strateginės įmonės, bet ir trys didelės privačios bendrovės – „Orlen Lietuva“, „Achema“ ir „Telia Lietuva“. Komisija per 10 dienų apsispręs, ar sandorius tikrinti, ir galės juos uždrausti, jei bus būtina. Šios įmonės specialią komisiją privalės pačios informuoti apie ketinamus sudaryti sandorius ar esminius jau sudarytų sandorių pakeitimus. Tačiau Seimo sprendimu nebus tikrinami „Orlen Lietuvos“, „Achemos“ ir „Telia Lietuvos“ vadovai ir darbuotojai – nebus analizuojami jų ryšiai su užsienio šalių priešiškomis tarnybomis, nusikalstamomis struktūromis ir panaši informacija, kurią turi tik specialiosios tarnybos. Informaciją komisijai turės teikti valstybės ir savivaldybių valdomos ar kontroliuojamos strateginės įmonės, jeigu dėl sandorio nutraukimo jos patirtų papildomų išlaidų ar nuostolių, kurių vertė viršytų 2,5 proc. metinių pajamų. Be to, jos komisijai turės pranešti, jei kitai bendrovei leis aptarnauti ar kitaip susipažinti su jų esminėmis informacinėmis technologijomis, infrastruktūra, duomenų bazėmis ar jų duomenimis. Pataisos bus taikomos „Oro navigacijai“, tarptautiniams oro uostams, branduolinėms jėgainėms, Naftos produktų agentūrai, Klaipėdos jūrų uostui, Registrų centrui, valstybinio duomenų perdavimo tinklo operatoriams, vandens tiekėjams, taip pat „Epso–G“, „Lietuvos energijai“, „Lietuvos energijos gamybai“, „Litgrid“, „Energijos skirstymo operatoriui“, „Lietuvos dujų tiekimui“, „Amber Grid“, „Geotermai“, SGD terminalo operatoriui, „Klaipėdos naftai“, „Lietuvos geležinkeliams“, Giraitės ginkluotės gamyklai, „Jonavos grūdams“, Lietuvos radijo ir televizijos centrui, Lietuvos paštui, „Litgas“, „VAE-SPB“.