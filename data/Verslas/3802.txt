Planuojama, kad įgyvendinus esminius eismo organizavimo pokyčius pavyks padidinti šią sankryžą kertančių eismo dalyvių saugumą, rašoma pranešime spaudai. „Kalvarijų – Kareivių – Ozo gatvių sankryža yra neabejotinai vienas svarbiausių eismo mazgų Vilniaus mieste. Intensyviausiomis dienomis šią sankryžą kerta virš 100 tūkst. transporto priemonių. Iki šiol dėl nereguliuojamo kairiojo posūkio iš Kalvarijų gatvės link Kareivių g. kildavo eismo įvykiai, susidarydavo spūstys“, – teigia „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas Vaidotas Meškauskas. Kaip nurodo miesto eismo organizavimo specialistai, šviesoforais nereguliuojant eismo kairiuoju posūkiu iš Kalvarijų į Kareivių gatvę išauga eismo įvykių tikimybė – skaičiuojama, kad jų šioje sankryžoje kasmet įvyksta apie 10–15, neretai susiformuoja spūstys, ypač – piko metu. Norintys pasukti į kairę negali saugiai atlikti manevro – vairuotojai privalo praleisti Kareivių gatvę kertančius pėsčiuosius. Dėl nepakankamo matomumo sudėtinga pamatyti Kalvarijų gatve (iš centro) važiuojančius automobilius – juos sunku pastebėti dėl priešais dviejose eismo juostose stovinčių ir į Ozo gatvę sukančių transporto priemonių. Dėl šių priežasčių sumažėja transporto srautų pralaidumas, formuojasi dar didesnės spūstys. Šiuos nesklandumus tikimasi pašalinti atlikus esminius eismo organizavimo ir reguliavimo pokyčius. Papildoma kairioji sekcija sankryžos šviesoforuose bus įrengiama jau šį savaitgalį, lapkričio 25–26 dienomis. Eismo organizavimo pakeitimai ir sankryžos šviesoforų programų derinimo darbai bus atliekami iki lapkričio 30 d., ir jie vyks ne piko metu – siekiant kuo mažiau sutrikdyti įprastą eismo judėjimą šviesoforų reguliavimo ir programų derinimo darbai nebus atliekami nuo 7 iki 9 val. ir nuo 16 iki 19 val. Kol vyks šviesoforinės sankryžos rekonstrukcija ir programų derinimo darbai, dienos metu laikinai gali būti išjungiami Kalvarijų – Kareivių – Ozo gatvių šviesoforai. Eismo saugumą sankryžoje darbų vykdymo metu užtikrins eismo reguliuotojai, esant poreikiui – ir policijos pareigūnai. Atliekant rekonstrukcijos ir šviesoforų programų derinimo darbus galimos trumpalaikės eismo spūstys. Vilniaus miesto savivaldybė atsiprašo už laikinus nepatogumus sankryžos rekonstrukcijos metu.