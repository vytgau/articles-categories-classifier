Savivaldybės bendrovės Vilniaus gatvių apšvietimo elektros tinklai direktorius Sigitas Mocevičius BNS teigė, kad iki šių metų vasaros tikimasi turėti sutartį su projektą finansuosiančiu banku. „Kai kurios finansų institucijos turi dalinius sprendimus, kitos žada juos pateikti balandį–gegužę, tada miestas pasirinks. Iki birželio norime turėti sutartį su banku“, – BNS sakė S. Mocevičius. Anot jo, modernizavimo darbus atliks įmonės specialistai. Vilniaus gatvių apšvietimo elektros tinklai centriniame viešųjų pirkimų portale šią savaitę paskelbė būsimo įrangos pirkimo konkurso technines specifikacijas. Jose nurodoma, kad už 15,96 mln. eurų ketinama įsigyti LED gatvių šviestuvų ir apšvietimo valdymo sistemą. Tiekėjų paraiškų laukiama iki birželio pradžios. 21,64 mln. eurų vertės gatvių apšvietimo tinklams modernizuoti Vilniaus savivaldybė pritarė dar pernai vasarą. Įgyvendinant projektą, ketinama atsisakyti dabar naudojamų natrio ir metalohalido šviestuvų (iš viso apie 46 tūkst.), pakeičiant juos moderniais LED šviestuvais. Gatvių apšvietimą valdys kompiuterizuota nuotolinio apšvietimo stebėsenos, valdymo ir kontrolės sistema. Įgyvendinus projektą, išlaidos elektrai turėtų sumažėti perpus – bus sutaupoma apie 11,7 mln. kWh elektros energijos arba daugiau kaip 1 mln. eurų per metus. Vilniaus savivaldybė 2014 metais buvo pasirašiusi sutartį su konkursą laimėjusia Italijos bendrove „Gemmo“, tačiau 2015-ųjų gegužę sutarties nepratęsė, nes „Gemmo“ neįvykdė sąlygų ir nepateikė bankų, kurie finansuotų projektą, sąrašo.