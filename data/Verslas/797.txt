Vilniaus apygardos administracinis teismas (VAAT) praėjusią savaitę bendrovės „Baltic Transport Service“ vadovui Vitalijui Mukovozui, „Convertus“ vadovui Andrejui Falevičiui ir „Gedartos“ vadovui Gediminui Ivanauskui uždraudė ketverius metus vadovauti viešojo ar privataus sektoriaus įmonėms, pranešė Konkurencijos taryba. Taryba nustatė, kad jie tiesiogiai prisidėjo prie pusę metų trukusio kartelinio susitarimo, dalyvaujant „Baltic Transport Service“ organizuotame autoserviso Juodelių kaime statybos rangos konkurse. Projektas buvo įgyvendintas Lietuvos kaimo plėtros 2007-2013 metų programos lėšomis. Nustatyta, kad konkurso nugalėtoja „Convertus“ buvo iš anksto žinoma, o kiti dalyviai tik imitavo konkurenciją. Konkurencijos taryba už draudžiamą susitarimą 2014 metais „Convertus“ skyrė 7,24 tūkst. eurų baudą, „Gedartai“ - 6 tūkst. eurų, tačiau „Baltic Transport Service“ bauda nebuvo skirta, nes 2011-2012 metais įmonė negavo pajamų. Dar dviems bendrovėms - „Ugna“ ir „Aestus“ - skirtos atitinkamai 2,3 tūkst. eurų ir 347 eurų baudos. Lietuvos vyriausiasis administracinis teismas (LVAT) pernai rugpjūtį galutinai nutarė, kad kartelyje dalyvavusios bendrovės nubaustos pagrįstai. Prašydama įvertinti pažeidimą padariusių įmonių vadovų atsakomybę, Konkurencijos taryba pernai taip pat kreipėsi į teismą dėl buvusio bendrovės „Žagarės inžinerija“ vadovo Daumanto Kraujalio. Šios bylos nagrinėjimas dar nėra baigtas.