JAV prekybos departamentas penktadienį paskelbė rekomendacijų rinkinį prezidentui, kuriame siūloma pritaikyti didelius tarifus plieno ir aliuminio eksportuotojams iš Kinijos, Rusijos ir Europos, siekiant kovoti su pasauliniu pertekliumi minėtose rinkose. Šios rekomendacijos D. Trumpui suteikia pirmą realią galimybę įgyvendinti savo kampanijoje žadėtus protekcionistinius pasiūlymus. Europos Komisijos (EK) atstovas spaudai Margaritis Schinas teigė, kad Briuselis būtų „labai sunerimęs“, jei JAV pritaikytų sankcijas ES verslui. Tačiau M. Schinas pažymėjo, kad tarptautinė prekyba visada bus naudinga visiems, jei šalys laikysis taisyklių. „Mes nedalyvaujame prekybos kare“, – tikino jis. D. Trumpas sprendimą dėl importo tarifų padidinimo turės priimti iki balandžio vidurio. Jei prezidentas nuspręs tarifus didinti, neabejojama, kad sprendimas sulauks pasipriešinimo Pasaulio prekybos organizacijoje (PPO).