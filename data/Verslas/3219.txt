Ministras Virginijus Sinkevičius sako, kad dauguma ministerijos darbo grupės parengtų pasiūlymų dėl valstybės valdomų įmonių, įskaitant „Epso-G“, „Litexpo“, Lietuvos paštą, kai kurias „Lietuvos energijos“ ir „Lietuvos geležinkelių“ antrines įmones, privatizavimo bus atmesta. Trečiadienį Vyriausybė svarstys nutarimo projektą dėl valstybės įmonių pertvarkos plano. „Manau, kad reikės žiūrėti atskirai kiekvieną įmonę, bet į daugumą darbo grupės pasiūlymų bus neatsižvelgta. Aš manau, kad darbo grupė viršijo savo įgaliojimus, surašė visą scenarijų, kaip įmonės turi persitvarkyti ir galutinius listingavimus. Bet žinau, kad Vyriausybė ir atskiri ministrai tam nepritaria. Pavyzdžiui, Energetikos ministerija nepritaria dėl „Epso-G“, Susisiekimo ministerija nepritaria siūlymui dėl „Lietuvos geležinkelių“ skaidymo ir listingavimo. Todėl daugumą tų pasiūlymų atmesime“, – BNS teigė V. Sinkevičius. Anot jo, bus siūloma pritarti nebeveikiančio „Būsto paskolos draudimo“, kelių techninės priežiūros ir kokybės kontrolės bendrovės „Problematika“ bei sprogdinimo bei gręžimo darbų įmonės „Detonas“ privatizavimui. „Dėl „Detono“, manau, kad dar bus diskusijų dėl nacionalinio saugumo aspekto. Taip pat yra siūloma galimybė sujungti Žemės ūkio paskolų garantijų fondą ir Viešųjų investicijų plėtros agentūrą“, – kalbėjo ūkio ministras. V. Sinkevičius teigė nepritariantis darbo grupės pasiūlymui privatizuoti kongresų ir parodų centrą „Litexpo“. „Mano pozicija yra, kad tai turi būti valstybės valdoma įmonė ir manau, kad ji teikia valstybei naudos, tai yra labai svarbus valstybei reprezentacinis objektas. Darbo grupės išvada yra privatizuoti šią įmonę, aš tokiai išvadai nepritariu“, – sakė ūkio ministras. Anot jo, Vyriausybės pasitarime bus siūloma atsižvelgti į Susisiekimo ministerijos poziciją dėl Lietuvos pašto – darbo grupė siūlo atskirti įmonės veiklas ir dalį jų privatizuoti, tačiau Susisiekimo ministerija tam nepritaria. V. Sinkevičius teigė pritariantis dalies Klaipėdos jūrų uosto direkcijos akcijų pardavimui Klaipėdos miestui, tačiau, anot jo, pirmiausiai įmonė turėtų būti pertvarkyta į akcinę bendrovę. Ūkio ministerijos darbo grupė atliko 78 valstybės valdomų įmonių vertinimą. Iš šių bendrovių 11 kelių priežiūros įmonių jau apjungtos į vieną įmonę, į vieną jungiamos ir miškų urėdijos, todėl Vyriausybė turės nuspręsti dėl 26 įmonių ateities.