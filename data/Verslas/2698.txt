Tuo metu Automobilių kelių direkcija teigia, kad prioritetai bus sudėlioti, įvertinus viso Lietuvos kelių tinklo būklę. „Po to, kai bus atlikti skaičiavimai ir reitingavimas pagal statistinius duomenis, bus sudarytas prioritetų sąrašas, o investicijos atliekamos metodiškai ir nuosekliai pagal sąrašą, išvengiant bet kokių politinių interpretacijų“, – rašoma BNS atsiųstame atsakyme. Alytaus meras Vytautas Grigaravičius teigia, kad šio svarbaus kelio būklė prasta ir pavojinga. „Saugumo prasme kelias yra probleminis, senas. Juo naudojasi tiek sunkiasvoris transportas, tiek lengvieji automobiliai. Judėjimas labai intensyvus, ten būna daug autoįvykių. (...) Kreipiamės jau antrą kartą. Po pirmojo kreipimosi, – dar į premjerą Algirdą Butkevičių, – buvo skirta lėšų, tas kelias pradėtas kiek rekonstruoti, bet tai toks kosmetinis remontas, po to ir pasibaigė“, – BNS sakė V. Grigaravičius. Prienų rajono meras Alvydas Vaicekauskas teigia, kad kelią būtina projektuoti iš naujo, o per artimiausius porą metų svarbu atnaujinti bent jo dangą. „Manau, kad rekonstrukciją reikia skubiau pradėti, žūsta žmonės. Vienas intensyviausių kelių eismo požiūriu šalyje. (...) Jau kelis kartus buvo pradėtas projektuoti. Buvo svarstytas vienas variantas, kad bus po dvi juostas, po to pereita prie paprastesnio, bet kažkaip nejuda iš vietos. Reikia projekto, nes kelias toks negali būti“, – BNS sakė A. Vaicekauskas. Į premjerą Saulių Skvernelį kreipėsi Alytaus miesto ir rajono, Prienų, Kauno rajonų, Birštono merai. Beveik visoje Kaunas–Prienai kelio atkarpoje greitis ribojamas iki 70 km per valandą, tačiau dėl spūsčių transportas juda gerokai lėčiau. Per dvejus metus šiame kelyje užregistruoti 168 eismo įvykiai. 2015–2016 metais dalis 66 km ilgio kelio ruožų buvo atnaujinti, bet pernai darbai sustojo.