Prekyba antradienį didžiąja dalimi buvo vangi, nes daugelis investuotojų dar negrįžo į darbą po kalėdinių atostogų. Londono ir pagrindinės euro zonos akcijų biržos patyrė nuostolių, nes euro ir svaro kursai pakilo JAV dolerio atžvilgiu, taip smukdydami į eksportą orientuotų tarptautinių bendrovių akcijų kainas. Silpnos JAV infliacijos požymiai atsiliepė JAV doleriui, neslūgstant susirūpinimui, kad Federalinis atsargų bankas gali ir nedidinti palūkanų normų 2018 metais tokiais tempais kaip tikėtasi. Jei taip nutiktų, kiti centriniai bankai gali pasivyti FED, didindami savo palūkanų normas. Didesnės palūkanų normos paprastai palaiko valiutą. Volstritas antradienio prekybą pradėjo kiek tvirčiau lyginant su ankstesnėmis sesijomis. Azijos akcijos pademonstravo teigiamą dinamiką, reaguodamos į stiprius statistinius duomenis. Vartotojų pasitikėjimą regione paskatino naujausi statistiniai duomenys: tiek Kinijos, tiek Indijos gamybos aktyvumas gruodį toliau augo. Tačiau Europoje prekyba akcijomis - Frankfurto, Londono ir Paryžiaus biržose - buvo vangi. Londone akcijos pigo, nepaisant pranešimų apie dideles pagamintos produkcijos apimtis ir užsakymų augimą gruodžio mėnesį. Investuotojai atidžiai laukia savaitės pabaigoje pasirodysiančios JAV užimtumo statistikos, kuri suteiks naujausios informacijos apie didžiausios pasaulio ekonomikos būklę.