„Lietuvos geležinkelių” Krovinių vežimo direkcijos vadovo Egidijaus Lazausko teigimu, sutartis leis bendrovėms veikti operatyviau, o geležinkelių transportas taps konkurencingesnis. „Siekiame efektyviai reaguoti į besikeičiančius klientų poreikius, kuriuos ne visada galime operatyviai tenkinti pasinaudojant vien „Lietuvos geležinkelių” vagonų parku. Todėl norime pasitelkti privačius vagonų operatorius ir sukurti bendrą sistemą, kurioje tiek mūsų įmonė, tiek ir kiti vagonų savininkai galėtų keistis informacija apie turimus laisvus vagonus. Tikiu, kad tai leistų sumažinti tuščią vagonų ridą ir geležinkelių transportą padarytų dar konkurencingesnį”, - kalbėjo E. Lazauskas. „Skinest Rail” valdybos narys Tomas Petraitis pažymėjo, kad šis ketinimų susitarimas - pirmas žingsnis į priekį plėtojant bendrus projektus. „Pirmiausia, tikimės privataus kapitalo ir valstybės įmonės sinergijos, kuri, tikimės, duos puikių rezultatų. Džiugu, kad „Lietuvos geležinkeliai” imasi konkrečių veiksmų ir ieško realių galimybių plėsti savo paslaugas bendradarbiaujant su verslu”, - pabrėžia T. Petraitis.