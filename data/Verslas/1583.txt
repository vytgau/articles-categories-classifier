Naujakiemio gatvėje vandentiekis trūko apie 10-tą valandą ryto. Popietę dar vamzdyno darbai nebuvo pradėti, vietoje besisukioję darbininkai sakė, kad užtruko dėl derinimo darbų – reikia tikrinti, kur eina šilumos ir elektros trasos, kad ir taip į bėdą patekusių žmonių nepalikti dar ir be šildymo ar tamsoje. „Beveik visas mikrorajonas liko be vandens. Geriausiu atveju, vandens neturėsim iki 23-čios valandos, o gal iki rytojaus, – piktinosi vienas Naujakiemio gatvės gyventojas. - Puikiai suprantate, kad gyvena ir seni žmones, invalidai, maži vaikai. Paskambinus į ekstremalių situacijų centrą sako, tai ne jų kompetencija. Kažkoks absurdas – visai parai mieste atjungti vandenį“. Trūkus vandens trasai, ne visi daugiabučių gyventojai reagavo piktai. „Mano žmona ėjo į parduotuvę ir pamatė, kas įvyko. Grįžo namo ir dar spėjome prisileisti kažkiek vandens atsargai“, – sakė viename kiemų sutiktas vyras. „Šiai niekada neperku geriamo vandens, tačiau apie 10 valandą gavau žinutę, kad trūko vamzdžiai ir likome be vandens, tad ir apsirūpinau, – sakė iš parduotuvės į namus grįžtanti moteris. „Gali ir nebūt kurį laiką to vandens“, - juokavo kieme automobilį remontavę vyrai ir sakė, kad tiesiog reikia truputį kantrybės žmonėms, o ne piktintis, kad įvyko avarija. AB „Klaipėdos vanduo“ dispečerė DELFI patikino, kad šalčio vamzdynai neatlaiko jau ne pirmoje uostamiesčio vietoje. Anot telefonu atsiliepusios moters, daroma viskas, kad būtų sutvarkytas vandens tiekimas kuo greičiau. Darbininkai sako, kad tai jau ne pirmas atvejis per savaitę, kai neatlaiko vamzdynai. Anot vyro, kai paspaudžia šaltis, mažiau tikėtina, kad įvyks avarija, tačiau vamzdymai ima trūkinėti, kai po truputį šaltis ima atleisti žemę.  Dėl vandentiekio avarijos apie 400 vilniečių neturi vandens Šeštadienį dėl vandentiekio avarijos be vandens liko apie 400 sostinės gyventojų. „Pagrindinė vieta yra Šilo gatvėje, kur turime daugiau kaip 400 gyventojų be vandens, tiekimas jiems uždarytas nuo 14.30 val., šiuo metu vyksta kasimo darbai, iškviesti specialistai“, – BNS sakė „Vilniaus vandenų“ atstovė Jūratė Rupšienė. Pasak jos, kol kas sunku prognozuoti, kada avarija bus likviduota. J. Rupšienės teigimu, panaši avarija įvyko ir kitoje Vilniaus vietoje, Naujakurių gatvėje, tačiau ten vandens tiekimas gyventojams jau atnaujintas. „Taip pat gavome pranešimus iš Parko gatvės, kad vanduo trykšta iš žemės, tos pačios vandentiekio problemos. Šiuo metu ten vyksta specialistai“, – teigė „Vilniaus vandenų“ atstovė. Jos teigimu, preliminariais duomenimis, avarijos įvyksta dėl atslūgstančių šalčių. Daliai vilniečių vandens tiekimas atnaujintas, be vandens dar likę 90 gyventojų Daliai vilniečių, dėl avarijos šeštadienį netekusių vandens tiekimo, jis buvo atnaujintas. Be vandens šiuo metu dar yra likę apie 90 žmonių. „Specialistai Šilo gatvėje rado sprendimą ir pajungė vandenį žmonėms iš kitų šaltinių. Šiuo metu be vanens dar yra apie 90 žmonių, toliau ieškoma sprendimų, kaip jiems atnaujinti vandens tiekimą“, – BNS sakė „Vilniaus vandenų“ atstovė Jūratė Rupšienė. Šeštadienį dėl vandentiekio avarijos be vandens buvo likę apie 400 gyventojų. Vandentiekio avarijos šeštadienį dėl slūgstančių šalčių įvyko ir kitose sostinės vietose, tačiau ten vandens tiekimas nėra sutrikęs. Žiniasklaida šeštadienį taip pat skelbė apie panašaus pobūdžio avarijas Klaipėdoje.