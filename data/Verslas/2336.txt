Antradienį oro uoste surengtoje spaudos konferencijoje jis pasakojo, kad iki 2018 metų pabaigos ketinama įgyvendinti komercinės zonos rekonstrukciją. „Iki 2019 metų pabaigos arba 2020 metų pradžios turėtų būti atliktas eismo infrastruktūros pertvarkymas, o iki 2020 metų pradžios – orlaivio perono ir riedėjimo takų rekonstrukcija. 2019 metais prasidės ir iki 2021-ųjų truks keleivių išvykimo terminalo rekonstrukcija“, – dėstė jis. Oro uosto direktorius pasakojo, kad 1932 metais įvyko pirmas skrydis Vilnius–Varšuva, nuo to prasidėjo Vilniaus oro uosto istorija. Naujas atvykimo terminalas atidarytas 1954 metais, o kita pastato dalis pristatyta 1993 metais ir galėjo aptarnauti 1 mln. keleivių per metus. 2007 metais terminalas atnaujintas ir galėjo aptarnauti 3,5 mln. keleivių per metus. O. Martensas pabrėžė, kad šiuo metu oro uosto tikslas – didinti šalies pasiekiamumą oru. Taip pat – prisidėti prie investicinės aplinkos gerinimo, gerinti valstybės įvaizdį. „Esame ta vieta, kurią pirmą pamatys atvykę žmonės“, – sakė jis.  O. Martensas nurodė, jog 2016–2017 metais oro uostas priėmė 3,8 mln. keleivių per metus, o tai reiškia, kad limitas jau viršijamas ir sprendimo reikia šiandien. „Neužtenka ir ploto, todėl nusprendėme sukurti naują pastato dalį, į kurią iškelsime tokias funkcijas, kaip saugumas, keleivių registracija, bagažo patikra“, – sakė jis. O. Martensas nurodė, kad visa modernizacija kainuos apie 60 mln. eurų ir bus finansuojama paties oro uosto lėšomis. Į 60 mln. eurų sumą įeina: įrangos atnaujinimas (20 mln. eurų), eismo infrastruktūros rekonstrukcija (3 mln. eurų), perono ir riedėjomo tako rekonstrukcija (13 mln. eurų), išvykimo terminalo (23 mln. eurų), seno terminalo (1 mln. eurų). 2017 metų vasarą Vilniaus oro uoste įgyvendinta kilimo ir ir tūpimo tako rekonstrukcija – pakeista danga, sutvirtinta skrydžių juosta, įrengtos naujos lietaus surinkimo ir drenažo sistemos, atnaujinta žiburių sistema. Tuomet darbai truko 35 dienas – nuo liepos 14 dienos iki rugpjūčio 17 dienos. Lietuvos oro uostų duomenimis, Vilniaus oro uoste keleivių skaičius pernai sumenko 1 proc. iki 3,761 mln., o skrydžių sumažėjo 5 proc. iki beveik 40 tūkst. Kiek sumažėjusį metinį rezultatą lėmė tako rekonstrukcija. Į tris šalies oro uostus 2017 metais atvyko ir išvyko 5,245 mln. keleivių – 10 proc. daugiau nei užpernai, o lėktuvai kilo ir leidosi 55,5 tūkst. kartų – 5 proc. daugiau.