Trečiadienį paskelbtose prognozėse Vokietijos oro uostų asociacija paskelbė besitikinti, kad keleivių srautai 2018-aisiais, palyginti su šiais metais, išaugs 4,2 proc. Tačiau tam, kad sutalpintų padidėjusį keleivių skaičių, aviakompanijos kitais metais nežada didinti skrydžių kiekio. Tuo tarpu šiuos metus Vokietijos oro uostai planuoja užbaigti rekordu, - manoma, kad metinis keleivių srautas sieks 235 mln. žmonių, apie 5 proc. daugiau nei 2016-aisiais. Keleivių srautų augimas fiksuojamas, nepaisant to, kad vasaros pabaigoje apie bankrotą paskelbė antra didžiausia Vokietijos skrydžių bendrovė „Air Berlin“. Minėtos kompanijos bankroto paliktas skyles ėmėsi kamšyti tokios įmonės kaip „Lufthansa“ ar „EasyJet“. Tačiau tuo pat metu asociacijos vadovas Ralphas Beiselis pripažino, kad oro uostams pokyčiai šalies skrydžių rinkoje bei padidintas reguliavimas padarė neigiamą įtaką.