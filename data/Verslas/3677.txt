Projektu siekiama sukurti būdus vasarą iš biomasės gaminti tarpinius skystus produktus (FT-WAX) automobilių degalų gamybai, panaudojant perteklinę saulės energiją, o žiemą gaminti šilumą ir elektrą. ELTA yra pranešusi, kad AB „Kauno energija“ projekte dalyvaus kaip gamybinė bazė, kurioje bus pradėti gaminti šie nauji produktai. Anot „Kauno energijos“ generalinio direktoriaus dr. Rimanto Bako, projektą vykdo ir koordinuoja Suomijos taikomųjų mokslinių tyrimų institutas VTT, kuris yra viena pažangiausių mokslo tiriamųjų įstaigų pasaulyje. Įgyvendinant projektą, turėtų būti sukurtas lankstus energijos gamybos procesas, kuris įvairiuose Europos energijos gamybos šaltiniuose leistų iš biomasės gaminti tarpinius skystus produktus (FT-WAX) automobilių degalų gamybai, panaudojant perteklinę saulės energiją, o žiemą - gaminti šilumą ir elektrą. Tokiu būdu mažiausiomis sąnaudomis būtų pasiektas aukštas jau esamų gamybos šaltinių efektyvumas. Bendrovės pranešime paaiškinta projekto esmė: Šiaurės ir Vidurio Europoje sezoninis saulės energijos potencialas ir poreikis šilumai bei elektrai nevienodas. Dėl to saulės energijos saugojimui nuo vasaros iki žiemos sezono reikalingos didelės investicijos. Ateities energetikos sistemoje turėtų būti panaudojamos populiariausios pasaulyje kogeneracinės elektrinės bei šilumos tinklai. Greta šių iššūkių, siekiant dekarbonizuoti transporto sektorių, reikia masinės atsinaujinančių kuro rūšių gamybos. Ypač to reikia sunkiajam transportui: lėktuvams, laivams, sunkiajam kelių transportui. Projektu FLEXCHX siekiama sukurti ekonomiškai efektyvų sprendimą, galintį išspręsti šiuos naujojo Europos energetikos mišinio iššūkius. Projektą FLEXCHX vykdo tarptautinis konsorciumas, sudarytas iš mokslo tyrimų, technologijų ir vystymo organizacijų, pramonės ir mažo bei vidutinio verslo įmonių. Tyrimų, technologijų ir vystymo organizacijos turi puikias sinergijos kompetencijas, pramonės partneriai atstovauja pažangiausioms pramonės šakoms, sudarančioms visą vertės grandinę nuo biomasės gazifikacijos, dujų išvalymo ir kuro sintezės komponentų, jėgainių gamintojų iki paslaugų teikėjų bei galutinių vartotojų. Kartu su AB „Kauno energija“ projekte dalyvaus ir partneriai iš Lietuvos - Lietuvos energetikos institutas, UAB „Enerstena“, taip pat kompanijos iš kitų šalių - Vokietijos, Suomijos bei Jungtinės Karalystės.