„Šio siūlymo tikslas yra, kad šioje emisijoje dalyvautų kuo stambesni žaidėjai. Kapitalo rinkose investicijų fondai ir pensijų fondai nenori investuoti į mažo likvidumo įmones. Susitikinėjant su investuotojais, jie išreiškė poziciją, kad mūsų įmonė yra gana maža ir tas siūlomas akcijų kiekis yra per mažas“, – BNS teigė K. Juščius. „Auga Group“ per „Nasdaq“ Vilniaus biržą pranešė, kad balandžio pabaigoje akcininkai spręs, ar kartu su naujomis akcijomis investuotojams siūlyti parduoti ir iki 10,7 proc. K. Juščiaus netiesiogiai valdomų „Auga Group“ akcijų. Papildomas akcijas parduotų K. Juščiaus kontroliuojama „Baltic Champs Group“, valdanti 88,13 proc. „Auga Group“ akcijų. Kovo pabaigoje „Auga Group“ akcininkai nusprendė padidinti įmonės kapitalą 22,3 mln. eurų, išleidžiant 80 mln. vienetų naujų akcijų, nors akcininkams buvo siūloma kapitalą didinti 11,6 mln. eurų. „Siekiame sudominti didesnius investuotojus ir turėti daugiau galimybių pritraukti kapitalo, kad akcija būtų likvidesnė biržoje“, – aiškino K. Juščius. Anot jo, naujų akcijų emisiją dar turi patvirtinti Lietuvos bankas, o visą procesą tikimasi baigti iki vasaros vidurio. Anksčiau skelbta, kad pritrauktas lėšas bendrovė ketina naudoti įsigijimams ir plėtrai. „Įmonė visada svarsto galimybes ir pasiūlymus, bet šiandien neturime paruošti įsigijimo projekto ir tos lėšos nėra pritraukiamos naujų objektų plėtrai. Norime daugiau plėstis į gylį, į esamos įmonės pridėtinės vertės kūrimą“, – BNS pasakojo K. Juščius. „Auga group“ vasarį už 2,4 mln. eurų įsigijo žemės ūkio bendrovę „Raseinių Agra“, sausio pabaigoje – už 1,38 mln. eurų įsigijo bankrutuojančias Vokietijos žemės ūkio bendrovės „KTG Agrar“ įmones Lietuvoje. Įmonė sausį taip pat pranešė už 6,4 mln. eurų perkanti nestandartinių metalo konstrukcijų projektavimo ir gamybos įmonę „Arginta Engineering“, tačiau kovo viduryje pranešė nutraukusi šį įsigijimo sandorį. „Auga group“ praėjusiais metais gavo 48,784 mln. eurų neaudituotų konsoliduotų pajamų – 23,1 proc. daugiau nei 2016 metais, kai jos buvo 39,63 mln. eurų. Bendrovės grynasis pelnas per metus išaugo 2,2 karto iki 4,741 mln. eurų. K. Juščiaus valdoma bendrovė „Baltic Champs Group“ valdo 88,13 proc. „Auga group“ akcijų, dar 5,83 proc. priklauso „Multi Asset Selection Fund“. „Auga Group“ akcijos kotiruojamos Vilniaus biržos Papildomajame prekybos sąraše ir Varšuvos vertybinių popierių biržoje.