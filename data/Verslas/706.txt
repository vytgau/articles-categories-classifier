Pasirodo, lietuviai vis mažiau nori tįsoti visą savaitę prie baseino, kai nereikia rūpintis niekuo, nes „viskas įskaičiuota“. Taip pat vis dažniau aplenkiame Turkijos ar Egipto kurortus, nors jie ir išlieka populiarūs. DELFI domėjosi, kokios atostogų kryptys bus populiariausios šiemet, kiek kainuos vidutinių pajamų šeimai paatostogauti užsienyje ir kuo išsiskiria Lietuvos turistai. Atostogaujame ilgiau Kelionių agentūros „Estravel“ vadovė Žydrė Gavelienė pasakoja, kad lietuviai nori ilgesnių atostogų, todėl atostogauti tik savaitę darosi nepopuliaru. „Matome, kad lietuviai važiuoja 10–12 dienų atostogų, leidžia sau daugiau pailsėti. Kainos atžvilgiu, tai kainuoja netgi pigiau, be to, geriau pailsima, nes išvažiavus savaitei – porą dienų reikia skirti aklimatizacijai, porą poilsiui ir, žiūrėk, supranti, kad tuoj namo reikia važiuoti“, – sako ji. Anot Ž. Gavelienės, du suaugusieji su vienu vaiku atostogoms šiais metais turėtų planuotis atsidėti apie 1400 eurų: „Čia tokia minimali kaina padoriame 4 žvaigždučių viešbutyje su pusryčiais ir vakariene. Dar kaina priklauso nuo to, kiek iš anksto užsakinėjama kelionė.“ Galintiems išvykti ilgesnių, 3 savaičių atostogų, Ž. Gavelienė siūlo rimtai apsvarstyti tolimesnes kryptis. „Rekomenduočiau tiek Azijos, tiek Australijos pusę, jei yra tokia galimybė, ir neapsiriboti Europa, nes kol galime – keliaukime toliau, o po Europą – visada spėsime. Vasaros metu tokios kelionės tikrai nėra labai brangios. Jei keliautumėte žiemą – būtų daug brangiau“, – pataria. Populiariausios kryptys Kelionių organizatoriaus „Novaturas“ rinkodaros projektų vadovė Dovilė Zapkutė pabrėžia, kad atostogomis reikia susirūpinti kuo anksčiau. „Šiais metais mes stebime rekordinį klientų aktyvumą – išankstinės rezervacijos ateinančiam vasaros sezonui dar kovo mėnesį beveik dvigubai viršijo geriausius ankstesnių metų rezultatus, mes didiname vasaros programas. Tokia tendencija pastebima ne tik Lietuvoje, išaugę keliautojų srautai yra fiksuojami ir daugelyje kitų valstybių. Vadinasi, visos poilsinių atostogų kryptys 2018 metais sulauks didesnio nei praėjusiais metais poilsiautojų skaičiaus. Todėl, kalbant apie ateinančios vasaros atostogas, reikia atkreipti dėmesį jau ne vien į kainą, kuri šiai dienai yra panaši kaip ir parėjusiais metais, bet į pasirinkimo galimybę. Krypties, kurorto, viešbučių, kambarių tipo pasirinkimo galimybės artėjant vasarai bus vis labiau ribotos“, – sako ji. Žydrė Gavelienė pastebėjo, kad šiais metais vien saulės, gero oro ir jūros atostogautojams neužtenka, jie nori pramogų, įvairių veiklų, todėl itin atidžiai renkasi kelionių kryptis. „Žmonės nori išvykti, kažką pamatyti, patirti, pabandyti – tai yra vienas iš reikalavimų. Kitas svarbus aspektas – jie labai domisi automobilių nuoma. Taigi kelias dienas pailsi, o tada išsinuomoja automobilį savaitei, todėl ir išeina apie 10–12 dienų atostogų trukmė“, – pasakoja apie kintančius norus. Tam labai patogios Graikija ir Ispanija. Manau, kad tai bus populiariausios kryptys šiemet, ypač Graikija – tiek žemyninė, tiek salos, nes mes dar niekada neturėjome tiek skrydžių į Graikiją, kiek turime dabar. Taip pat bus populiari Ispanija, kur sezonas, ypač pietinėje dalyje, ilgas, trunka nuo balandžio iki lapkričio vidurio. Ispanija labai traukianti, įvairiaspalvė. Be to, šios šalys daug investuoja į turizmo marketingą“, – pasakoja ji. Populiarios tarp keliautojų ir toliau išliks Kroatija, Bulgarija, Turkija: „Pavyzdžiui, Bulgarija visada buvo populiari, bet tik antroje dešimtuko pusėje, ji niekada nebuvo numeris 1. Ji turi savo kontingentą, dažniausiai ją renkasi ekonomiškų atostogų ar ilgiau ilsėtis norintys, bet nemokantys anglų kalbos žmonės, nes ten lengvai galima susikalbėti rusiškai.“ Kad lietuvaičių poreikiai atostogoms šiek tiek kinta pripažino ir Dovilė Zapkutė. „Dalis pageidauja tiesiog ramaus poilsio paplūdimiuose ar prie baseino. Kita klientų dalis nori aktyviau praleisti poilsio dienas ir mielai renkasi ekskursijas. Jei į pasirinktą atostogų šalį atvyksta pirmąkart – mielai lanko populiariausius lankytinus objektus ar vietas. Tie, kurie lankosi nebe pirmą kartą savo pamėgtoje šalyje, prašo naujų ekskursijų“, – pasakojo ji. Kryptys patraukliausiomis kainomis Dovilė Zapkutė vidutinių pajamų vidutinei šeimai, norinčiai sutaupyti, siūlo atostogauti Turkijos, Bulgarijos, Tuniso kurortuose, tačiau yra ir naujų krypčių patraukliomis kainomis. „2018 m. vasaros atostogų sezonui pasiūlėme dvi naujienas – Sardiniją ir atostogų krypčių žemėlapį sugrįžusį Tunisą. Abi naujienos pasiteisino – klientų susidomėjimas jomis aukštas. Džiugu, kad susidomėjimas išlieka ir praėjusių metų naujienomis – Juodkalnija ir Kroatija“, – sako ji. Tuo metu „Tez Tour“ rinkodaros ir viešųjų ryšių skyriaus vadovė Inga Aukštuolytė norintiems pataupyti siūlo rinktis Turkiją, Bulgariją, Graikiją Kiprą ar Egiptą. „Kalbant apie Graikiją – itin draugiškomis kainomis išsiskiria šių metų mūsų naujiena – Peloponesas. Galvojant apie taupymą – rekomenduojama rinktis poilsį su maitinimo tipu „Viskas įskaičiuota“, kas suteikia ir didžiulę pasirinkimo įvairovę, ir leidžia labiau kontroliuoti išlaidas. Šis maitinimo tipas itin patrauklus ilsintis su mažais vaikais, kuomet didžioji laiko dalis praleidžiama viešbučio teritorijoje. Jei dieną keliaujama, rekomenduojama viešbutyje valgyti tik pusryčius ir vakarienes“, – pabrėžia. Ji pažymi, kad kelialapiai su maitinimo tipu „viskas įskaičiuota“ tebėra itin populiarūs, o Egiptas ar Turkija keliautojams dar nepabodo: „Tokios šalys kaip Turkija, Egiptas iš mados neišeina jau visus 15 mūsų veiklos Lietuvoje metų. Turkija šiemet žada rekordinius skaičius apskritai – vien šiems metams programa padidinta 40 proc. Šiemet iš Vilniaus oro uosto kils rekordinis orlaivių skaičius – po 4–5 per dieną. Poilsiautojai gali rinktis iš paklausiausių, labiausiai išvystytų Turkijos kurortų: Antalijos, Bodrumo, Marmario, o nuo šių metų – ir Izmiro. Turkijoje vasara ilga, sezonas joje tęsiasi nuo kovo 31 d. iki lapkričio mėnesio. Egiptas taip pat išlieka populiarus visais metų laikais. Kalbant apie naujienas, šiemet lietuviams siūlome net tris naujas kryptis – tai Turkijos Izmiras, Portugalija, taip pat Italijos Markės regionas“, – pasakoja I. Aukštuolytė. Mažesnių kainų naivu tikėtkis I. Aukštuolytė teigia, kad lyginant praėjusius ir šiuos metus – kainos pastebimai nekito. „Nors 1 asmeniui 7 dienų trukmės atostogas galima įsigyti ir už 300 Eur, vis dėlto vidutinė poilsiautojų iš Lietuvos išleidžiama suma yra dvigubai didesnė – apie 600 Eur. Lietuviai per atostogas mėgsta komfortą, todėl, jei tik yra tokia galimybė, dauguma renkasi 4–5 žvaigždučių viešbučius. Kainas labiausiai lemia sezoniškumas – perkant keliones per išankstinius pardavimus, poilsiautojai moka gerokai mažiau. Prieš 2-3 mėnesius kelialapius įsigyja apie trečdalis Lietuvos poilsiautojų, o jei susigriebiama vidurvasary, tuomet, žinoma, kainos jau būna visiškai kitokios. Kainą taip pat lemia ir atostogų sudedamosios dalys, kurias renkasi patys klientai: viešbučio lygis, maitinimo tipas, sezono ar ne sezono metu vykstama.“ Vis dėlto Ž. Gavelienė sako, kad spręsti, ar šiemet už atostogas mokėsime brangiau, dar anksti, bet pripažįsta, kad pigiau tikrai nebus. „Labai sunku vertinti vasaros sezono kainas, nes dar vyksta išankstiniai pardavimai, realios vidutinės kainos, už kiek buvo nupirkta kelionė, dar nematome. Bet kainų kritimo tikrai būtų naivu tikėtis, nes mūsų rinkoje yra didelė konkurencija. Turime 4 kelionių organizatorius, kurie vykdo skrydžius užsakomaisiais reisais, todėl tų krypčių nėra labai daug. Kitas dalykas – neturime bazinio vežėjo, kuris metus iš metų garantuotų susisiekimą su populiariausiais kurortais. Yra tik pigios avialinijos, kurios orientuojasi į oro uostus, investuojančius į turistų atvežimą, todėl tų krypčių pas mus nėra labai daug. Visa tai ir daro didžiausia įtaką kainai. Jei tų krypčių būtų daugiau, būtų konkuruojančių vežėjų, tada galima būtų galvoti, kad kainos turėtų tendenciją kristi. Šiandien mes to neturime“, – apgailestauja.