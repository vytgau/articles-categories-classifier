Pasinaudojant Europos Sąjungos fondų investicijomis yra vykdomi ypatingos valstybinės svarbos ir (ar) valstybei svarbūs ekonominiai investiciniai transporto infrastruktūros kūrimo bei modernizavimo projektai – „Lietuvos geležinkeliai“ įgyvendinamas “Rail Baltica”, Lietuvos automobilių kelių direkcijos vystomas “Via Baltica” , „Amber Grid“ vystomas “Dujotiekių jungtis tarp Lenkijos ir Lietuvos (GIPL)” ir kiti. Lietuvos teritorijoje vykę I-asis ir II-asis pasauliniai karai ir okupacija paliko teritoriją gausiai užterštą objektais, keliančiais grėsmę – sprogmenimis, rašoma pranešime spaudai. Atliekant žemės darbus, griaunant senus pastatus netikėtai radus sprogmenų pristabdytas ne vienas statybos projektas. Be to, nuo Lietuvos nepriklausomybės atkūrimo pradžios dėl sprogmenų jau žuvo ar buvo sužeista kelios dešimtys Lietuvos piliečių. Ekonomikos augimas, infrastruktūros objektų plėtra leidžia daryti prielaidą, kad incidentų dėl sprogmenų keliamų grėsmių gali daugėti. Statybų ir nekilnojamojo turto teisės srityje besispecializuojantis teisės ekspertas Danielius Dolgich primena, kad įgyvendinant ypatingos valstybinės svarbos geležinkelių modernizavimo „Rail Baltica“ projektą dėl aptiktų sprogmenų keliems mėnesiams buvo sustabdyti darbai vienoje iš statomo geležinkelio atkarpų. Šiuo atveju niekas nenukentėjo, tačiau tai galėjo lemti ir viso projekto vėlavimą. Svarbu atminti, kad aplinkybės, susijusios su netikėtai statybvietėje aptiktais sprogmenimis, laikomos nenugalimos jėgos (lot. force majeure) aplinkybėmis, šalinančiomis rangovo atsakomybę už vėlavimą. Todėl rangovui gali būti paranku aptikti sprogmenis statybos metu ir darbų vėlavimą dėl kitų priežasčių pagrįsti negalėjimu vykdyti darbų dėl aptiktų sprogmenų. D. Dolgich pažymi, kad užsakovui pačiam organizuojant sprogmenų paiešką ir neutralizavimą prieš statybvietės perdavimą rangovui, pašalinama rangovo galimo piktnaudžiavimo pateisinant darbų vėlavimą sprogmenimis rizika. Karo laikų sprogmenų paieška užsiimančios asociacijos „Karo palikimo grėsmės prevencija“ sudarė „Sprogmenų rizikos vertinimo Lietuvoje” žemėlapį, kuris aiškiai parodo šiuo metu daugiausiai grėsmių keliančias vietas, kuriose žemės kasimo veikla gali būti pavojinga.