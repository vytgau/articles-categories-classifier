Šalies prezidento Emmanuelio Macrono vyriausybės sprendimas padeda tašką užsitęsusioms nelengvoms diskusijoms dėl oro uosto šalia Nanto miesto. Tačiau vyriausybė priėjo aklavietę, nes aktyvistai 1600 hektarų sklypą pavertė protesto stovykla ir atsisako trauktis. „Mes tariame „stop“ šiai uždraustai zonai, kuri klestėjo čia beveik 10 metų“, - sakė premjeras Edouard'as Philippe'as. Jis nurodė protestuotojams savo noru iki pavasario išsikelti. Tačiau aktyvistai aiškiai pareiškė tvirtai nusprendę likti šiame sklype, kur jau per visus šiuos metus iškilo nameliai, nedideli ūkiai, stebėjimo bokštas. Aktyvistai įsikėlė į šį sklypą 2008 metais, nuo tada jie subūrė bendruomenę, vadinamąją komuną. Naujojo tarptautinio oro uosto vakarinėje šalies dalyje statybos turėjo prasidėti dar 2013 metais, o pradėti jį eksploatuoti ketino 2017 metais, tačiau šie valdžios planai sulaukė aršaus gamtosaugininkų pasipriešinimo. Aplinkosaugininkai tvirtina, kad bus padaryta žala saugomoms teritorijoms. Karingai nusiteikę žalieji protestuotojai planuojamo oro uosto vietoje įkūrė daug stovyklų. Aktyvistai, taip pat ūkininkai ir vietos gyventojai nuolat rengia protesto akcijas planuoto oro uosto statybų rajone.