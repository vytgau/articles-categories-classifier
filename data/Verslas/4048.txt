„Laikinai pareigas eis Vitalijus Andrejevas, kuris šiuo metu yra patarėjas“, – antradienį BNS sakė susisiekimo ministro patarėja Vytautė Šmaižytė. Pasak jos, artimiausiu metu bus skelbiamas naujojo LAKD vadovo konkursas. E. Skrodenis sakė, jog dirbs privačiame sektoriuje, kol kas neįvardijamoje konsultavimo bendrovėje. „Planuoju prisijungti prie vienos didžiausių Baltijos regiono konsultavimo įmonių, o konkrečią įmonę galėsiu pasakyti, kai būsiu sudaręs darbo sutartį“, – BNS teigė E. Skrodenis. Dabar jau buvęs Kelių direkcijos vadovas tarp priežasčių keisti veiklą nurodė siekį išbandyti jėgas versle, norą baigti rašyti disertaciją, be to, čia palyginti maži atlyginimai. „Vienas dalykas, tai naujų iššūkių paieška. Kitas dalykas, Kelių direkcijoje padaryta jau nemažai struktūrinių pokyčių: kartu su Susisiekimo ministerija sujungėme 11 įmonių į vieną (kelių priežiūros įmonių pertvarka – BNS), kelių kokybės auditai yra pradėti. Atlikus tiek daug dalykų, nereikėtų užstrigti vienoje vietoje. Geras metas save atrasti privačiame versle, iki tol neturėjau tokios patirties“, – sakė E. Skrodenis. 36-erių E. Skrodenis Kelių direkcijai pradėjo vadovauti 2015 metų gruodį. Iki tol jis dirbo Transporto kelių tyrimų institute, yra studijavęs Erfurto aukštojoje technikos mokykloje ir Vilniaus Gedimino technikos universitete.