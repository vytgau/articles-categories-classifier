„Jaučiame tam tikrą nerimą dėl tarptautinių santykių būklės, nes, jei pritaikai tarifus prieš savo nominalius sąjungininkus, tada kyla klausimas, kas yra tavo priešai“, - svarstė ECB prezidentas. „Mes esame tikri, kad ginčai turi būti aptariami ir sprendžiami daugiašaliais principais“, - sakė jis, perspėdamas, kad „vienašaliai sprendimai yra pavojingi“. D. Trumpas praėjusią savaitę paskelbė norįs pritaikyti 25 proc. tarifą plieno ir 10 proc. - aliuminio importui, siekdamas apsaugoti amerikiečių gamintojus nuo tariamai nesąžiningos konkurencijos. Šis pranešimas sukėlė didžiulį JAV sąjungininkų nepasitenkinimą bei padidino prekybos karo baimę. Savo ruožtu, Europos Sąjunga (ES) trečiadienį paskelbė atsikirsianti D. Trumpo planams apmuitinti plieno ir aliuminio importą, apmokestindama populiarius amerikietiškus produktus, pavyzdžiui, riešutų sviestą, burboną, apelsinų sultis ir kitus. Kalbėdamas abstrakčiau, M. Draghis taip pat perspėjo, kad „augantis protekcionizmas“ gali pakenkti ekonomikos augimui euro zonoje. „Rizikos pirmiausiai susijusios su pasauliniais faktoriais, tarp jų - augančiu protekcionizmu bei įvykiais valiutų bei kitose finansų rinkose“, - sakė M. Draghis. Tačiau, nepaisant ECB prezidento pareikšto nerimo bei spaudos konferencijoje paryškintų rizikų, ECB nusprendė pakelti euro zonos ekonomikos augimo prognozes šiems metams nuo 2,3 iki 2,4 proc.