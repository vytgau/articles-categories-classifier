Miesto vadovas BNS patvirtino, kad savivaldybė konkurse gavo du pasiūlymus, tačiau teigė negalintis komentuoti juos pateikusių dalyvių santykių su partneriais. 79,9 mln. eurų vertės pasiūlymą konkurse pateikė koncerno „Icor“ valdoma inžinerinių sprendimų bendrovė „Axis Industries“ su partneriais, o 77,886 mln. eurų vertės – bendrovė Vilniaus nacionalinis stadionas. Pastarosios vadovas Renatas Načajus teigė, kad tarp jos subtiekėjų yra Lenkijos „Budimex“, tačiau pastarosios atstovai teigė nedalyvaujantys projekte. „Dalį informacijos žinau, dalį – ne, bet čia turbūt pačios įmonės turėtų komentuoti savo vidinius reikalus. Tikrai negalėčiau kištis į jų vidinius dalykus. (...) Įmonių vidaus struktūros, konsorciumų vidaus santykių tikrai nenorėčiau komentuoti. Pasiūlymus vertinsime ir žiūrėsime, ką ten pamatysime“, – sakė R. Šimašius. Pasak jo, gautus pasiūlymus savivaldybė turi įvertinti ir nugalėtoją paskelbti iki kitų metų vasario, tačiau tai tikimasi padaryti greičiau. „Priklauso ir nuo pasiūlymų turinio, nes techniškai vokai dar nėra atplėšti, kiek man žinoma. (...) Vertinsime ne tik pagal kainą, bet ir pagal estetinius ir kitus kriterijus“, – sakė R. Šimašius. Po komplekso komisijos vertinimo, projekto reikalavimus atitikę dalyviai bus kviečiami dalyvauti kitame etape, kurio metu turės parengti ir pateikti išsamius projekto pasiūlymus – detalizuotą urbanistinį ir architektūrinį sprendinį, finansinės veiklos modelį ir komercinės veiklos verslo planą. Įvertinusi išsamius pasiūlymus, komisija atrinks vieną arba du dalyvius, kurie bus kviečiami į kitą derybų etapą, kai bus deramasi dėl galutinių sutarties sąlygų. Pasibaigus derybų etapui, bus laukiama galutinio pasiūlymo. „Axis Industries“ pranešė stadiono kompleksą siūlanti pastatyti už 79,9 mln. eurų, įmonė koncesijos konkurse pasiūlymą pateikė kartu su bendrovėmis „Venetus Capital“, „Kauno arena“ ir architektų bendrovėmis „Populous“ bei „Cloud architektai“. Konsorciumo planuojamas statyti 33,8 mln. eurų stadionas talpintų 15 tūkst. žiūrovų, šalia būtų pastatytos 3 lauko futbolo aikštės, 6 dengtos krepšinio aikštelės, kultūros centras, biblioteka, vaikų darželis, nacionalinis sporto muziejus. Vilniaus nacionalinio stadiono vadovas R. Načajus teigė, kad jų siūlomas statyti stadionas talpins 16,8 tūkst. žiūrovų, bet daugiau detalių apie pasiūlymą nepateikė. Numatyta, kad koncesininko sutartis turėtų būti pasirašoma 25 metams, o kompleksas priklausytų Vilniaus savivaldybei. Anksčiau skelbta preliminari stadiono statybų vertė siekė 88,5 mln eurų (su PVM). Daugiafunkcis kompleksas ant Šeškinės kalvų bus skirtas sveikatinimui, ugdymui, kultūros ir užimtumo skatinimui. Planuojama, kad komplekse bus įrengtas ne mažiau 15 tūkst. vietų stadionas, sporto muziejus. Komplekse atsiras 300 vietų vaikų darželis, ne mažiau kaip 3 futbolo aikštelės, lengvosios atletikos stadionas, sporto salės, kultūros ir ugdymo veiklų centas, biblioteka. Geriausią pasiūlymą pateikusį dalyvį savivaldybės komisija pakvies sudaryti koncesijos sutartį, ją su nugalėtoju planuojama pasirašyti 2019 metų viduryje.