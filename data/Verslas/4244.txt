2017-ųjų rugsėjį, palyginti su tuo pačiu ankstesnių metų laikotarpiu, mažmeninės prekybos indeksas euro zonoje padidėjo 3,7 proc., o visoje ES - 3,5 proc. „Eurostat“ duomenimis, 2017 metų rugsėjį mažmeninės prekybos apyvarta Lietuvoje smuko 1,0 proc., o per metus išaugo 2,1 proc. Šių metų rugsėjį, palyginti su rugpjūčiu, euro zonos maisto produktų, alkoholinių gėrimų bei rūkalų pardavimų rodikliai padidėjo 1,3 proc., ne maisto prekių sektorius išaugo 0,5 proc., tuo tarpu transporto priemonių degalų pardavimai smuko 0,4 proc. Visoje ES maisto produktų, alkoholinių gėrimų bei rūkalų pardavimai išaugo 0,9 proc., transporto priemonių degalų pardavimai sumažėjo 0,6 proc., o ne maisto prekių sektorius - 0,1 proc. Turimais ES valstybių narių duomenimis, mažmeninės prekybos apyvarta lyginamuoju laikotarpiu daugiausia išaugo Airijoje (1,4 proc.), Danijoje ir Liuksemburge (po 1,3 proc.), taip pat Prancūzijoje (1,2 proc.), o daugiausia sumažėjo Jungtinėje Karalystėje (2,2 proc.), Kroatijoje (1,9 proc.) ir Lietuvoje (1,0 proc.). Šių metų rugsėjį, palyginti su tuo pačiu 2016 m. mėnesiu, ne maisto prekių pardavimai euro zonoje išaugo 5,1 proc., visoje ES - 5,4 proc.; maisto produktų, alkoholinių gėrimų ir rūkalų pardavimai euro zonoje išaugo 2,3 proc., visoje ES - 1,9 proc.; o transporto priemonių degalų pardavimai euro zonoje smuko 0,6 proc., visoje ES smuko 0,1 proc. Turimais valstybių narių duomenimis, šiuo laikotarpiu mažmeninės prekybos apyvarta labiausiai išaugo Rumunijoje (14,0 proc.), Maltoje (9,8 proc.) ir Airijoje (8,2 proc.), o sumažėjo Liuksemburge (25,3 proc.).