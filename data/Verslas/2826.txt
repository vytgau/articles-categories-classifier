Ligos ar traumos gydymo kaina skirtingose užsienio šalyse gali skirtis net keletą kartų. Vienas dažniausiai Lietuvos gyventojų slidinėjimo sezonu lankomų šalių – Prancūziją, Šveicariją – draudikai vadina brangiausių medicinos paslaugų vietomis Europoje. Jie įspėja, kad kelionės metu susižaloję tautiečiai užsienyje paprastai sumoka kelis kartus didesnę kainą. „Tos pačios ligos ar traumos gydymo kaina skirtingose užsienio valstybėse visada skiriasi. Kurortinėse zonose yra įsikūrę daug privačių gydymo įstaigų, kurios taiko individualius medicinos paslaugų kainynus. Tokią pačią taktiką naudoja ir transportavimo įmonės, kurių paslaugų prireikia gabenant nukentėjusį žmogų į gydymo įstaigą. Šalys, kurioje gydymas atvykusiems į ją slidinėti svečiams kainuoja brangiausiai, yra Prancūzija ir Šveicarija. Medicinos paslaugų kainos šių šalių slidinėjimo kurortuose yra net kelis kartus didesnės už mūsų šalies gydymo įstaigų kainas. Austrijoje bei Italijoje medicininių paslaugų kainos kiek žemesnės nei brangiausiose slidinėjimo šalyse“, – pranešime spaudai cituojamas draudimo bendrovės „Gjensidige“ Kelionių ir asmens žalų skyriaus vyresnysis ekspertas Vytautas Endrijaitis. Daugiausia traumų – iš Livinjo Ekspertas atkreipė dėmesį, kad kurortiniuose regionuose didžioji dalis gydymo įstaigų yra privačios, o pranešimus dėl apdraustųjų asmenų, esančių valstybinėse įstaigose, draudikai gauna išties retai. „Slidinėjimo kurortuose dažniausiai žmonės gabenami į artimiausias gydymo įstaigas, tai paprastai būna privačios klinikos, todėl ir kaina už paslaugas tokiose vietose yra didesnė nei valstybinėse ligoninėse“, – kalbėjo draudikas. Pasak jo, šalys, kuriose gydymo paslaugų tarifai yra panašūs į mūsų šalies medicinos paslaugų įkainius – tai Ukraina, Čekija, Slovakija. „Būtina atkreipti dėmesį, kad kurortinėse zonose gydymas visada kainuoja keliasdešimt procentų brangiau nei kituose tos pačios šalies miestuose“, – tvirtino V. Endrijaitis. „Gjensidige“ duomenimis, daugiausia Lietuvos gyventojai nukenčia Italijos Livinjo kurorte, kurį jau daugiau nei penkerius metus yra pamėgę mūsų šalies slidinėjimo mėgėjai. Prancūzijoje dažniausiai Lietuvos žmonės kreipiasi traumas patyrę Trijų Slėnių slidinėjimo regione, Austrijoje – Instbruke ir Zalcburge. Gabenimas iki medikų – ir šunų kinkiniais Eksperto teigimu, atsitikus nelaimei ar slidinėjimo traumai, nukentėjusiam žmogui dažniausiai prireikia kombinuoto transportavimo iki klinikos. „Paprastai nukentėję slidininkai į medikų rankas gabenami pasitelkiant sniego roges, sraigtasparnį, greitosios pagalbos automobilį bei Raudonojo Kryžiaus pagalbos brigadą. Yra pasitaikę atvejų, kai, renkantis efektyviausias sužeistųjų gabenimo priemones, kalnų kurortuose buvo naudojami net ir šunų kinkiniai. Viena minutė nukentėjusio žmogaus transportavimo sraigtasparniu vidutiniškai kainuoja 90 eurų, dažniausias nukentėjusiųjų gabenimo laikas yra 30 minučių, taigi, vien už kelionę iki medikų tenka pakloti apvalią sumą“, – sakė draudikas. Jis taip pat išskyrė atvejus, kai sužeistųjų transportavimui, pagal medikų rekomendacijas, yra reikalingas specialus medicininis lėktuvas. Tokiam skrydžiui taip pat privaloma medicinos darbuotojų palyda. Šios paslaugos kaina iš slidinėjimo kurortų į Lietuvą svyruoja nuo 13 iki 20 tūkst. eurų. Tokiais atvejais oro uoste nukentėjusiojo jau laukia mūsų šalies greitosios pagalbos automobilis ir medikų brigada, kuri perveža ligonį į vietinę gydymo įstaigą. Ši paslauga prastai kainuoja iki tūkstančio eurų. V. Endrijaitis atkreipė dėmesį, kad daug kainuoja ir tokie atvejai, kai patyrus traumą skubiai reikalinga operacija ir stacionarinis gydymas. Skirtingose šalyse – vis kita traumos kaina Pasak kelionių ir asmens žalų eksperto, galima būtų palyginti konkrečios traumos kainą. Pavyzdžiui, stipinkaulio lūžį patyrus Prancūzijoje, šios traumos gydymo vidutinė kaina siektų beveik 2000 eurų, o jei ši trauma užkluptų Austrijoje ar Italijoje – už jos gydymą tektų sumokėti vidutiniškai beveik 700 eurų. Tuo tarpu Jungtinėse Amerikos Valstijose tokia pati slidinėjimo trauma gali kainuoti net ir iki 8000 eurų. 4 skubiausi žingsniai, patyrusiems nelaimę slidinėjant: Kuo greičiau išsikvieskite pagalbą, kreipkitės į artimiausią gydymo įstaigą ir užfiksuokite įvykį. Kai tik galėsite, gelbėtojams bei gydymo įstaigai nurodykite draudimo asistavimo bendrovės kontaktus. Jei už medicinines paslaugas ketinate mokėti patys, gaukite savo finansinius ir medicininius dokumentus iš gydymo įstaigos. Apie įvykį praneškite draudimo bendrovei ir veikite pagal jų nurodymus. Remiantis „Gjensidige“ statistika, vidutinė atlyginta žala už medicinos paslaugas be transportavimo 2017 metų aktyviausią slidinėjimo mėnesį – sausį – siekė 556 eurus. 