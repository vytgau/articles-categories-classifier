Simbolinės kapsulės įkasimo ceremonijoje dalyvaus Energetikos ministerijos atstovai, Vilniaus meras Remigijus Šimašius, projektą įgyvendinančios „Lietuvos energijos“ vadovai. 190 mln. eurų paskolą jėgainės statyboms yra skyręs Europos investicijų bankas (EIB), dar 153 mln. eurų paramą suteikė Europos Komisija (EK). 88 megavatų (MW) elektros ir 227 MW šilumos galios jėgainės projektą įgyvendina „Lietuvos energija“, tačiau ateityje iki 5 proc. jėgainės akcijų galės sigyti sostinės savivaldybės valdomi Vilniaus šilumos tinklai. Skaičiuojama, kad pastačius jėgainę vilniečiai už atliekų tvarkymą kasmet mokės 10 mln. eurų mažiau, be to, jie kasmet sutaupytų iki 13 mln. eurų išlaidų šilumai, o jos pagamintos šilumos kaina būtų apie 19-20 eurų už megavatvalandę (MWh), arba 35 proc. mažesnė nei 2016 metais (apie 30 eurų už MWh). Jėgainėje bus įdiegti šiuolaikiniai dūmų valymo įrenginiai, dėl kurių CO2 išmetimai sumažėtų apie 436 tūkst. tonų per metus, o ekonomine išraiška tai siektų apie 17 mln. eurų per metus. Jėgainės atliekų deginimo ir bendrus technologinius įrenginius už 178,29 mln. eurų statys Vokietijos įmonės „Steinmuller Babcock Environment“ ir Lenkijos statybų grupės „Budimex“ konsorciumas. Biokuro deginimo įrenginius už 149,65 mln. eurų įrengs Lenkijos energetikos objektų statytoja „Rafako“. „Lietuvos energija“ kartu su Suomijos kapitalo bendrove „Fortum Heat“ šiuo metu jau stato 150 mln. eurų vertės Kauno kogeneracinę jėgainę.