Mokėjimai kriptovaliutomis Vietname yra neteisėti, tačiau šiuo metu šalis neturi jokių įstatymų, draudžiančių ar ribojančių bitkoino ir kitų virtualių valiutų turėjimą. Ministro pirmininko Nguyeno Xuano Phuco pasirašytoje direktyvoje reikalaujama naujų taisyklių, kurios „sustiprintų su kriptovaliutomis susijusių veiklų kontrolę“. Pasak valstybinės Vietnamo žiniasklaidos, tokių veiksmų imtasi po to, kai bendrovė „Modern Tech Jsc“ buvo apkaltinta pavogusi 660 mln. dolerių iš dešimčių tūkstančių žmonių, kurie pirko „iFan“ ir „Pincoin“ kriptovaliutas. Bendrovė klientams buvo prižadėjusi kas mėnesį mokėti palūkanas, bet savo pažadų tesėti neskuba, o jiems delsiant, tiek „iFan“, tiek „Pincoin“ valiutų vertė krenta, rašo Vietnamo internetinis laikraštis „VNExpress“. Kadangi „blockchain“ technologiją naudojantis bitkoinas ir kitos kriptovaliutos veikia nepriklausomai nuo šalių vyriausybių bei centrinių bankų, visame pasaulyje kyla nerimas, kad virtualiosios valiutos gali būti panaudojamos nusikalstamiems tikslams, pradedant pinigų plovimu ir baigiant terorizmo rėmimu.