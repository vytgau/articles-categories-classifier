Prekybos apyvarta Europoje buvo penktadaliu mažesnė nei paskutinių 30 d. vidurkis – tam įtakos turėjo MiFID direktyvos įsigaliojimas. Euro kursas po penkių prekybos sesijų iš eilės brangimo JAV dolerio atžvilgiu sumažėjo 0,36 proc. (iki 1,201 dolerio už eurą). JAV akcijų indeksai vėl pasiekė rekordines aukštumas („S&P 500“ +0,64 proc., „Dow Jones“ +0,40 proc., NASDAQ +0,84 procento). „S&P 500“ pirmą kartą istorijoje peržengė 2700 punktų ribą. „ISM Manufacturing“ indeksas rodo, kad JAV pramonė augo trečią mėn. iš eilės. Iš FED gruodžio mėn. susitikimo protokolo paaiškėjo, kad dauguma FOMC narių pasisako už laipsnišką pinigų politikos griežtinimą. Obligacijų rinkos reakcija į protokolo turinį buvo santūri – JAV vyriausybės 10-ies metų vertybinių popierių pajamingumas sumažėjo vienu baziniu punktu, iki 2,45 procento. Šįryt kyla beveik visi Azijos šalių akcijų indeksai, o po šventinio periodo atsidariusioje Tokijo biržoje vyksta tikras „ralis“ – 8.15 val. Lietuvos laiku NIKKEI indeksas buvo pakilęs 3,12 procento. „Tallink Grupp“ akcijų brangimas stabtelėjo. Akcijų kaina po keturių iš eilės prekybos sesijų kilimo smuktelėjo 2,36 proc. – iki 1,24 euro (apyvarta 325 tūkst. eurų). Bendrovė pranešė, kad gruodį perkeltų keleivių skaičius, palyginti su praėjusių metų tuo pačiu mėn., išaugo 6,2 proc., krovinių perkelta 10 proc., o automobilių – 0,6 proc. daugiau. Šiaulių banko akcijos, dieną prieš tai brangusios 2,55 proc., vakar pridėjo dar 2,98 proc. ir prekybos sesijos pabaigoje kainavo 0,622 euro už akciją. „Apranga“ paskelbė, kad gruodžio mėn. apyvarta paaugo 7,7 proc., o bendrai per 2017 metus – 4 procentais. Investuotojams didelio įspūdžio šie skaičiai nepadarė – sudaryta tik 13 sandorių už 17 tūkst. eurų, kaina pakilo 1,56 proc. (iki 2,60 euro už akciją). Papildomame sąraše aktyvumu vėl išsiskyrė prekyba „AUGA Group“ akcijomis, kurios pabrango 3,57 proc. (sudaryti 28 sandoriai už 21,5 tūkst. eurų).