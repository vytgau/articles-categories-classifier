Apie tai pranešta pirmadienį surengtoje spaudos konferencijoje. Lietuvių „blockchain“ specialistų Vytauto Kašėtos, Dariaus Rugevičiaus ir Roko Vedlūgos tapatybės buvo neteisėtai panaudotos „Prodeum“ projekte, kurio svetainė tapo nepasiekiama praėjus 8 dienoms po pasirodymo pirminiame virtualių žetonų siūlyme (angl. initial coin offering, ICO). Teigiama, kad šis projektas buvo nepelnytai siejamas su Lietuva, nes sukčiai savo projekto internetinėje erdvėje neteisėtai panaudojo specialistų iš Lietuvos tapatybes ir reputaciją nurodydami, jog lietuviai susiję su projektu. Sužinojo iš žiniasklaidos V. Kašėta, D. Rugevičius ir R. Vedlūga teigė, kad apie „Prodeum“ projektą sužinojo tik po to, kai informaciją apie įtarimų keliančią projekto veiklą pastebėjo socialiniuose tinkluose, rašoma žiniasklaidai išplatintame pranešime. Pasak V. Kašėtos, apie savo asmeninių duomenų nelegalaus panaudojimo faktą jis sužinojo sausio 29 dieną iš socialiniuose tinkluose aktyvių kolegų. Ekspertas sulaukė skambučių ir laiškų iš „Business Insider“, „Wired“ ir Lietuvos žurnalistų bei apžvalgininkų. „Mano aplinkos žmonės žino ir neabejoja, kad aš nesusijęs su šiuo ar kitais panašiais, nelegaliais projektais. Visą informaciją apie projektus su kuriais dirbu, galima rasti mano viešame „Linkedin“ profilyje,“ – teigė jis. Apie pavogtą tapatybę po „Prodeum“ internetinio puslapio išjungimo sužinojo ir R. Vedlūga. „Su „Prodeum“ kompanija ir jos vykdytu ICO nesu susijęs jokiais ryšiais. Apie tai jog mano asmeniniai duomenys buvo neteisėtai panaudoti projekto investicijoms pritraukti sužinojau iš užsienio spaudos sausio 29 dieną. Tai padaryta panaudojant viešai prieinamą informaciją apie mane: vardas, pavardė, nuotrauka, nuoroda į mano socialinio tinklo „Linkedin“ profilį bei kita informacija. Sausio 30 dieną kreipiausi į policiją dėl neteisėto asmens duomenų panaudojimo“, – sakė specialistas. Pradinėmis žiniomis, „Prodeum“ projektas buvo reklamuojamas lietuvių startuolio tokendesk.io portale. „Tokendesk“ taip pat siūlė investuoti į galimą sukčiavimo schemą. Galimai melagingai buvo skelbiama, kad projektas surinko kelis milijonus dolerių investicijų. Sausio 28 dieną prodeum.io portalas buvo išjungtas, projekto dalyvių pradėta ieškoti socialiniuose tinkluose. Pasak nukentėjusių ekspertų, „Tokendesk“ portalas taip pat ištrynė visą informaciją apie projektą. D. Rugevičius teigė, kad tokie sukčiavimo atvejai diskredituoja ne tik ICO projektų reputaciją Lietuvoje, tačiau ir šalies, lietuvių specialistų įvaizdį visame pasaulyje. „Panašios sukčiavimo schemos kaip „Prodeum“ palietė pasaulinę bendruomenę, todėl mums neramu ir dėl to, kad informaciją apie sukčių platformą talpino, investuoti skatino lietuvių startuolis „Tokendesk“. Neliksime abejingi tokiems įvykiams ir kartu su Lietuvos bei užsienio kolegomis ruošiame iniciatyvą, imsimės įmanomų teisinių priemonių ir formuosime praktiką padėsiančią kovoti bei užkirsti kelią tokiems žalingiems precendentams“, – sakė D. Rugevičius. „Kadangi susidomėjimas „blockchain“ technologija stipriai auga, tokie atvejai veikia ir bendrą pasitikėjimą šia technologija. Labai svarbu kelti kokybės kartelę, kad ICO būtų organizuojami skaidriai ir patikimai. Svarbus vaidmuo tenka tarpininkų platformoms, kurie skelbia apie tokius projektus viešai. Todėl ši grandis turi stiprėti ir atlikti kokybės kontrolę bei prisiimti atsakomybę“ – teigė R. Vedlūga.  Skatina bendruomenę atidžiau vertinti projektus „Prodeum“ atvejis šiuo metu gausiai aptarinėjamas „blockchain“ entuziastų socialiniuose tinkluose, todėl, specialistų teigimu, paaiškinti, kad lietuvių ekspertų duomenimis buvo nelegaliai pasinaudota – sudėtinga. Lietuviškos kilmės startuoliai yra pritraukę daugiau nei 80 mln. dolerių investicijų į rimtus ir pasaulyje garsius projektus. Lietuva, reitinguojama pirmame dešimtuke pagal pritrauktų investicijų kiekį, šiuo metu taip pat pateko į socialinių tinklų ir žiniasklaidos dėmesį. Padaryta žala visų lietuviškos kilmės projektų reputacijai. Lietuviška „blockchain“ profesionalų ir startuolių bendruomenė subūrė iniciatyvinę „Prodeum“ incidento tyrimo grupę, kuri renka duomenis kas ir kokiomis aplinkybėmis sukūrė šį nelegalų projektą bei galimai rinko investicijas. Pirminiais duomenimis, sukčiams pavyko išvilioti kelių virtualios valiutos etherių sumą, neviršijančią 3 tūkst. dolerių. Lietuvos „blockchain“ bendruomenė suinteresuota ištirti šį incidentą, imtis galimų teisinių priemonių, suformuoti praktiką ir paaiškinti tarptautiniu mastu, kad šis skandalingas atvejis negali būti siejamas su paminėtais nukentėjusiais asmenimis ar kitais lietuviškais projektais. Ne pirmas projektas Spaudos konferencijoje dalyvavęs informacinių technologijų saugumo ekspertas Marius Pareščius sakė, kad „Prodeum“ – ne pirmas lietuvius įtraukusių sukčių kūrinys. „Pirmas projektas pas juos vadinosi „Magdalis“, kuriam jie buvo padarę net keturias kriptovaliutas, – pasakojo jis. – Visa tai vyko šiek tiek daugiau nei prieš mėnesį. Visi jų projektai pinigus rinko į tą pačią piniginę, todėl pasakyti, kad „Prodeum“ uždirbo tiek, o „Magdalis“ – tiek, labai sunku.“ M. Pareščius pažymėjo, kad per abu projektus sukčiai uždirbo 43 etherius, o tai sudaro apie 43 tūkst. eurų (praėjusios savaitės kursu). Ekspertas dar pažymėjo, kad ta pati grupuotė šiuo metu vykdo ir daugiau panašių projektų. „Planuojame kurti svetainę, kurioje šiuos atvejus viešinsime“, – sakė M. Pareščius. Nuo sukčių nukentėjusio V. Kašėtos manymu, būtent švietimas, o ne naujas reguliavimas yra geriausias sprendimas tokiais atvejais. „Bet kokio naujo verslo pradžia yra susijusi su padidinta rizika, – sakė jis. – Naujas ICO būdas pritraukti lėšas kol kas nėra labiau rizikingesnis. Taip, kai kuriose šalyse jis jau lenkia senovinius investavimo būdus, bet nereikia šokti labai drąsiai į investicijas. Reguliavimas šioje vietoje nieko labai stipriai nepakeis. Mes, kaip bendruomenė, dirbame ties savireguliacijos principais, yra dalykai, kurių norime laikytis patys, t.y. etikos kodeksas. Pirmiausia, viskas prasideda nuo savireguliacijos.“