Laidos „Boso valanda su S. Jovaišu“ svečias – valstybės valdomai bendrovei „Lietuvos geležinkeliai“ vadovaujantis Mantas Bartuška. „Kas jūs esate?“, – pokalbio pradžioje tradiciškai paklausė laidos vedėjas S. Jovaišas. „Visų pirma, esu Lietuvos patriotas, kas man atrodo yra labai svarbu. Taip pat esu tėvas, vyras, darbuotojas, komandos narys ir dirbu darbą, kurį labai myliu. Tai man asmeniškai – labai svarbu. Tik tada galiu realizuoti savo idėjas, jaustis gerai ir įgyvendinti kažkokias idėjas, mintis, o tai man suteikia pasitenkinimą“, – prisistatė pašnekovas. M. Bartuška sako, jog dirbdamas valstybės įmonėje jaučiasi nešąs naudą valstybei ir džiaugiasi galėdamas tiesiogiai prisidėti prie pokyčių bei lūkesčių įgyvendinimo vienoje didžiausių valstybės valdomų įmonių mūsų šalyje. „Ir kaip piliečiui tai yra toks pasigerėjimas, kad tu gali padaryti kažką gero ne tik dėl savęs, kad užsidirbti atlyginimą, bet savo darbu gali prisidėti prie teigiamų pokyčių valstybėje“, – džiaugėsi M. Bartuška. Laidos vedėjui uždavus klausimą, kokią įmonę rado beveik prieš metus pradėjęs vadovauti „Lietuvos geležinkeliams“, laidos svečias buvo atviras: „Kai bandau prisiminti, kokią įmonę radau tik atėjęs dirbti, man truputėli akys prisimerkia, atsiranda tamsa akyse. Tai – neaiškumas, šešėlis, daug abejonių ir klausimų. Šiai dienai jau yra prašviesėjimas akyse: mes turim naują komandą, gyvasties, aiškius prioritetus, kryptis. Žinoma, jie dar gryninasi, bet jau yra aišku, link ko mes judame“, – pasakojo šios laidos svečias. Kiekvienoje kassavaitinėje laidoje „Boso valanda su S. Jovaišu” aptariami skirtingi klausimai, susiję su vadovavimu ir vadyba, kalbinamas vis kitas pašnekovas. Laidų metu nagrinėjama problematika aprašoma Sauliaus Jovaišo knygoje „Boso valanda: kasdienė šiuolaikinio vadovo knyga”, kurią leidžia leidykla „Baltos lankos”. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”!