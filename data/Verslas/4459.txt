„Tris dalykus mėginsime išspręsti, kurie svarbūs ir mūsų ekonominiam bendradarbiavimui, ir verslui. Tai pirmas bus eksporto sertifikatų lietuviškai mėsai ir kiaušiniams galutinis suderinimas“, – pirmadienį transliuotame interviu LRT radijui sakė šalies vadovė. Anot Prezidentūros, tai atvertų prekybinius kelius į visą Persijos įlankos regioną. Dabar Lietuvos įmonės į JAE eksportuoja javus, pieno produktus, žuvį, tačiau mėsai ir kiaušiniams iki šiol dėl specifinių reikalavimų ši rinka buvo uždaryta. D. Grybauskaitė JAE lankysis kartu su užsienio reikalų ir energetikos ministrais bei Lietuvos verslo delegacija. Vizito metu prezidentė susitiks su Abu Dabio sosto įpėdiniu šeichu Mohammedu bin Zayedu al Nayhanu bei aptars dvišalio politinio ir ekonominio bendradarbiavimo stiprinimą, prekybos ryšių plėtrą, eksporto skatinimą, taip pat kalbės apie saugumo iššūkius regione. Su JAE premjeru Mohammedu bin Rashidu al Maktoumu susitiksianti šalies vadovė pasirašys susitarimą dėl ekonominio bendradarbiavimo ir du memorandumus dėl verslo bendradarbiavimo skatinimo ir atsinaujinančiosios energetikos. D. Grybauskaitė taip pat dalyvaus Lietuvos ir JAE verslo forume ir susitiks su vietos lietuvių bendruomene. Prezidentūra teigia, kad JAE ypač domisi inovacijomis, todėl Lietuva gali pasiūlyti savo atsinaujinančiosios energetikos patirtį, lazerius, informacines technologijas, o ypač didelė perspektyva yra žemės ūkio produktų eksportui. Pakeliui į JAE prezidentė pirmadienį atidarys Lietuvos garbės konsulatą Turkijos mieste Stambule. Statistikos departamento duomenimis, pernai tarpusavio prekybos apyvarta tarp Lietuvos ir JAE siekė maždaug 82 mln. eurų. Beveik 77 mln. eurų šios apyvartos sudaro Lietuvos eksportas. Lietuvoje šią vasarą viešėjęs JAE užsienio reikalų ir tarptautinio bendradarbiavimo ministras Abdullah bin Zayedas al Nahyanas tvirtino, jog dvišaliai prekybos rodikliai yra per maži. Tiesioginės JAE investicijos Lietuvoje siekia beveik milijoną eurų. Lietuvos investicijos ten nėra skelbiamos. Lietuvos pareigūnai svarsto Jungtiniuose Arabų Emyratuose atidaryti ambasadą.