Diskusija šia tema numatoma renginyje „The Grand Founders Day“, kur idėjomis dalysis daug patirties startuolių plėtros srityje turintys Ilja Laursas, Milda Mitkutė, Vaidas Žagūnis ir Martynas Nikolajevas, o Vaidas Žagūnis papasakos apie startuolių ekosistemą, jos spragas ir kaip galime padėti naujoms idėjoms kurtis, kad iš jų išaugtų iki 1 mlrd. eurų vertės verslai. Įmanoma tik globaliai „Unicorn“ startuoliai – kone kiekvieno pradedančiojo inovatyvų verslą siekiamybė, tačiau tik vienetams tai tampa realybe. Tokio tipo startuoliais vadinami tie, kurie įspūdingais augimo tempais pasiekia 1 mlrd. dolerių vertę. Kol kas Lietuvoje tokios sėkmės nebuvo sulaukta, tačiau potencialas auga ir matomas akivaizdžiai, o puikias sąlygas tam suteikia pasaulinė rinka. „Pasaulinė rinka yra būtina startuoliams augti. Galėčiau teigti, kad tai ne šiuolaikinis pranašumas, o tiesiog būtinybė, jeigu jaunas startuolis nori ir siekia išaugti iki „unicorn“, – įsitikinęs verslininkas, investuotojas M. Nikolajevas. Jam antrina kitas diskusijos dalyvis, SEB banko valdybos narys, Mažmeninės bankininkystės tarnybos direktorius V. Žagūnis. Pasak jo, vien fakto, kad rinka šiais laikais yra pasaulinė ir visiems pasiekiama, negana. Būtina spręsti ir visuotinę problemą, su kuria susidurtų didžiosios dalies rinkų atstovai. „Unicorn“ vadiname daugiau nei 1 mlrd. dolerių vertės įmones, tačiau tik vienam iš milijono startuolių pasiseka tapti „unicorn“. Norint tai pasiekti, reikia surasti produktą ar paslaugą, kurie spręstų visuotinę problemą, aktualią daugiau nei 1 mln. žmonių, pavyzdžiui, „Uber“, „Facebook“, „Airbnb“. Tokios įmonės turi didelį potencialą sparčiai augti ir neapsiriboja vietine rinka, turi diversifikuotas komandas“, – pasakoja pašnekovas. Idėja dar ne viskas Galimybės tapti „unicorn“ atviros visiems, tačiau ne kiekvienas sugeba tuo tinkamai pasinaudoti. Anot diskusijos dalyvių, labai dažnai per daug sureikšminama idėjos įtaka. Nors ji iš tiesų didelė, tačiau, norint tapti milžinišku startuoliu, ne mažiau svarbūs kiti veiksniai: komanda, problemos suvokimas ir konkretūs tikslai. „Kiti ne mažiau reikšmingi aspektai – supratimas, kokią problemą sprendžiate, ir idėjos tikrinimas. Pagrindinė problema – kuriamas produktas, kurio niekam nereikia. Nebandoma ieškoti būdų, kaip idėją galėtų patikrinti potencialūs klientai, o vietoj to dirbama su idėjos įgyvendinimu tol, kol baigiasi pinigai ar išsenka kiti resursai. Tik nustatę kliento problemą (angl. customer pain), supratę, kokiems klientams parduosite savo produktą ar paslaugą, įvertinę išlaidų ir pardavimų prognozę, galite pradėti dairytis finansavimo galimybių. Nes kiekvienas potencialus investuotojas startuolio tikrai paklaus, kiek uždirbsite ir kada“, – tikina V. Žagūnis. Kita vertus, M. Nikolajevas pabrėžia komandos svarbą, sakydamas, kad tai, ar startuolis žaibiškai šaus į aukštumas, ar ims vegetuoti, priklauso tik nuo žmonių, jų bendros idėjos vizijos. „Sėkmę arba, atvirkščiai, vegetaciją lemia tik patys žmonės, dirbantys startuolio komandoje. Tai priklauso nuo komandos, kuri susirinko dirbti drauge – nuo jų požiūrio, žinių, gebėjimo dirbti drauge, tarpusavio supratimo ir kasdienio judėjimo užsibrėžto tikslo link. Mano manymu, tik 10 proc. sėkmės sudaro pati idėja, o net 90 proc. lemia tai, kokia komanda su ta idėja dirba“, – atskleidžia jis. Diskutuos profesionalai Perspektyvaus lietuviško startuolio „Unboxed“ įkūrėjas Tadas Deksnys jau gali pasidžiaugti savo sėkme ir milijoninėmis investicijomis. Nors iki tapimo „unicorn“ tipo startuoliu dar reikės įdėti darbo ir laiko, pašnekovas įsitikinęs – gautos investicijos skatina sukurti dar daugiau vertės. „Gavus milijoną nelengva nepamesti galvos. Jei apie investiciją galvoji iš asmeninės perspektyvos, žinome kultą, kad pinigai žmogui sukuria laisvę. Tačiau įmonės kontekste pritraukta investicija suteikia įsipareigojimą sukurti dar daugiau vertės ir padauginti investuotus pinigus, todėl tai priešinga tam susiformavusiam kultui. Investuotojo ir įmonės santykiai pagrįsti pasitikėjimu. Mano nuomone, pasitikėjimas yra ateities valiuta, kurios norėdamas net ir už bitkoinus nenusipirksi, jis yra nusipelnomas“, – vieną iš startuolio sėkmės priežasčių atskleidžia T. Deksnys. Anot jo, būtent pasitikėjimas ir įdirbis yra tie veiksniai, kurie pasaulinėje rinkoje padeda atsirasti „unicorn“ startuoliams. 2017 m. lapkričio 16–17 d. vyksiančioje konferencijoje „The Grand Founders Day“ šia tema diskutuos tikri savo sričių žinovai, kurie patys investuoja arba augina potencialius „unicorn“ startuolius. Diskusijoje išgirsite aktyvaus investuotojo, rizikos kapitalo fondo „Nextury Ventures“ įkūrėjo I. Laurso patarimus, SEB banko valdybos nario, Mažmeninės bankininkystės tarnybos direktoriaus V. Žagūnio nuomonę apie pasaulinės rinkos poveikį startuoliams, investuotojo ir įmonės „Veleza“ įkūrėjo M. Nikolajevo įžvalgas apie „unicorn“ galimybes ir vieno pelningiausių lietuviškų startuolių „Vinted“ bendraautorės M. Mitkutės požiūrį į „unicorn“ startuolius pasaulinėje erdvėje.