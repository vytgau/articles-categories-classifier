Negalutiniais Registrų centro duomenimis, kovo mėnesį pardavimo sandoriais perleista 10,2 tūkst. pastatų, patalpų ir žemės sklypų – 29,3 proc. daugiau nei vasarį, tačiau 7,3 proc. mažiau nei pernai kovą, kai buvo perleista atitinkamai 7,9 tūkst. ir 11 tūkst. nekilnojamųjų daiktų. Kovo mėnesį savininkus Lietuvoje pakeitė 2,8 tūkst. gyvenamųjų patalpų – 24,4 proc. daugiau nei vasarį ir 9,4 proc. mažiau nei pernai kovą (atitinkamai 2,2 tūkst. ir 3,1 tūkst.). Praėjusių mėnesį taip pat parduoti 796 gyvenamieji pastatai – 30,1 proc. daugiau nei vasarį, tačiau 10,6 proc. mažiau nei pernai kovą (atitinkamai 612 ir 890 pastatų). Vilniuje kovą savininkus pakeitė 947 gyvenamosios patalpos. Per mėnesį jų pardavimai išaugo net 46,8 proc., o palyginti su 2017-ųjų kovu jie buvo 1,1 proc. didesni. Praėjusį mėnesį sostinėje taip pat parduoti 65 gyvenamieji pastatai – 32,7 proc. daugiau negu vasarį, tačiau 4,8 proc. mažiau nei pernai kovą. Kaune kovo mėnesį buvo perleistos 386 gyvenamosios patalpos ir 60 gyvenamųjų pastatų – atitinkamai 9,3 proc. ir 17,6 proc. daugiau nei vasarį. Klaipėdoje parduotos 249 gyvenamosios patalpos, arba 20,9 proc. daugiau nei vasarį. Žemės sklypų rinkoje kovą pirkėjai taip pat buvo aktyvesni. Pirmąjį pavasario mėnesį buvo parduoti 5099 žemės sklypai – 37,1 proc. daugiau nei vasarį, tačiau 5,7 proc. mažiau negu pernai kovą. Per pirmus tris šių metų mėnesius Lietuvoje perleista 25,9 tūkst. nekilnojamojo turto objektų – 4,6 proc. mažiau nei pernai sausį–vasarį (27,1 tūkst.). Gyvenamųjų pastatų pardavimai šiemet ūgtelėjo 0,6 proc., gyvenamųjų patalpų – krito 6,8 proc., žemės sklypų per ketvirtį parduota 5,8 proc. mažiau.