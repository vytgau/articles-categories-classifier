Jis socialiniame tinkle „Facebook“ pranešė, kad penktadienis buvo paskutinė darbo diena ESO. „Per beveik ketverius metus ESO įgijau labai vertingos patirties. Džiaugiuosi turėjęs galimybę prisidėti prie didelių ir prasmingų projektų komunikacijos, tačiau dabar atėjo laikas asmeniniams pokyčiams“, – Eltai teigė M. Burba. Jis neatskleidžia, kur ketina dirbti toliau. M. Burba karjerą „Lietuvos energijoje“ pradėjo 2014 metais – tuometinėje „Lesto“ dirbo atstovu ryšiams su visuomene. Pastaruoju metu iš „Lietuvos energijos“ pasitraukę vadovai karjerą tęsia „Maximos grupėje“, kuriai ėmė vadovauti buvęs „Lietuvos energijos“ vadovas Dalius Misiūnas. Į „Maximos grupę“ jau perėjo buvęs „Litgas“ laikinasis vadovas Vytautas Čekanavičius, Verslo aptarnavimo centrui vadovavusi Eglė Šimė, taip pat buvusi „NT valdų“ vadovė Ieva Lauraitytė. Dar iki grupei pradedant vadovauti D. Misiūnui, joje pradėjo dirbti buvusi „Lietuvos energijos“ komunikacijos vadovė Ernesta Dapkienė.