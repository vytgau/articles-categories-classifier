Nepaisant to, naftos kainos ketvirtadienį laikėsi žemiau neseniai pasiekto trejų metų maksimumo. „Brent“ rūšies naftos ateities sandorių kaina pašoko 0,3 proc., iki 69,56 dolerio už barelį. Pirmadienį „Brent“ nafta buvo pasiekusi aukščiausią tašką nuo 2014 m. gruodžio - 70,37 dolerio. JAV „West Texas Intermediate“ (WTI) nafta pabrango 0,4 proc., iki 64,25 dolerio už barelį. Kaip ir „Brent“, WTI pirmadienį buvo pasiekusi trejų metų maksimumą - 64,89 dolerio. Prekybininkai teigia, kad kainas ketvirtadienį pastūmėjo Nigerijos kovotojų grupių grasinimai artimiausiomis dienomis užpulti šalies naftos ir degalų sektorių. Be to, JAV naftos atsargos praėjusią savaitę krito 5,1 mln., iki 411,5 mln. barelių, trečiadienį paskelbė Amerikos degalų institutas (API). Naftos kainos nuo gruodžio pradžios paaugo apie 14 proc., bet analitikai perspėja, kad daug erdvės tolesniam kilimui nebėra, o JAV skalūnų naftos pramonės gavyba vien kitą mėnesį turėtų paaugti apie 110 tūkst. barelių per parą bei suteikti neigiamo spaudimo naftos kainoms.