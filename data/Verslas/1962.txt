Tai nuspręsta įvertinus visas ekspertų pateiktas Islandijos plento problemų sprendimo alternatyvas, atsižvelgiant į kainą, tranzitinio ir vietinio transporto patogumą, rašoma Susisiekimo ministerijos pranešime. „Šis ruožas yra itin apkrautas. Juo aktyviai naudojasi krovininis transportas, kuris keliauja ir į Kauną, ir tranzitu iš Vilniaus į Klaipėdą. Kelyje daug lengvųjų automobilių“, – cituojamas premjeras Saulius Skvernelis. Anot susisiekimo ministro Roko Masiulio, atliktų detalių tyrimų išvados, esamos situacijos analizė rodo, kad prieš daugiau negu 50 metų statytas Kleboniškio tiltas nėra pritaikytas tokiems dideliems automobilių srautams. „Šiaurinių Kauno priemiesčių plėtra lėmė, kad Kauno Islandijos plentas, turėjęs tarnauti tik kaip tranzitinis kelias į Vilnių ar Klaipėdą, tapo bemaž judriausia Kauno miesto gatve. Dabar įvykus net menkiausiai avarijai, čia susiformuoja milžiniškos spūstys. Magistralės A1 ruožas Vilnius–Kaunas ir ties laikinąja sostine esantis Islandijos plentas nacionaliniu lygmeniu yra pats svarbiausias kelias, todėl jo rekonstrukcija yra būtina ir svarbi visai šaliai“, – teigia R. Masiulis. Ruožą nuo Biruliškių sankryžos iki prekybos ir laisvalaikio centro „Mega“ sankryžos numatoma rekonstruoti į 8 eismo juostų kelią: atitvarais atskirtos 4 vidurinės juostos būtų skirtos tranzitiniam eismui, kur didžiausias leistinas greitis būtų 110 km/h, o šoninės 4 eismo juostos (po dvi iš kiekvienos pusės) atliktų jungiamųjų kelių vietiniam eismui paskirtį. Sudėtinė šios rekonstrukcijos dalis bus naujas 2 eismo juostų tiltas iš šiaurinės Kleboniškio tilto pusės. Vietoje dar 1964 metais statyto tilto planuojama 4 eismo juostų tilto tranzitiniam eismui statyba. Eismas iš Vilniaus į Klaipėdą tuo metu būtų nukreiptas naujuoju tiltu. Numatomas ir 1981 metais statyto pietinio 2 eismo juostų tilto, kuriuo dabar vyksta eismas iš Klaipėdos į Vilnių, remontas. Šie sprendimai iš esmės padidins eismo pralaidumą ir saugumą – visuomenė sutaupys 8 mln. valandų parasto laiko spūstyse šiame kelio ruože. Preliminari projekto vertė siekia 100 mln. eurų, iš jų beveik 60 mln. eurų būtų skiriama tiltų statybai. Numatoma projekto įgyvendinimo trukmė – 5 metai.