Lubų įvedimas daugiausiai įtakos turėjo vienkartinių įmokų surinkimui – jos šiemet bus mažesnės, todėl Lietuvos gyvybės draudimo įmonių asociacija prognozuoja, kad 2017 metus gyvybės draudimo rinka baigs su panašiomis apimtimis kaip ir pernai arba nedideliu nuosmukiu (0-2 proc.), rašoma pranešime spaudai. „Dalis žmonių gaudavo metines premijas ar pasiskaičiuodavo laisvas lėšas ir investuodavo jas per gyvybės draudimą metų pabaigoje – tai ir lemdavo didesnį vienkartinių įmokų šuolį. Jis buvo ypač ryškus 2016 m. pabaigoje, kai žmonės suskubo atsidėti daugiau sužinoję apie įvedamas GPM lubas (įmokoms iki 2000 Eur per metus), todėl dalis žmonių net pervedė dalį įmokų į priekį ir kurį laiką nemokėjo savo periodinių įmokų. Manau, žmonėms tiesiog reikia laiko pakeisti savo investavimo įpročius, t.y. pasididinti periodines įmokas vietoje didesnių sumų įnešimo metų pabaigoje”, – svarstė „SEB gyvybės draudimo“ vadovė S. Gutauskaitė-Bubnelienė. Lietuvos gyvybės draudimo įmonių asociacijos prezidentas Artūras Bakšinskas mano, kad reikia galvoti ir apie lubų savanoriškam kaupimui per III pakopą (kuriai priskiriamas ir gyvybės draudimas) padidinimą. Jis priminė, kad Lietuvoje dabar galioja 2000 eurų, o pas mūsų kaimynus estus – 6000 eurų lubos per metus sumokėtoms įmokoms GPM susigrąžinimui. „Jei norime, kad lietuvių finansinis saugumas pasiektų Vakarų lygį, turime didinti lubas GPM susigrąžinimui ir skatinti žmones kaupti daugiau”, – pridūrė jis. 2018-iems Lietuvos gyvybės draudimo įmonių asociacija prognozuoja, kad gyvybės draudimo rinka Lietuvoje augs 7-8 proc.