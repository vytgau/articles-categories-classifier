Bendrovės vadovai neslepia, kad šioje įmonėje dirba ne vienas specialistas iš užsienio, o ateityje jų poreikis tik didės. Ambicingi tikslai „Devbridge Group“ prezidentas Aurimas Adomavičius akcentavo, kad pagrindinė priežastis, kodėl įmonė tiek investuoja į Lietuvą ir sparčiai auga, yra žmonės. Jo teigimu, inžinerijos ir technologijos srityse lietuviai turi stiprų pranašumą ir pristatė unikalią idėją Lietuvai – 2023 m. tapti Europos IT sostine. „Reikėtų kalbėti ne apie lietuvių potencialą, bet suprasti, kad mūsų inžinieriai jau dabar žaidžia aukščiausioje lygoje ir sprendžia aukščiausio lygio problemas, kurdami puikius skaitmeninius produktus. Turėtų kilti tik vienas klausimas – kaip tą pagerinti ir pagreitinti“, – kalbėjo A. Adomavičius. „Devbridge Group“ Lietuvoje turi 250 specialistų komandą, kurią per artimiausius du metus išaugins iki 500. Šiomis programomis siekiama per dešimt metų Lietuvoje padidinti studijuojančių IT skaičių dešimt kartų. Bendrovė skelbia, kad Lietuvos IT darbo rinka galėtų užaugti bent iki 100 tūkstančių darbuotojų, šioje srityje turėtų būti vienodas vyrų ir moterų kiekis. IT rinkos plėtra, bendrovės nuomone, padėtų Lietuvai tapti viena iš pirmaujančių IT šalių ne tik mūsų regione ar Europoje, bet, galbūt, ir visame pasaulyje. Naujos patalpos Įmonė persikėlė į keturių aukštų 4300 kv. m. pastatą, esantį Žemuosiuose Šančiuose. Naujasis statinys – architekto Gintauto Natkevičiaus vadovaujamo kolektyvo objektas. Šiose patalpose įsikūrė ir pirmoji Lietuvoje nemokama kūrybinių technologijų akademija vaikams „Sourcery for Kids“ bei nemokamos programuotojų ir testuotojų „Sourcery“ akademijos IT studentams. Per artimiausius dvejus metus „Devbridge Group“ Kaune papildomai įdarbins apie 200 IT specialistų.  Kova dėl specialistų Jau kurį laiką IT įmonės kovoja dėl itin paklausių IT specialistų. „Reikia kryptingai dirbti, kad talentą pritrauktum į savo įmonę. Reikia visuomet akcentuoti ir rodyti, kodėl žmonės turėtų norėti čia dirbti. Tuo pačiu stengtis dirbti ir kurti kuo geresnį produktą. Tai dabar labiausiai motyvuoja jaunus žmones. Mūsų vienas iš pagrindinių išskirtinumų, kad mes dirbame su JAV rinka. Tai yra pagrindinė lyga ir mūsų visi klientai yra žinomi vardai. Kai dirbi su tokiais užsakovais, tai visi darbai yra žymiai sudėtingesni, žymiai įdomesni. Natūraliai reikia įdėti daugiau širdies į projektą, kad jį padarytum gerai. Iš principo tai traukia protingus žmones“, – teigė Lietuvoje dirbantis įmonės viceprezidentas Viktoras Gurgždys. Tačiau vienas įmonių vadovų pripažįsta, kad šiuo metu bendrovėje dirba ne vienas specialistas iš užsienio, o ateityje jų poreikis tik didės. „Kalbant apie Vakarinę Ukrainos dalį, tai sąlygos ten gyventi yra pakankamai geros. Iš to, kiek mums teko su jais kalbėti, tai didelės motyvacijos iš jų pusės nėra. Žiūrint į ilgesnę perspektyvą, kažkokiu būdu skatinti imigraciją ir atsidaryti duris mums būtinai reikia. Mes matome, kas vyksta ir kokia demografinė padėtis. Jeigu mes norime kelti savo šalies produktyvumą, kitos išeities nėra, tik imigracija iš kitų šalių“, – konstatuoja V. Gurgždys. „Devbridge Group“ – lietuvių įsteigta JAV programavimo paslaugų įmonė, kurios centrinė būstinė yra Čikagoje. Tarptautinę įmonės komandą sudaro virš 320 darbuotojų. Jie pasiskirstę Čikagos, Toronto, Kauno, Vilniaus ir Londono padaliniuose.