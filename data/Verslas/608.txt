„Pastebime, kad šiais metais deklaracijos teikiamos itin aktyviai: palyginti su praėjusiais metais, šiuo laikotarpiu deklaracijų pateikta 18 proc. daugiau nei tuo pačiu laiku pernai. Visgi patirtis rodo, kad dalis gyventojų atvyksta deklaruoti pajamas būtent paskutinėmis balandžio dienomis, todėl gyventojų srautai Vilniaus apskrities valstybinė mokesčių inspekcijoje (AVMI) gerokai išauga. Dirbame sutelkę maksimalius darbuotojų resursus, kad visi gyventojai, kuriems reikia specialisto pagalbos pateikti metines pajamų ir turto deklaracijas, jos sulauktų. Aptarnaujantis padalinys Vilniuje dirba be pertraukų ir pailgintą darbo dieną – nuo 7 val. iki 18 val. Per dieną mūsų specialistai pateikti deklaracijas padeda vidutiniškai apie 2,5 tūkst. gyventojų“, - sako Vilniaus AVMI viršininkė Edita Glumbakienė. Bendradarbiaudama su „Sodros“ Vilniaus skyriumi, VMI sudarė galimybę pateikti pajamų mokesčio ir turto deklaracijas, prašymus skirti paramą ar gauti kitą reikalingą informaciją. „Sodros“ patalpose, Vilniuje, J. Kubiliaus g. 10 turime įrengtas tris darbo vietas, o Laisvės pr. 28 – keturias, tad kviečiame gyventojus aktyviai naudotis šia galimybe ir deklaruoti atvykti į „Sodros“ padalinius. Čia dirbantys Vilniaus AVMI specialistai padės pateikti deklaracijas, prašymus, be to, daliai gyventojų tai daug patogesnė vieta atvykti“, – pasinaudoti papildoma galimybe kviečia Edita Glumbakienė. Kituose teritoriniuose „Sodros“ padaliniuose taip pat dirba po vieną AVMI specialistą: Kaune – A. Mickevičiaus g. 42, Panevėžyje – Vasario 16-osios g. 60, Šiauliuose – Ežero g. 17, Klaipėdoje – Smiltelės g. 12A. Vilniaus AVMI duomenimis, nepraėjus nė mėnesiui nuo deklaravimo pradžios gyventojai jau yra pateikę daugiau nei 790 tūkst. pajamų, dar beveik 34 tūkst. turto deklaracijų ir per 97 tūkst. prašymų skirti paramą. Daugiau nei 89 tūkst. gyventojų VMI jau grąžino daugiau nei 14 mln. eurų permokų. Vilniaus AVMI dar tik planuojančius pateikti deklaracijas ar prašymus skirti paramą gyventojus pirmiausia kviečia tai padaryti savarankiškai elektroniniu būdu. Šiemet net 1,3 mln. deklaracijų suformuotos perkeliant visus reikalingus duomenis, tad gyventojui belieka atsidaryti savo preliminariąją deklaraciją, ją peržiūrėti ir pateikti, nieko netikslinant ir nepildant. Deklaruoti galima prisijungus prie VMI Elektroninio deklaravimo sistemos (EDS) arba pasinaudojus programėle „e.VMI“, kurią gyventojai gali parsisiųsti iš „Google Play“ ir „App Store“ parduotuvių, taip pat iš VMI interneto svetainės http://www.vmi.lt/cms/mobiliosios-programeles. „e.VMI“ skirta populiariausioms „iOS“ ir „Android“ operacinėms sistemoms, tinka planšetiniams kompiuteriams ir išmaniesiems telefonams.