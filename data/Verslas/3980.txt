„Ką manote? Naktį važinėjau su „CityBee“ automobiliu ir dirbau „Taxify“ (aut. past. bendrovės yra partnerės teikiant taksi paslaugas). Klientė į automobilį įsėdo neblaivi ir važiuojant atsikratė skrandžio turiniu automobilio salone, todėl teko ją išlaipinti“, – socialinio tinklo „Facebook“ grupėje „Radau, pamečiau, dingo, pavogė – Kas vyksta Kaune“ mintis dėsto kaunietis. Pasak jo, išlipdama iš minėto „CityBee“ automobilio, moteris pametė išmanųjį telefoną „iPhone 6“. Tačiau daikto esą ji pasigedo tik ryte ir paskambinusi apkaltino vairuotoją vagyste. „Naktį iš šeštadienio į sekmadienį vežiau 31 klientą. Todėl nebuvo galimybės apžiūrėti automobilio kiekvienai iš minėtų kelionių pasibaigus. Ryte paskambino klientė ir pasakė, jog su manimi važiavo ir aš iš jos pavogiau telefoną. Po skambučio apžiūrėjau „CityBee“ automobilio saloną ir po kilimėliu radau moters telefoną“, – rašė jis. Vairuotojas tikina skambinęs klientei ir pasakęs, kad telefoną rado, tereikia atvažiuoti jo pasiimti. Po kurio laiko moteris esą atvažiavo lydima trijų pareigūnų, kurie ėmė prie vairuotojo priekabiauti. „Išvada: šiais laikais žmogus negali sąžiningai dirbti. Apkaltino vagyste, privėmė automobilio salone ir nesumokėjo už kelionę. „Taxify“ negerbia darbuotojo, – iš karto blokuoja paskyras, nes jiems geriau girti ir apsivėmę klientai“, – socialiniame tinkle piktinosi kaunietis. Portalas „Kas vyksta Kaune“ paprašė „Taxify“ atstovus pakomentuoti įvykusį incidentą. „Šis nutikimas yra gana išskirtinis. Per savaitę mūsų vairuotojai randa dešimtis telefonų ir juos grąžina nepatirdami jokių keblumų. Praneša net radę pinigų – jie grąžinami klientams. Šiuo konkrečiu atveju asmens poelgių nenorime komentuoti, tik informuojame, kad „Taxify“ ėmėsi visų apsaugos priemonių, kad kol renkama informacija, kiti keleiviai nepatirtų nepatogumų. Imtis greitos reakcijos mus paskatino ir klientų prašymu įsikišusi policija. Dėl to „Taxify“ saugodami savo klientus, vairuotoją blokavo. Be to, su vairuotoju telefonu bendravo bent trys „Taxify“ darbuotojai“, – komentavo „Taxify“ vadovas Lietuvoje Andrius Pacevičius Jo teigimu, „Taxify“ sukurtas algoritmas automatiškai blokuoja vairuotojus, kurie po tam tikro kelionių skaičiaus turi žemesnį nei 4,6 reitingą. Šiuo atveju, vairuotojo reitingas esą jau buvo vos 4.3. „Tai reiškia, kad dar pora kelionių, ir jis būtų automatiškai užblokuotas „Taxify“ sistemoje. Įvykis tiesiog paskatino tai padaryti greičiau“, – paaiškino pašnekovas. Pasak A. Pacevičiaus, „Taxify“ vienodai svarbūs ir klientai, ir vairuotojai. Visuomet esą išklausomos abi pusės. „Septyniasdešimt procentų klientų skundų vairuotojais atvejų mes pasikalbame su klientais, bet vairuotojų, jeigu matome, kad jų kaltės nebuvo, t. y. vairuotojas elgėsi teisingai, apie tai neinformuojame. Jeigu vairuotojas iš tikrųjų pasielgė netinkamai – iš nežinojimo ar tikslingai, susisiekiame su abejomis pusėmis“, – teigė „Taxify“ vadovas Lietuvoje. Daugiau skaitykite čia.