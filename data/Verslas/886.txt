V.Barakausko teigimu, jo sumanymas – šiuo metu pasidalinti bendrovės nuosavybe, o ateityje, jei tai pavyktų, ir visą žemės ūkio bendrovę perleisti bendraturčiui. „Jau įprasta, kad žmonės dalinasi automobiliais, knygomis, muzikos įrašais. Tokie santykiai persikelia ir į privačią nuosavybę. Mano sumanymas – pasidalinti Ilzenbergo dvaro nuosavybe pagal veiklas. Noriu operatoriui perleisti dalį ŽŪB „Ilzenbergo dvaras” akcijų, tačiau su tam tikra sąlyga: kad bendraturtis su šeima nuolat gyventų dvare ir plėtotų jos veiklą. Tam reiks ir vadybos, ir prekybos išmanymo“, – pranešime cituojamas V. Barakauskas. Jo teigimu, verslo dalininkas per metus galėtų užsidirbti 25 – 100 tūkst. eurų. Atlyginimo dydis būtų siejamas su veiklos rezultatais. Patrauklu ir emigrantams Ties Latvijos siena esantis Ilzenbergo dvaras veikia kaip kultūros ir ekologinės žemdirbystės objektas. Tačiau šiuo metu V. Barakauskui labiausiai rūpi, kad dėmesys šiuo metu būtų sutelktas būtent į žemės ūkio veiklą. „Vienam žmogui abiejų veiklų – ir kultūros, ir žemdirbystės, aprėpti neįmanoma. Žemės ūkyje ypač daug darbo, o tam reikia ir sumanumo, ir išmanymo, ir gebėjimo prekiauti. Todėl mūsų troškimas – kad valdytojas ten pat ir gyventų, dar geriau – įsikurtų dvaravietėje su šeima. Tam yra skirta greta dvaro esanti sodyba. Toks pageidavimas yra logiškas. Nes darbas dvaro ūkyje ilgam atskirtų žmogų nuo šeimos,” – savininkui antrino Ilzenbergo dvaro vietininkas Gintaras Bingelis. Dvaro savininkas tikisi, kad toks darbo pasiūlymas bus ypač patrauklus Velykų šventėms iš užsienio namo grįštantiems emigrantams. „Ir vienus, ir kitus toks pasiūlymas paskatintų grįžti į tėvynę. Neabejoju, kad yra žmonių, kurios domina ekologiškų žemės ūkio produktų gamyba ir kurie būtų suinteresuoti tapti verslo partneriais“, – kalbėjo Ilzenbergo dvaro savininkas. Pirmenybę skyrė ekologijai Šiuo metu prie Ilzenbergo dvaro veikiančioje žemės ūkio bendrove auginami ir gaminami įvairūs ekologiški produktai, tinkantys kiekvienos šeimos kasdieninei mitybai: daržovės, pieno produktai, įvairių rūšių kruopos, duona, kepiniai ir kiti. Iš viso produktų liniją sudaro kone 300 gaminių. Jie parduodami tiesiai vartotojams. Taip pat jais prekiaujama specializuotose „Ilzenbergo dvaras” parduotuvėse bei platinami per ekologiškų maisto produktų įmones. Pranešime teigiama, kad dvaras, turintis kone 500 metų istoriją, yra vienintelis kultūros skleidėjo bei ekologiško žemės ūkio derinys ne tik Baltijos šalyse, bet ir Vidurio bei Rytų Europoje. Lūkesčiai – bendraturčiams Pasak G..Bingelio, yra keletas kriterijų, į kuriuos atsižvelgiant bus parinktas ŽŪB „Ilzenbergo dvaras“ valdytojas. Svarbiausias jų – žmogus turi turėti gebėjimų valdyti šiuolaikišką žemės ūkio verslą, kurio vertė yra ne vienas milijonas eurų. „Viena iš svarbių asmeninių savybių būtų nuoširdumas, nes dirbti teks ne samdomu vadovu, bet būti šeimininku. Kita – žmogus, gyvendamas Ilzenbergo dvare, savo ateitį turėtų sieti su tolimesne žemės ūkio veikla. Taigi jam prireiks ir sumanymų, ir išmonės, ir energijos“, – sakė G.Bingelis. Bendraturčiui taip pat būtų suteikta galimybė, neinvestuojant savų lėšų, plėsti verslą. Svarbu ir tai, kad žemės ūkio bendrovės veikla apskritai būtų priimtina verslo dalininkui – kad jo pasaulėžiūra bei nuostatos būtų palankios ekologijai bei gamtosaugai. Pranešime rašoma, kad vertinant kandidatūras bus atsižvelgta ir į tai, kokių žmogus turi vadovavimo įgūdžių, kokia jo patirtis ir pasiekimai. Svarbus ir finansinis raštingumas, ir gebėjimas koordinuoti skirtingus verslo procesus tuo pačiu metu – ir gamybą, ir prekybą.