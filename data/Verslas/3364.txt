Bendras didžiausių regiono įmonių akcijų indeksas „Stoxx Europe 600“ nuo sesijos pradžios sumenko 0,1 proc. iki 391,37 punkto. Prancūzijos CAC 40 smuktelėjo mažiau nei 0,1 proc., o Vokietijos DAX – 0,1 procento. Didžiosios Britanijos FTSE 00 paūgėjo mažiau nei 0,1 procento. Rinkos dalyvių dėmesys sutelktas į trečiadienį pasibaigsiantį Federalinio rezervo sistemos (FRS) gruodžio mėnesį posėdį, po kurio įvyks JAV centrinio banko vadovės Janet Yellen (Dženet Jelen) spaudos konferencija. Manoma, kad FRS trečiadienį trečią kartą šiais metais padidins bazinę palūkanų normą – ketvirčiu procentinio punkto iki 1,25–1,5 procento. Ketvirtadienį posėdžiaus Europos Centrinis Bankas (ECB), Anglijos bankas ir Šveicarijos centrinis bankas. ECB, kaip manoma, gruodžio 14 dieną paskelbs išsamesnę informaciją apie laipsniško turto pirkimo programos nutraukimo planą. Trečiadienį paskelbti Didžiosios Britanijos statistiniai duomenys parodė, kad darbo vietų skaičius šalyje sumažėjo labiausiai per beveik pustrečių metų. Nacionalinės statistikos tarnybos (ONS) duomenimis, užimtųjų (16–64 metų amžiaus) skaičius rugpjūčio–spalio mėnesiais sumažėjo 56 tūkst. ir smukimas buvo didžiausias nuo 2015 metų vidurio. Sumažėjus bendram dalyvavimo darbo rinkoje lygiui – o tai, pasak ekspertų, gali reikšti, kad mažėja darbo išteklių paklausa, – nedarbo lygis Didžiojoje Britanijoje minėtu laikotarpiu smuko iki 4,3 proc. ir buvo žemiausias per 42 metus. Tuo tarpu Italijos statistikos institutas ISTAT pranešė, kad pramonės gamyba šalyje spalį, palyginti su rugsėjo mėnesiu, padidėjo 0,5 procento. O metinis pramonės gamybos augimas, pakoreguotas dėl darbo dienų skaičiaus, paspartėjo nuo 2,2 proc. rugsėjį iki 3,1 procento. „Inditex“ paskelbus gerus veiklos rezultatus, Ispanijos drabužių mažmenininkės akcijos pabrango 3 procentais. O Vokietijos mažmenininkės „Metro“ kapitalizacija padidėjo 2,1 procento. Įmonės pelnas, neįskaitant vienkartinių veiksnių, rugsėjo 30 dieną pasibaigusiais finansiniais metais padidėjo 16 proc. iki 563 mln. eurų ir buvo didesnis negu rinkoje prognozuoti vidutiniškai 524 mln. eurų.