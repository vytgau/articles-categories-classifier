Nors Estija ir Lietuva akcizus padidino, kaimyninė Latvija nutarė kiek padelsti, todėl, žinoma, netruko sulaukti alkoholio ištroškusių piliečių antplūdžio, konstatuoja agentūra „Bloomberg“. Estijoje jau pastebima priešinga tendencija, mat didesni mokesčiai jau daro įtaką šioje šalyje parduodamų alkoholinių gėrimų patrauklumui. „Šalia pagrindinių netoli Latvijos ir Estijos sienos esančių kelių atsirado daugybė naujų alkoholinių gėrimų parduotuvių, – teigia Latvijos „Swedbank“ padalinio vyr. ekonomistas Martins Kazaks, – todėl reikia kalbėti apie atitinkamas ekonomines pasekmes, susijusias su darbo vietomis ir mokestinėmis pajamomis.“ Priežastys leistis į kelionę dėl alkoholio daugiau nei akivaizdžios. Pavyzdžiui, Taline 0,7 litro talpos žinomo prekės ženklo airiško viskio butelis kainuoja 23,99 euro, o Rygoje – tik 15,69 euro. Taigi, įveikus palyginti nedidelį atstumą pavyksta prisikrauti pilnus automobilius alaus, vyno ir kitų alkoholinių gėrimų. Latvijai plėtojant verslą, pernykštės Estijos pajamos iš alkoholiui taikomų mokesčių, kaip teigiama, buvo maždaug 34 mln. eurų mažesnės nei numatyta projekte. Dėl šios priežasties, siekdama sumažinti su įsigijimu užsienyje siejamą riziką, vyriausybė perpus sumažino sumą, kuria ketino dar kartą padidinti visiems alkoholiniams gėrimams, išskyrus vyną, taikomus mokesčius. Apskritai, per penketą pastarųjų metų alkoholiui taikomi mokesčiai Estijoje padidėjo 60 proc., o pernai vasarą buvo net 70 proc. padidintas akcizas alui. Lietuvoje akcizai alui ir vynui pastaraisiais metais buvo padidinti daugiau nei 2 kartus. Imtasi ir kitų alkoholio vartojimą sunkinančių priemonių. Šalyje sutrumpintas prekybos svaigiaisiais gėrimais laikas, be to, padidintas amžius, kurio sulaukus leidžiama įsigyti alkoholio – nuo 18 metų pereita prie 20. Taip pat Lietuvoje uždrausta alkoholio reklama. Pastarasis sprendimas paskatino platintojus išplėšyti atitinkamus puslapius iš pardavinėjamų žurnalų. Netikėtos mokesčių politikos pasekmės reiškiasi ne tik Baltijos šalyse. Štai suomiai, anksčiau keltu keliavę iš Helsinkio į Taliną, kad atsidurtu prie pigesnio alkoholio lentynų, vis dažniau vyksta į Latviją – bent tokios išvados peršasi po pernai Suomijos tyrimų grupės TAK atliktos apklausos. Net pusė daugiau nei 100 litrų alkoholio namo parsigabenusių šios šalies piliečių apsipirkti, kaip teigiama, vyko į Latviją ar net dar toliau.