Seimas pernai gruodį Vyriausybei pasiūlė stabdyti „NT Valdų“ organizuojamus nekilnojamojo turto aukcionus ir visą nereikalingą turtą išparduoti per Turto banką. Tačiau Finansų ministerija su šiuo pasiūlymu nesutinka. Anot jos, valstybės bendrovėms kiltų problema realizuoti nenaudojamą turtą, jeigu būtų nuspręstą jį parduoti tik per Turto banką. Be to, ministerijos nuomone, Seimo nutarimo projektas prieštarauja Konstitucinio Teismo nutarimams. „Nuosavybė gali būti paimama tik įstatymų nustatyta tvarka visuomenės poreikiams ir teisingai atlyginama. Tai reiškia, kad nuosavybės santykiai gali būti reguliuojami tik įstatymais, o ne kitais Seimo aktais ar įstatymo įgyvendinamaisiais teisės aktais“, - teigia ministerija. Anot ministerijos, nekilnojamasis turtas priklauso „NT Valdoms“, o ne valstybei, todėl Turto bankas jo negali parduoti. Socialdemokratas Andrius Palionis pernai pasiūlė „NT Valdų“ turtą parduoti tik per Turto banką. Jis teigė, kad įmonė, parduodama pastatus, taip pat parduoda ir teisę valstybinės žemės sklypuose statyti naujus statinius. Tokiu būdu, anot jo, naujų pastatų savininkai įgis teisę pratęsti valstybinės žemės nuomos sutartį teisės aktuose nustatytam naujų statinių eksploatavimo terminui. „NT Valdos“ nuo 2016 metų pradžios vykdomuose viešuose aukcionuose pardavė 53 objektus už beveik 20 mln. eurų su PVM. Pelnas iš įvykusių pardavimo sandorių, planuojama, sieks daugiau nei 2,3 mln. eurų.