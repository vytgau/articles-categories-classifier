„Prekybos karas yra niekam nenaudingas. PPO akylai stebės situaciją“, – pareiškė jis. JAV prezidentas ketvirtadienį paskelbė, jog kitą savaitę pasirašys įsaką dėl muitų, kuriais siekiama ginti JAV gamintojus, nors tai gali įžiebti prekybinį karą su Kinija ir Europa. Plienui ketinama įvesti 25 proc., o aliuminiui – 10 proc. importo muitus. Konkrečių šalių, kurioms bus taikomi importo muitai, jis neįvardijo, tačiau jo pareiškimas sukėlė prekybos partnerių – Kanados, Europos Sąjungos, Meksikos, Australijos ir Kinijos pasipiktinimą. Pastaroji yra didžiausia pasaulyje plieno gamintoja. Europos Sąjunga „griežtai reaguos“ į JAV muitus plieno ir aliuminio importui ir imsis „proporcingų atsakomųjų priemonių, kad apgintų savo interesus“, pareiškė Europos Komisijos pirmininkas Jeanas Claude Junckeris. „Per kelias artimiausias dienas Komisija pateiks pasiūlymą dėl JAV skirtų atsakomųjų priemonių, kurios atitiks Pasaulio prekybos organizacijos (PPO) reikalavimus ir leis atkurti pusiausvyrą“, – pareiškė jis. „Apgailestaujame dėl šio žingsnio, kuris, mūsų nuomone, parodo aiškų siekį apginti JAV pramonę ir niekaip nėra susijęs su nacionaliniu saugumu“, – pareiškė J. C. Junckeris. „Protekcionizmas nepadės išspręsti mūsų bendrų problemų plieno sektoriuje. Priešingai – dėl šio žingsnio padėtis gali dar pablogėti“, – mano Komisijos vadovas. Tuo tarpu už prekybą atsakinga Komisijos narė Cecilia Malmstrom pažymėjo, kad „šios JAV priemonės padarys neigiamą poveikį transatlantiniams santykiams ir pasaulio rinkoms. Be to, dėl jų padidės sąnaudos ir sumažės JAV plieno ir aliuminio vartotojų, įskaitant šiuos produktus importuojančius sektorius, pasirinkimas.“ Prancūzijos ekonomikos ministras Bruno Le Maire penktadienį Jungtines Valstijas perspėjo, kad šalies prekybos kare su Europos Sąjunga bus „tik pralaimėtojai“. Prancūzų ministras pareiškė, kad jeigu Jungtinių Valstijų prezidento Donaldo Trumpo planai įvesti importo muitus plienui ir aliuminiui bus patvirtinti, tai bus „nepriimtina“. Todėl jis pasisako už „tvirtą, koordinuotą ir vieningą ES atsaką“. Kiek anksčiau penktadienį Vokietijos kanclerės Angelos Merkel atstovas pareikė, kad Berlynas „atmeta“ Jungtinių Valstijų prezidento Donaldo Trumpo sprendimą įvesti didelius importo muitus plienui ir aliuminiui. „Federalinė vyriausybė atmeta tokius tarifus ... Perteklinių gamybos pajėgumų problema plieno ir aliuminio sektoriuose negali būti išspręsta šia Jungtinių Valstijų vienašališka priemone, – žurnalistams Berlyne sakė Steffenas Seibertas. – Šie muitai turės skaudžių pasekmių tarptautinei mūsų plieno ir aliuminio pramonės prekybai.“ Vokietija žada „akylai sekti“ visas su muitais susijusias detales, kai jos pasirodys kitą savaitę, ir vertins jų poveikį Vokietijos ekonomikai, sakė vyriausybės atstovas. Vokietijos užsienio reikalų ministras Sigmaras Gabrielis penktadienį paragino ES „ryžtingai“ reaguoti į JAV sprendimą dėl muitų. ES „privalo ryžtingai reaguoti į žalingus JAV muitus, kurie kelia grėsmę tūkstančiam darbo vietų Europoje“, laikraščiui „Die Welt“ sakė jis ir pridūrė, kad „Vašingtone neturėtų abejoti“, kad iš Briuselio sulauks atsako. Kaip ten bebūtų, JAV ir Europos blokas „turėtų padaryti viską, ką gali, kad išvengtų tarptautinio prekybos karo“, sakė Vokietijos užsienio reikalų ministras. Jungtinių Valstijų prezidentas D. Trumpas penktadienį atmetė pasaulinę kritiką dėl planų įvesti importo muitus plienui ir aliuminiui ir pareiškė, kad prekybos karai yra naudingi. „Kai šalis (JAV) netenka daugybės milijardų dolerių dėl prekybos su beveik visomis šalimis, su kuriomis prekiauja, prekybos karai yra gerai, ir juos lengva laimėti, – ankstų penktadienio rytą socialiniame tinkle „Twitter“ pareiškė D. Trumpas. – Pavyzdžiui, kai mes netenkame 100 mlrd. JAV dolerių dėl prekybos su tam tikra šalimi ir jie mus apgaudinėja, nebeprekiaukime daugiau ir mes laimėsime. Tai paprasta!“