Ikiteisminio tyrimo veiksmus kartu su prokuratūra atlieka gausios Vilniaus apskrities vyriausiojo policijos komisariato Kriminalinės policijos Organizuotų nusikaltimų tyrimo valdybos pareigūnų pajėgos, rašoma pranešime spaudai. Efektyviai bendradarbiaujant su ikiteisminį tyrimą atliekančiais pareigūnais, surinkti duomenys leidžia pagrįstai manyti, kad vienos akcinės bendrovės direktorius bei akcininkas J. Ž., veikdamas bendrininkų grupėje kartu su sutuoktine ir dukra, iš savanaudiškų paskatų siekdamas pasipelnyti, sukūrė jaunų moterų seksualinio bei kitokio išnaudojimo schemą. Šiuo metu turimais tyrimo duomenimis, įtariamieji dėjo viliojančius darbo skelbimus apie itin gerai mokamą, bet ne intymų, saugų darbą, su galimybe nemokamai išmokti užsienio kalbų ir dalyvauti profesionaliuose šokių mokymuose. Tokie skelbimai dažniausiai sudomindavo jaunas, sunkiai besiverčiančias, neturinčias išsilavinimo, darbo patirties ir įsidarbinimo perspektyvų merginas, kurioms, pasinaudojus jų pažeidžiamumu ir momentine apgaule, buvo įteigiama pasirašyti neva autorines sutartis bei kelių tūkstančių eurų sumos piniginius vekselius – tokia numatoma bauda už pasirašytos sutarties nutraukimą. Merginos taip pat apgaule būdavo įkalbamos pasirašyti dar keliolika vekselių už jų šokių pamokas (suma – daugiau nei 2000 eurų). Pasirašydamos šiuos dokumentus merginos negaudavo paaiškinimo apie tikrąjį jų turinį ir galimus padarinius, negaudavo ir pasirašytų dokumentų kopijų. Taip įtariamieji įgydavo galimybę faktiškai kontroliuoti aukas ir išnaudoti jas priverstiniam darbui atlikti. Pasirašiusios dokumentus merginos, kaip įtariama, buvo verčiamos dirbti sostinės klubuose įtariamųjų nustatytomis alinančiomis sąlygomis ir paklusti reikalavimams teikti įvairias paslaugas: gerti su klubų klientais brangius alkoholinius gėrimus, tenkinti klientų seksualinę aistrą privačiuose kambariuose klubo patalpose ir pan. Įgiję faktinę kontrolę, įtariamieji nuolat baugino ir terorizavo merginas pasirašytais dokumentais, grasino, kad, jei nepaklus, pradės pinigų išieškojimo pagal vekselius procedūras. Tyrimo metu taip pat buvo gauta duomenų, kurie leidžia manyti, kad įtariamasis, veikdamas bendrai su sutuoktine, dar vieną asmenį įbaugino paklusti jų valiai ir pasirašyti notaro patvirtintą dokumentą dėl neva grynais pinigais pasiskolintų iš įtariamųjų 20 000 Eur. Tokiais savo veiksmais bendrovės vadovas J. Ž. įtariamas padaręs nusikalstamą veiką, numatytą LR BK 181 str. 3 d. Šiuo metu oficialiai nukentėjusiais pripažinti 4 asmenys, tačiau, sprendžiant iš turimų duomenų, šios nusikalstamos veikos aukų yra žymiai daugiau. Tyrimo metu J. Ž. taip pat pateikti įtarimai dėl nusikalstamu būdu gauto turto legalizavimo veikiant bendrininkų grupėje: įtariama, kad melagingai nurodydamas apsimestinius sandorius jis organizavo jo vadovaujamos bendrovės lėšų pertvarkymą – finansinės operacijos buvo atliekamos į kitą bendrovę, kurios akcininku jis yra. Šiuo metu šiame ikiteisminiame tyrime įtarimai yra pareikšti 4 asmenis, tačiau tyrimui vadovaujančios prokurorės E. Ignatavičiūtės teigimu, tikėtina, kad įtariamųjų bus daugiau.