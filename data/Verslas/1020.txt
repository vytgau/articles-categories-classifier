„Norfos“ parduotuvė Panevėžyje nuo balandžio 8 d. pirkėjų sekmadieniais lauks nuo 9 val. ryto iki 16 val. popiet. Darbo laiką sekmadieniais 2-3 valandomis trumpina ir dalis kitų, didesnių „Norfos“ parduotuvių. Pasak „Norfos“ savininko, dirbti trumpiau tenka dėl kelių priežasčių, bet pagrindinė, ypač rajonų parduotuvėse, – prekybos alkoholiu apribojimai. „Sekmadieniais tikrai yra tos valandos, kuriomis parduodamas alkoholis, yra padidėjimas bendros apyvartos, ne tik alkoholio, o tomis valandomis, kuriomis neleidžiama alkoholio pardavinėti, yra nukritimas“, – sakė „Norfos mažmenos“ valdybos pirmininkas Dainius Dundulis. Keliolika parduotuvių Panevėžio rajone valdanti bendrovė „Šilažolė“ sekmadienio darbo laiką 6 parduotuvėse sutrumpino nuo vasario, kai pastebėjo mažėjančius pirkėjų srautus. Žmonių parduotuvės paskutinę savaitės dieną laukia iki 18 val. – dviem valandomis trumpiau nei pernai. Bendrovės vadovės teigimu, pradėjus dirbti trumpiau, įtakos nei pardavimams, nei darbuotojų skaičiui kol kas nėra, bet kaimuose, jos teigimu, atsirado daugiau nelegalių alkoholio pardavėjų. „Pirkėjai labai įvairiai reaguoja. Dabar aš manau, kad kaimuose, aplamai pas mus iš visų parduotuvių, tai visos yra kaime ir mažuose kaimuose, tai jeigu anksčiau buvo po vieną pardavimo vietą nelegalią, tai dabar jau žmonės žino, kad galima nueiti pas Petriuką ar Marytę ir net iš tų dviejų išsirinkti, pas ką yra pigiau“, – pasakojo UAB „Šilažolė“ vadovė Vida Audickienė. Didieji prekybininkai kol kas laukia, ką daryti dėl darbo laiko pokyčių. „Maxima“ atstovės teigimu, bendrovė stebi situaciją, o ar ką keis, svarstys pasibaigus pirmajam metų ketvirčiui. „Rimi“ analizuoja pirkėjų srautus ir priimti sprendimus planuoja artimiausiu metu. „Lidl“ sekmadieniais keisti darbo laiko neplanuoja, nes pirkėjų srautas išlieka ir nustojus parduoti alkoholį. Trumpinti darbo laiko neketina ir „Iki“. Tuo metu „Norfos“ vadovas sako, kad po kurio laiko planuoja dar labiau trumpinti parduotuvių darbo laiką. Bet ne iki tiek, kiek Lenkijoje, kur per mėnesį 2 sekmadienius parduotuvės iš viso nedirba. „Apie dar didesnį sutrumpinimą, pamąstymų turime. Dar trumpiau dirbti sekmadieniais. Galbūt nuo 10 iki 7 ar 8, čia turiu omenyje visas parduotuves“, – teigė D. Dundulis. Lenkijoje praėjęs sekmadienis buvo pirmasis iš dviejų per mėnesį, kai nedirbo maisto prekių parduotuvės.