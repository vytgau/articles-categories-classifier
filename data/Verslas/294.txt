Anot ministerijos, sausio-kovo mėnesiais gauta mažiau, nei planuota, pajamų iš akcizų, pridėtinės vertės mokesčio (PVM), tačiau surinkta daugiau gyventojų pajamų mokesčio. Anot pranešimo, prognozuotos bendros biudžetų sausio-kovo mėnesių pajamos - 1,959 mlrd. eurų, faktinės - 1,975 mlrd. eurų. Pasak ministerijos, pajamų surinkimo į valstybės biudžetą planas įvykdytas 99,9 proc., gauta 1,545 mlrd. eurų. Tai yra 1,3 mln. eurų mažiau, nei prognozuota, ir 3,6 mln. eurų (0,2 proc.) daugiau nei praėjusių metų tą patį laikotarpį. Pajamų iš PVM gauta 898,4 mln. eurų - 40,8 mln. eurų (4,8 proc.) daugiau nei pernai tuo pat metu ir 11,5 mln. eurų (1,3 proc.) mažiau, nei prognozuota, dėl atliktų didesnių PVM permokos grąžinimų mokesčių mokėtojams. Už visas akcizines prekes sausio-kovo mėnesiais gauta 319 mln. eurų -0,4 mln. eurų (0,1 proc.) mažiau, nei prognozuota, ir 23,8 mln. eurų (6,9 proc.) mažiau nei pernai tuo pat metu. „Pajamų sumažėjimą, palyginti su praėjusių metų tuo pačiu laikotarpiu, lėmė aukšta palyginamoji praėjusių metų bazė, kuomet prieš akcizų tarifų padidinimą nuo kovo 1 dienos žymiai išaugo alkoholinių gėrimų pardavimų apimtys“, - teigiama ministerijos pranešime. Tuo metu pelno mokesčio įplaukos sudarė 117,9 mln. eurų - 5,2 mln. eurų (4,6 proc.) daugiau nei praėjusių metų sausio-kovo mėnesiais ir 3,5 mln. eurų (2,9 proc.) mažiau, nei prognozuota, dėl kiek didesnių, nei buvo numatyta, pelno mokesčio grąžinimų ir įskaitymų į kitus mokesčius. Gyventojų pajamų mokesčio įplaukos į valstybės biudžetą ir savivaldybių biudžetus sausį - kovą buvo 379,7 mln. eurų - 8,4 mln. eurų (2,3 proc.) didesnės, nei prognozuota. Palyginti su tuo pačiu praėjusių metų laikotarpiu, šio mokesčio pajamų gauta 38,8 mln. eurų (11,4 proc.) daugiau. Patvirtintos 2018 metų valstybės biudžeto pajamos (be ES lėšų) sudaro 6,767 mlrd. eurų, su ES lėšomis - 9,071 mlrd. eurų.