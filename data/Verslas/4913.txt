Liepos pabaigoje vadovauti VMI pradėjo nauja viršininkė Edita Janušienė. Jau netrukus po poros mėnesių du jos pavaduotojai Virginijus Narvilas ir Vytautas Vitkevičius buvo pažeminti pareigose, o Kontrolės departamento direktorius Marius Žemgulis pasitraukė iš pareigų. Tačiau tai tik pirmieji pasikeitimai. Nors VMI paneigė, kad ištisų skyrių darbuotojams buvo įteikti atleidimo lapeliai, tačiau tai netrukus gali nutikti, nes skyriai iš tikrųjų pertvarkomi. VMI atstovė spaudai Rūta Asadauskaitė situaciją pakomentavo taip: „Iki 2018 m. balandžio 3 d. numatoma įgyvendinti VMI struktūros pokyčių projektą. Jo metu bus panaikintas Bendrųjų reikalų departamentas, vietoje jo įsteigiant Administravimo skyrių; panaikintas Viešųjų pirkimų skyrius, o metodinį vadovavimą vykdant viešuosius pirkimus, pirkimų plano sudarymą ir sutarčių vykdymo kontrolės funkcijas perims Strateginio valdymo padalinys. Siekiant optimizuoti VMI veiklą, numatyta atsisakyti 4 vairuotojų pareigybių, nebeliks departamento vadovo ir pavaduotojų pareigybių; taip pat šiame etape bus panaikintos 2 VMI prie FM aukščiausio lygio pavaduotojų bei 2 patarėjų pareigybės. Skaičiuojama, jog įgyvendinus šiuos struktūrinius pokyčius bus sutaupoma apie 100 tūkst. Eur per metus. Šiuo metu nei vienam darbuotojui atleidimo lapelis nėra įteiktas, pokyčiai bus pradėti įgyvendinti tik juos suderinus su Finansų ministerija.“ Rugpjūtį interviu DELFI VMI viršininkė E. Janušienė neslėpė, kad pokyčių bus ir daugiau: „Dabar pradėjome rengtis tam tikriems struktūriniams pokyčiams. Tikrai ką matau – iš dabartinių 5 VMI juridinių asmenų apskrityse padaryti 1 juridinį asmenį. Iš karto darysime vieną juridinį, nors dar prieš daugelį metų svarstyti 3. Galbūt toks žingsnis žmonėms būtų mažiau skausmingas. Bet kartais sakau, geriau šuniui uodegą iš karto nukirsti, negu kapoti kelis kartus. Tam reikia ir IT sistemų ir kitų pertvarkų – sutvarkysi dabar trims juridiniams asmenims, o po kelių metų vėl reikėtų pertvarkyti vienam.“ Viršininkė pasakojo, kad VMI turi nemažai laisvų etatų – vien centre apie 130 arba apie 10 proc. visų patvirtintų etatų. Panašiai tiek teritoriniuose padaliniuose. Viršininkė tuomet pasakojo, kad naujas kai kurių didžiųjų mokesčių mokėtojų („VP grupės“ ir koncerno „MG Baltic“) tyrimas tęsiamas. Kokia jo eiga ir kada galima tikėtis kokių nors tyrimo rezultatų, kol kas neaišku. Neskaičiuojant teritorinių padalinių, šiuo metu centrinė VMI turi per 1,4 tūkst. darbuotojų. Vidutinė jų alga 1024 Eur per mėnesį.