Tolimesnį sveikatos apsaugos sektoriaus kritimą -1,39 proc. vakar pakurstė Britanijos farmacijos kompanija „GlaxoSmithKline Plc.“, kuri krito -5,52 proc. Nepaisant to, kad kompanijos pajamos praėjusį ketvirtį atitiko lūkesčius, o pelnas 3 proc. viršijo prognozes, farmacininkų vadovas rezultatų pristatymo metu prisidėjo prie konkurentų „Novartis AG“ (-2,82 proc.) užvakar išreiškusių nerimą dėl juntamo generinių vaistų rinkos traukimosi bei konkurencijos augimo, akcentuodamas JAV rinkas bei pranešė, kad ketvirtąjį šių metų ketvirtį turėtų pradėti neigiamai atsispindėti Britanijos išstojimo iš ES įtaka kompanijos veiklos rezultatams. Amerikoje vakar Dow Jones bei S&P 500 indeksai atsitraukė nuo rekordinių aukštumų ir atitinkamai krito -0,48 bei -0,47 proc. „Coca-Cola Co“ (-0,11 proc.) paskelbė kad praėjusio ketvirčio veiklos pajamos dėl vykdomų pertvarkymų gėrimų išpilstymo grandinėje traukėsi 15 proc. lyginant su tuo pačiu laikotarpiu pernai, tačiau 4 proc. viršijo lūkesčius, o kompanijos ketvirčio pelnas augo 38 proc. dėl pakilusių gėrimų kainų ir 2 proc. viršijo prognozes. Kompanija pasidžiaugė augusiais „Sprite“ bei šaltosios arbatos produktų pardavimais Šiaurės Amerikoje, taip pat gerais „Coca-Cola Zero“ pardavimais, nepaisant pakeistos gėrimo formulės JAV. Artimiausiu metu kompanija tikisi performuluoti daugiau nei 500 savo produktų sudėtis, taip siekdama rinkai teikti aukštesnės kokybės produktus. JAV energetikų sektorius vakar traukėsi -0,68 proc., po to kai regione buvo paskelbti savaitiniai naftos rinkos rodikliai. Žaliavinės naftos atsargos praėjusią savaitę augo 856 tūkst. (+0,19 proc.) iki 457,3 mln. barelių, nepaisant to, kad buvo tikimasi atsargų traukimosi. Naftos gavyba, kuri dėl audrų įtakos prieš dvi savaites buvo kritusi iki 3 metų žemumų, praėjusią savaitę atsitiesė 13 proc. iki 9,5 mln. barelių per dieną lygio. Benzino atsargos krito -5,465 mln. barelių (-2,46 proc.), o bendra benzino produktų paklausa per pastarųjų 4 savaičių laikotarpį traukėsi -0,56 proc. Brent rūšies naftos kaina, nepaisant lūkesčių neatitikusių JAV naftos atsargų rodiklių, po naujienų paskelbimo ženklaus pokyčio neužfiksavo ir trečią dieną iš eilės nenutolsta nuo 58,4 JAV dolerių už barelį ribos. Azijos rinkose šiandien investuotojai vertina vietinių kompanijų rezultatus, o dauguma regiono indeksų yra linkę judėti teigiama linkme. 08:34 val. Japonijos NIKKEI 225 fiksavo +0,26 proc. augimą, Kinijos CSI 300 +0,66 proc., o Pietų Korėjos KOSPI traukėsi -0,12 proc. EUR/USD kursas šiandien ryte trečią sesiją iš eilės kyla, rinkoje formuojantis lūkesčiams, kad ECB vadovas M. Draghi po pietų vyksiančio pranešimo metu gali užsiminti apie artėjančią kiekybinio skatinimo politikos pabaigą. Po vakarykščio +0,42 proc. augimo šiandien ryte 08:44 val. šioje valiutų poroje buvo užfiksuotas dar +0,15 proc. augimas iki 1,1831 lygio. Baltijos vertybinių popierių rinkoje vakar buvo sugeneruota 985 tūkst. Eur apyvarta. Vilniaus indeksas augo +0,24 proc., o Rygos ir Talino krito atitinkamai -0,32 ir -0,09 proc. Trečdalį rinkos apyvartos sugeneravę „Šiaulių banko“ akcijos vakar kilo iki rekordinio kainos lygio ties 0,613 Eur kaina (+1,49 proc.). „Harju Elekter“ prekybos metu augo +3,11 proc., po to kai bendrovė vakarykštės prekybos metu paskelbė, kad trečiojo ketvirčio pajamos lyginant su tuo pačiu laikotarpiu pernai augo +65 proc., o grynasis pelnas, nevertinant susijusios bendrovės pardavimo šių metų vasarą augo +18,5 proc. „Olympic Entertainment Group“ šiandien ryte paskelbė, kad nepaisant 7 proc. augusių 9 mėnesių pardavimų, bendrovės grynasis pelnas dėl nutrauktos veiklos Baltarusijoje bei Lenkijoje susitraukė 13,9 proc. iki 21,1 mln. Eur.