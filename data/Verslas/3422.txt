Įžiebus miesto eglę, kurortas alsuoja didžiųjų metų švenčių laukimu. Kol kas Palangoje, Basanavičiaus gatvėje – vos vienas kitas praeivis, tačiau jau Kalėdų išvakarėse laukiama gausių svečių. Švenčių karštligę turizmo informacijos centras sako pajutęs lapkričio pabaigoje. Žmonės aktyviai užsakinėja viešbučius. Daugiausia – lietuviai. „Lietuvaičiai, tie vadinami mūsų emigrantai, kurie vis dėl to dar labai noriai grįžta švęsti švenčių į Lietuvą, kuo mes tikrai džiaugiamės. Jeigu paminėti užsienio valstybių lankytojus, kurie planuoja atvykti šventėm, tarpušvenčiu arba šventiniu laikotarpiu, tai – mūsų kaimyninės šalys“, – pasakojo Palangos turizmo ir informacijos centro direktorė Rasa Kmitienė. Nakvynė šventinę naktį Palangoje kainuoja nuo 70 iki 130 eurų, kai kurie viešbučiai jau nebeturi laisvų vietų. Užsakymus priima ir kavinės bei restoranai, siūlantys nuo išskirtinių šventinių patiekalų iki šventinės programos. „Galima įsigyti, užsisakyti, rezervuoti vietą kavinėje, restorane ir sumokėti ten 20 eurų ir tada rinktis iš meniu bendro šventinio. Ir galima įsigyti visą paketą, kuriame šventinė 3-4 patiekalų vakarienė, gyva muzika, dar kažkokios tai programos dalys ir tai jau yra kaina žymiai aukštesnė. Tai, kainos – nuo 50 iki 150 eurų asmeniui“, – skaičiavo Palangos viešbučių ir restoranų asociacijos prezidentė Ingrida Valaitienė. Pastebima nauja tendencija – vis daugiau poilsiautojų į Palangą atvyksta švęsti Kalėdų, todėl kai kurios kavinės siūlo ne tik šventinę vakarienę, bet ir pasirūpinti patiekalais jūsų stalui namuose. „Kai gyveni tokioj gatvėj, tai yra gatvė – kavinių restoranų ir pėsčiųjų gatvė, tai be abejo norisi išeit pasižiūrėt kaip kas atrodo, kaip kas švenčia, kaip kas ką daro, ir tas šurmulys be abejo traukia“, – sakė palangiškis Raimondas. „Kadangi mes Klaipėdoj gyvenam, tai mum nėra aktualu Palangoj švęsti, norisi kažkur kitur išvažiuot. Nu, į Vilnių, į Kauną pažiūrėti kaip pasipuošę“, – kalbėjo klaipėdietis Vytautas. Pastebima, kad kalėdiniais bei naujametiniais pasiūlymais pajūryje besidomintys poilsiautojai pageidauja ir renginių. O jų kurorte tikrai netrūks visą advento laikotarpį. O tie, kurie į Palangą atvyks tik Naujųjų nakčiai į koncertą ar pasigrožėti šventiniu fejerverku nuo jūros tilto, teigiama, taip pat ras kur užsukti ir išgerti karštos arbatos.