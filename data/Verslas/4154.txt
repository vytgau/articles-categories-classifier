Išplatintame laiške teigiama, kad, priėmus įstatymo projektą, kuriuo būtų padidinta akcizo dyzelinui kaina, Lenkijoje degalai taptų pigesni. Tokiais atvejais tranzitiniai Latvijos, Estijos bei Lietuvos vežėjai degalus piltųsi jau ne Lietuvoje, o Lenkijoje. Lietuvos verslo atstovų nuomone, šiuo metu esanti degalų politika Lietuvoje itin palanki šalies biudžetui, nes pritraukia ir tranzitinius automobilius piltis dyzeliną Lietuvoje. Visa tai, - teigiama Premjerui adresuotame laiške, - patvirtina surenkamo akcizo už dyzeliną didėjimo tendencija. Pagal preliminarius 2017 metų sausio-rugpjūčio mėnesių akcizais apmokestinamų prekių duomenis, dyzelino pardavimai paaugo 8,2 proc., jeigu lygintume su analogišku periodu pernai. Lietuvos vežėjų pateiktais duomenimis, Estijos ir Latvijos tranzitiniai krovininiai automobiliai, vykdami į ES šalis, nemažai pigesnio nei jų šalyse dyzelino įsipila Lietuvoje. Jei aplinkinėse šalyse dyzelino akcizas didėtų, o Lietuvoje nesikeistų, tai pritrauktų dar daugiau užsienio vežėjų piltis degalus Lietuvoje. Lietuvos verslininkams atstovaujančių organizacijų laiške pabrėžiama, kad šiuo metu dyzelino pardavimai Lietuvoje auga, didžiąja dalimi, dėl tranzitinio krovininio transporto vartojimo apimčių augimo, o ne dėl vidaus vartojimo. Rinkos dalyvių duomenimis, tranzitiniam krovininiam transportui tenka ne mažiau kaip 20 proc. viso Lietuvoje parduoto kelių transporto dyzelino. „Vien iš Rusijos vilkikų tranzitinių srautų šiuo metu valstybė gauna dideles pajamas - Lietuvos-Lenkijos pasienyje pasipildo degalų atsargas tolimesnei kelionei į Europą, kur degalai brangesni. Pabrangus dyzelinui Rusijos tranzitiniai vilkikai, vykdami į ES per Lietuvą ir atgal, degalus pilsis Lenkijoje, bus prarandami milijonai eurų mokesčių“, - akcentuoja Lietuvos verslo atstovai. Kartu jie pabrėžia, kad jei vis dėlto vežėjas, turintis 100 krovininių automobilių, ryžtųsi pilti brangesnius degalus Lietuvoje, o ne Lenkijoje, dėl akcizo pabrangimo dyzelinas jam pabrangtų 70 000 eurų per metus. Maždaug tiek, vežėjų nuomone, kainuoja naujas vilkikas. Premjerui adresuotame laiške primenami ankstesni didinto akcizo dyzelinui padariniai, kai 2008 m. padidinus akcizo tarifą dyzelinui, Lietuvos - Lenkijos pasienio degalinėse dyzelino pardavimai sumažėjo iki 50 proc., o „šešėlinė“ degalų rinka, pagal Lietuvos naftos produktų prekybos įmonių asociacijos duomenis, padidėjo iki 30 proc. Šiuo metu vieno litro dyzelino kaina Lietuvoje yra 1,056 euro, Latvijoje - 1,07 euro, Estijoje - 1,209 euro, Lenkijoje - 1,06 euro. Pabrangus degalams, ir šie krovininiai tranzitiniai automobiliai pradėtų pilti dyzeliną Lenkijoje dėl ten didesnio grąžintino PVM ir pigesnės galutinės dyzelino kainos. S. Skverneliui skirtą laišką pasirašė Lietuvos nacionalinė vežėjų automobiliais asociacija „Linava“, Lietuvos darbdavių konfederacija, Lietuvos pramonininkų konfederacija, Lietuvos verslo konfederacija ir Lietuvos naftos produktų prekybos įmonių asociacija.