Iki šiol sostinėje nekilnojamojo turto vystytojams buvo nustatytas tik minimalus automobilių stovėjimo vietų skaičius. Pasak Miesto plėtros departamento direktoriaus Mindaugo Pakalnio, kartu su „statyk ir važiuok“ aikštelių įrengimu ši priemonė skirta mažinti automobilių skaičių miesto centre, taip pat skatinti naudojimąsi viešuoju transportu. „Iki šiol turėjome reglamentą, kad būtų padaryta „ne mažiau nei“, nuo šiol turėsime dvigubą reglamentavimą – reikės įrengti „ne mažiau nei“, taip pat ir ne daugiau, nei tam tikrą skaičių stovėjimo vietų miesto centrinėje dalyje. Nekilnojamojo turto vystytojams neleidžiame statyti tiek, kiek jie norėtų, nes dabar jie konkuruoja, kas pasiūlys būsto savininkui geresnį parkavimą ir visi tuos parkingus vis tiek stato. Bet mes norime mažinti stovėjimo vietų centre“, – BNS sakė M. Pakalnis. Taryba trečiadienį patvirtino iš viso 4 zonas, kuriose nustatyti koeficientai – kiek mažiausiai ar daugiausiai automobilių parkavimo vietų turės įrengti objekto statytojas. Pavyzdžiui, sostinės Senamiesčio 1-ojoje zonoje patvirtintas 0,25 minimalus ir 0,5 maksimalus koeficientas, t.y. čia statomam 100 kvadratinių metrų biurui ar keturiems butams statytojas privalės įrengti mažiausiai vieną parkavimo vietą, o daugiausiai – dvi vietas. Vilniaus miegamuosiuose rajonuose tokios lubos nenustatytos – čia bus galima įrengti maksimalų parkavimo vietų skaičių, o statytojas vietą automobiliui privalės užtikrinti kiekvienam butui ar biuro patalpai. M. Pakalnis sako, kad statytojams yra palikta galimybė ir įsirengti dar mažiau vietų, už tai papildomai sumokant savivaldybei – savo ruožtu savivaldybė įrengtų dviračių, pėsčiųjų takų ar elektromobiliams skirtą infrastruktūrą. Savivaldybė pateikia panašius pavyzdžius ir kituose Europos didmiesčiuose, pavyzdžiui, Ciuricho centre, anot pranešimo, automobilių stovėjimo vietų skaičius nedidinamas jau beveik 30 metų, Edinburge sumažinus stovėjimo vietų naudojimasis viešuoju transportu per penkerius metus išaugo ketvirtadaliu.