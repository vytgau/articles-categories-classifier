„Buvo apie 10 beveik identiškų konkursų, tačiau skundėme tik vieną jų – žyminis mokestis labai kanda. Tiesiog numojome ranka ir teisybės nebeieškojome. Kiek žinau, ir kai kurios kitos įmonės elgiasi panašiai“, – VŽ sakė kelių ženklinimo paslaugas teikiančios bendrovės „Maniga“ vadovas Marius Kašėta. Advokatų kontoros „Ellex Valiūnas" partnerė Laura Ziferman teigia, kad padidėjus žyminiam mokesčiui pernai antrąjį pusmetį bylų skaičius dėl viešųjų pirkimų sumažėjo beveik trečdaliu, bet mokesčio padidinimas nepasiekęs deklaruoto tikslo – sumažinti nepagrįstų, piktybinių ieškinių skaičių. Dienraščio teigimu, nuo praėjusių metų liepos 1 dienos ieškovei byloje dėl supaprastintų viešųjų pirkimų tenka mokėti 1–2 tūkst. eurų, o dėl didesnės vertės tarptautinių viešųjų pirkimų – dar didesnį žyminį mokestį, kuris grąžinamas tik laimėjus bylą. Ligi tol šis mokestis buvo vienodas ir siekė 289 eurų.