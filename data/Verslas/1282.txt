Bendrovė per „Nasdaq“ Vilniaus biržą pranešė nusprendusi nutraukti įmonės pirkimo sandorį, o bendradarbiavimą su „Arginta Engineering“ dėl technologijų kūrimo ketina vykdyti sutartiniu pagrindu. „Papildomai įvertinę įmonės strategines vystymo kryptis, nusprendėme, kad optimaliausias inovatyvių ekologinio ūkininkavimo technologijų kūrimo būdas šiame etape yra kontraktais paremtas bendradarbiavimas su įvairiomis profesionaliomis inžinerijos kompanijomis, tarp jų ir su „Arginta Engineering“, – pranešime sakė „Auga group“ vadovas Linas Bulzgys. Sandorio nutraukimo susitarimas pasirašytas trečiadienį, pagal jį „Auga Group“ iki šių metų pabaigos turės sumokėti 715 tūkst. eurų sutarties nutraukimo mokestį. Apie 6,4 mln. eurų vertės sandorį pranešta sausio pabaigoje. „Arginta Engineering“ akcijas valdo „Arginta Group“, Giedrius Valuckas ir Regina Jaskelevičienė. „Arginta Group“ akcininkai yra Irena Mrazauskienė, Gintautas Kvietkauskas ir Artūras Mrazauskas. „Auga group“ vasarį už 2,4 mln. eurų įsigijo žemės ūkio bendrovę „Raseinių Agra“, sausio pabaigoje – už 1,38 mln. eurų įsigijo bankrutuojančias Vokietijos žemės ūkio bendrovės „KTG Agrar“ įmones Lietuvoje. Įmonių grupė praėjusiais metais gavo 48,784 mln. eurų neaudituotų konsoliduotų pajamų – 23,1 proc. daugiau nei 2016 metais, kai jos buvo 39,63 mln. eurų. Bendrovės grynasis pelnas per metus išaugo 2,2 karto iki 4,741 mln. eurų. 88,13 proc. „Auga group“ akcijų priklauso K. Juščiaus valdomai „Baltic Champs“, dar 5,83 proc. – „Multi Asset Selection Fund“. „Auga Group“ akcijos kotiruojamos Vilniaus biržos Papildomajame prekybos sąraše ir Varšuvos vertybinių popierių biržoje.