Šiuo susitarimu siekiama paremti abiejų šalių siekius skatinti inovacijas finansų sektoriuje, taip pat sukurti palankią aplinką finansinių technologijų įmonėms. Pranešime rašoma, kad tai leis abiem šalims vykdyti bendrus inovacijų projektus, dalytis informacija apie naujas rinkos tendencijas, o finansinių technologijų įmonėms, planuojančioms plėtrą viena kitos rinkose, naudotis viena kitos paslaugomis. Pranešime taip pat teigiama, kad tai sustiprins priežiūros institucijų ryšius, atvers kelius bendriems inovacijų projektams, o finansinių technologijų įmonės paprasčiau gaus informaciją ir konsultacijas apie veiklą šiose šalyse. „Šis susitarimas sutvirtins Lietuvos ir Singapūro ryšius šioje srityje ir skatins abiejų finansinių technologijų įmonių augimą“, - pranešime cituojamas Lietuvos banko valdybos narys Marius Jurgilas. Pasak M. Jurgilo, inovatyviems lietuviškiems finansų sektoriaus verslams atsiveria koridorius į Pietryčių Azijos rinką, nes Singapūro priežiūros institucijoje jie gaus visapusišką pagalbą ir konsultacijas dėl veikimo toje rinkoje. „Susitarimas su Lietuvos banku leidžia Singapūro ir Lietuvos įmonėms plėstis už savo rinkų ribų ir abiem šalims lengviau keistis didesniu informacijos kiekiu“, - sako vyriausiasis Singapūro centrinio banko finansinių technologijų pareigūnas Sopnendas Mohantis. Susitarimas pasirašytas konferencijos „Money20/20 Asia“, vykstančios 2018 m. kovo 13-15 d. Singapūre, metu.