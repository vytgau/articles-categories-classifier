Didžiulis „taikos deimantas“, kurį Siera Leonės vyriausybė pateikė parduoti aukcione, pirmadienį Niujorke buvo nupirktas už 6,5 mln. dolerių (5,5 mln. eurų). Šių metų kovą šalies rytuose rastas 709 karatų sąnašinės kilmės akmuo yra didžiausias per beveik pusę amžiaus Siera Leonėje atrastas deimantas. Ekspertų nuomone, didžiausių kada nors pasaulyje atrastų deimantų jis yra kažkur tarp 10-ojo ir 15-ojo. Evangelikų pastoriaus Emmanuelio Momoh vadovaujamos kompanijos rastas „taikos deimantas“ buvo atiduotas vyriausybei, viliantis, kad tokiu būdu jį pardavus daugiau pelno ir vystymo potencialo liks Siera Leonėje. Deimantą nupirko britų juvelyras Laurence'as Graffas, pranešė Martinas Rapaportas, kurio grupė surengė aukcioną. Vyriausybė tikėjosi gauti maždaug 7 mln. dolerių. „Galbūt turime reikalą su skaidrumo kaina“, – sakė M. Rapaportas. Neteisėta kasyba ir prekyba vadinamaisiais kruvinaisiais deimantais kėlė didelę nesantaiką daugelyje Afrikos valstybių, įskaitant Siera Leonę. Lūkesčiai šioje šalyje buvo labai dideli, tad kaina galėjo pasirodyti nuvilianti. Turgaus prekeivis Gibrilas Sesay sakė norintis, kad vyriausybė už aukcione gautus pinigus užtikrintų „vandenį, elektrą ir gerus kelius liaudžiai“.