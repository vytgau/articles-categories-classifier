„S&P 500“ krito ketvirtą prekybos sesiją iš eilės – kol kas tai ilgiausiai trukęs nuosmukis šiais metais. Naujai registruotų bedarbių skaičius daugmaž atitiko lūkesčius, o „Empire Manufacturing“ indeksas buvo gerokai didesnis nei prognozuota. Neabejojama, kad kitą savaitę bazinių palūkanų normų intervalas bus pakeltas iki 1,5-1,75 procento. Svarbiausias klausimas prieš trečiadienį vyksiantį posėdį – ar FED nariai po pastaruoju metu paskelbtų gerų darbo rinkos duomenų, šiais metais tikisi daugiau palūkanų normų kėlimų nei iki šiol. Spaudoje vakar pasirodė pranešimų, kad D. Trumpas planuoja pakeisti savo patarėją nacionalinio saugumo klausimais H. R. McMaster. Nesibaigiančią personalo kaitą Baltųjų rūmų administracijoje investuotojai vertina kaip padidėjusios politinės rizikos ženklą. Baltijos šalių biržose prekyba buvo pasyvi. 100 tūkst. eurų apyvartą viršijo tik „Tallink Grupp“ – bendrovės akcijų perleista už 130,2 tūkst. eurų, kaina pakilo 0,81 proc., iki 1,235 euro už akciją. Skirtingai nei per paskutines keletą dienų, nebuvo sudaryta stambių tiesioginių sandorių „Tallink Grupp“ akcijomis, todėl bendra trijų biržų apyvarta tesiekė 562,2 tūkst. eurų, OMXB indeksas ūgtelėjo 0,38 procento.