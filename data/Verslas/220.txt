Paklausą doleriui stiprina pakilę JAV obligacijų pajamingumai (10-ies metų vyriausybės vertybinių popierių pajamingumas šiuo metu yra šiek tiek mažiau nei 3 procentai). Didžiosios Britanijos svaro kursas dolerio atžvilgiu krito penktą prekybos sesiją iš eilės (-0,43 proc.), premjerei Th. May stengiantis numalšinti maištą savo pačios kabinete. Dalis Konservatorių partijos narių reiškia nepasitenkinimą, nes jų manymu, vyriausybė rengiasi palikti Jungtinę Karalystę ES muitų sąjungos dalimi. Europos akcijų biržose vakar vyravo nuosaikus optimizmas („Stoxx Europe 600“ +0,35 proc.), JAV indeksai neįgavo aiškios krypties („S&P 500“ +0,01 proc., „Dow Jones“ -0,06 procento). Aliuminio kaina nukrito 7,05 proc., JAV sušvelninus savo poziciją dėl sankcijų Rusijos bendrovei „Rusal“. Bendrovės akcijų kaina Honkongo biržoje šįryt šoktelėjo daugiau nei 35 procentais. Savaitės pradžioje smuktelėjo visi trys Baltijos šalių indeksai (OMXV -0,20 proc., OMXT -0,06 proc., OMXR -0,27 procento).. Pagal sandorių skaičių (51) niekas nepralenkė „Tallinna Kaubamaja Grupp“, estų mažmenininkės akcijų kaina sumažėjo 0,63 proc., iki 9,54 euro. Kainos pokyčiu išsiskyrė „SAF Technika“ – bendrovės akcijos pabrango 4,67 proc., nors jokių naujienų per biržą nebuvo išplatinta. Tiesa, apyvarta nebuvo didelė – akcijų perleista už 9,1 tūkst. eurų. Šįryt pirmojo 2018 m. ketvirčio rezultatus paskelbė „LHV Group“. Per pirmuosius tris š. m. mėnesius grupės pajamos paaugo 25 proc. – iki 10.2 mln. eurų, bet grynasis pelnas susitraukė nuo 5,1 iki 4,3 mln. eurų.