„Jeigu kalbėtume apie minimalios algos augimą, ji didės nuosekliai – apie 5 procentus. Tai tikrai nuoseklus augimas palyginti su ankstesniais metais (...) Negalime pasakyti, kad MMA nereikia kelti. Sutarėme Trišalėje taryboje, kad tai nebūtų politinis sprendimas ir minimalios algos dydis būtų siejamas su vidutiniu darbo užmokesčiu ir neviršytų 50 procentų. Dabar mes tas ribas pasieksime ir tai atitiks daugumos valstybių rodiklius. Tai tikrai čia nematau grėsmės“, – LRT radijui antradienį kalbėjo premjeras S. Skvernelis. Pirmadienį darbą baigusi Tarptautinio valiutos fondo (TVF) misija perspėjo Lietuvos Vyriausybę, kad tolesnis MMA didinimas gali pakenkti šalies konkurencingumui. TVF ekspertų teigimu, Lietuva turėtų mažiau apmokestinti darbą, o daugiau - kapitalą bei turtą, taip pat gerinti mokesčių surinkimą. Spalį Vyriausybė pritarė, kad MMA nuo kitų metų didės 20 eurų iki 400 eurų. Pastarąjį kartą minimalus atlyginimas didėjo pernai liepą – tuomet jis augo iki 380 eurų.