Platesnio pobūdžio indeksas „S&P 500“ svyravimų kupinos sesijos pabaigoje sumažėjo, nors didžiąją sesijos dalį buvo teigiamoje teritorijoje. Pirmadienį indeksas pademonstravo didžiausią per daugiau nei šešerius metus vienos dienos nuosmukį. Didžiųjų bendrovių indeksas „Dow Jones Industrial Average“ smuktelėjo 0,08 proc., iki 24 893,35 punkto, „S&P 500„sumažėjo 0,50 proc., iki 2 681,66 punkto, o „Nasdaq Composite“, kurio didžiąją dalį sudaro aukštųjų technologijų įmonės, neteko 0,9 proc. ir siekė 7 051,98 punkto. Technologijų sektorius neteko 1,4 proc., „Apple “ akcijų vertė krito 2,1 proc. Tuo tarpu energetikos indeksas neteko 1,7 proc., smukus naftos kainoms. Rinką palaikė pabrangusios pramonės bei finansinių bendrovių akcijos. Investuotojai mėgina suprasti, ar ryškūs akcijų vertės svyravimai reikia daug didesnio smukimo pradžią ar tik atokvėpį prieš grįžtant augimo tendencijai. Rinkos nuosmukį paskatino susirūpinimas dėl JAV valstybinių obligacijų pajamingumo augimo ir paspartėjusios infliacijos. Penktadienį paskelbta šalies darbo statistika išprovokavo nerimą dėl galimo spartesnio Federalinio atsargų banko (FED) palūkanų kėlimo. „Snap“, į jaunimą orientuoto socialinio tinklo „Snapchat“ savininkės, akcijos pašoko 47,6 proc. po to, kai bendrovė pranešė apie išaugusį vartotojų skaičių ir padidėjusias ketvirtines pajamas.