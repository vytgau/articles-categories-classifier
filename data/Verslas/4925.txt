Kaip DELFI informavo „Lietuvos geležinkelių“ komunikacijos vadovas Mantas Dubauskas, sutartis sudaryta 2016 metų birželį, t.y. prieš pasikeičiant valstybės valdomos įmonės vadovybei. „2016 metų pavasarį atliktas rinkos kainų tyrimas tiesiogiai apklausiant tris tarptautines advokatų kontoras, įsikūrusias Briuselyje ir turinčias patirties atstovauti ūkio subjektams, visų pirma, geležinkelių transporto įmones, ginčijant Europos Komisijos priimtus sprendimus. Po apklausos pasirinkta „Linklaters LLP“, – sakė jis. M. Dubauskas paaiškino, kad šiuo metu išnaudota mažesnė 800 tūkst. eurų dalis. „Apie tolesnį bendradarbiavimą su teisininkų kontoromis galėsime komentuoti tada, kai bus priimtas sprendimas dėl Europos Komisijos sprendimo skundimo arba neskundimo“, – nurodė geležinkelių atstovas. Jis pridūrė, kad Lietuvoje „Lietuvos geležinkeliai“ dirbo su „Cobalt“ advokatų kontora. DELFI primena, kad praėjusią savaitę Europos Komisija (EK) už 2008 metais išardytus bėgius nuo Mažeikių iki Rengės ir taip apribotos konkurencijos „Lietuvos geležinkeliams“ skyrė 27,873 mln. eurų baudą. Už konkurencijos politiką atsakinga Komisijos narė Margrethe Vestager spalio 2 dieną pareiškė: „Lietuvos geležinkeliai“ pasinaudojo turima nacionalinės geležinkelių infrastruktūros kontrole, kad galėtų sutrukdyti geležinkelių transporto rinkoje veikiantiems konkurentams. Europos Sąjungai reikalinga tinkamai veikianti krovinių vežimo geležinkeliais rinka. Tai, kad, siekdama apsisaugoti nuo konkurencijos, įmonė išardo viešąją geležinkelių infrastruktūrą, neturi precedento ir yra nepriimtina.“ „Lietuvos geležinkelių“ generalinis direktorius Mantas Bartuška po EK sprendimo teigė, kad įmonė jį detaliai išnagrinės ir tik tada apsispręs kaip elgtis. EK suteikė „Lietuvos geležinkeliams“ tris mėnesius pateikti EK veiksmų planą, kaip ištaisyti padėtį. Be to, per 2 mėnesius EK sprendimas gali būti apskųstas ES Bendrajam Teismui. „Linklaters“ internetinėje svetainėje teigiama, kad įmonė 2017 balandį veikė 20 pasaulio šalių, turėjo 29 biurus, 480 partnerių, 2 302 advokatus, o bendras darbuotojų skaičius siekė 5 225.