„Už tokią įdomią apskaitą, kurią jūs pademonstravote aiškinamajame rašte ir už tokį atskaitos tašką, nuo kurio neva pagerinote rezultatą vienu procentiniu punktu, kad galėtumėte išjungti išlaidų augimo taisyklę, tai įmonės, kurios moka mokesčius, jeigu jos taip mokesčių bazę pasiskaičiuotų, veikiausiai gautų net apgaulingos apskaitos titulą“, - ketvirtadienį Seime finansų ministrui pristatant kitų metų biudžetą, pareiškė I. Šimonytė. „Kokiu teisiniu pagrindu jūs iš tikrųjų pasitvirtinote skaičiavimą nuo realiai neegzistuojančio skaičiaus ar bent jau skaičiaus, kuris šiandien neturi jokios prasmės, nes jūs šiandien žinote, kad šių metų biudžetas bus artimas subalansuotam arba net šiek tiek perteklinis“, - klausė ji. V. Šapoka tikino, kad formuojant biudžetą, remtasi ta pačia metodologija, kurią naudoja ir EK. „Užšaldymas tam, kad būtų galima planuoti biudžetą, jis daromas visada ir iš esmės visose šalyse, nes jeigu mes sektume kiekvieną skaičių, kaip jis keičiasi kas dieną, tikrai neturėtume apskaitos taško“, - Seime teigė jis. Pasak ministro, priimant šį sprendimą, konsultuotasi su EK. Pristatydamas biudžeto projektą, V. Šapoka aiškino, kad jis pirmą kartą planuojamas perteklinis, nes ekonomika šyla ir reikia kaupti rezervus mažiau palankiems ekonomikos laikotarpiams. 2018 metų biudžeto projekte numatytas valdžios sektoriaus balanso perviršis sieks 0,6 proc. bendrojo vidaus produkto - tai sudarytų apie 240,7 mln. eurų. Biudžeto pajamos kitais metais sieks 16,082 mlrd. eurų, išlaidos - 15,839 mlrd. eurų.