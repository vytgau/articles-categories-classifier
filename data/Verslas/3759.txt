Šiuo metu aktyviai yra tikrinami bendrovės nuotekų tvarkymo tinklai. Tikrinant tinklų sandarumą, pasirinktos gatvės atkarpoje į nuotekų tvarkymo tinklus ventiliatoriumi pučiami specialūs žmonėms ir aplinkai nekenksmingi dūmai, rašoma pranešime spaudai. Dūmai sklaidosi vamzdyne ir kyla pro atviras angas (šulinių liukus, paviršinių nuotekų groteles, namų lietvamzdžius, netinkamai prijungtus vidaus tinklus voniose ar tualetuose), taip išduoda ir neteisėtai prijungtus tinklus. „Siekiame išsiaiškinti tikrąjį klientų skaičių, padėti dėl įvairių priežasčių savavališkai prisijungusiems gyventojams tapti teisėtais klientais. Ir nors neturime tikslo bausti, tačiau profilaktinių savo tinklų patikrinimų nestabdome. Teisės aktų numatyta tvarka nustatytiems pažeidėjams yra taikomos sankcijos“, – sako laikinai einantis „Vilniaus vandenų“ generalinio direktoriaus pareigas Virgilijus Žukauskas. Šiuo metu apie savavališką prisijungimą prie centralizuotai tvarkomų tinklų yra pranešę kelios dešimtys vilniečių. Pasinaudoti galimybe nebaudžiamam pranešti apie neteisėtą naudojimąsi „Vilniaus vandenų“ paslaugomis gyventojai gali iki kitų metų sausio 31 dienos. Tam jie kviečiami atvykti į klientų aptarnavimo skyrius arba atsiųsti užpildytą įmonės interneto svetainėje pateiktą prašymą. Šiems klientams nebus taikomos sankcijos, jie galės iškart teisėtai naudotis paslaugomis, gaus visą reikalingą įmonės specialistų pagalbą, o būtinus dokumentus galės susitvarkyti per metus. Pamatyti, kaip „Vilniaus vandenų“ darbuotojai vykto profilaktinį patikrinimą ir nustato nelegaliai prijungtus paviršinių (lietaus) nuotekų tinklus, galite pamatyti vaizdo įraše.