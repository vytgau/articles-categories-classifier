Finansų ministras Vilius Šapoka mano, kad kuo sparčiau vyks daugiabučių renovacija, tuo greičiau bus vėl diskutuojama, ar atsisakyti sumažinto tarifo šildymui. Premjeras Saulius Skvernelis yra teigęs, kad tokia PVM lengvata nėra socialiai teisinga, nes taikoma ir tiems, kurie turi didelės vertės nekilnojamojo turto, erdvius ir prabangius butus, tačiau ja nesinaudoja gyvenantieji privačiuose namuose ir šildantys juos dujomis ar malkomis. Per pataisų svarstymą Seimas pasipriešino, kad nuo sausio analogiška PVM lengvata būtų taikoma ir gyventojams, kurie šildosi namus kitomis kuro rūšimis. Dėl 9 proc. PVM tarifo šildymui 2018 metais į biudžetą nebus gauta 47 mln. eurų pajamų.