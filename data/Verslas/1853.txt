„Geresnius rezultatus lėmė tai, kad surinkta daugiau valstybinio socialinio draudimo įmokų. Pirminiais duomenimis, 2017 metais „Sodros“ įplaukos siekė 3,866 mlrd. eurų – 92,5 mln. eurų daugiau, nei planuota, ir 355 mln. eurų daugiau nei 2016 metais“, – teigiama „Sodros“ pranešime. „Sodros“ išlaidos pernai padidėjo 225 mln. eurų, iki 3,742 mlrd. eurų. Daugiausiai išaugo išlaidos pernai spalį 5 proc. padidintoms pensijoms – 156 mln. eurų. Pernai iš viso „Sodra“ surinko apie 10 proc. daugiau socialinio draudimo įmokų, atitinkamai skyrė ir daugiau įvairių išmokų. Motinystės, tėvystės, vaiko priežiūros išmokoms skirta 30,2 mln. eurų daugiau, ligos išmokoms – beveik 23 mln. eurų daugiau nei 2016-aisiais. Šių socialinio draudimo išmokų sumos pernai augo maždaug dešimtadaliu. „Pernai apie 12 tūkst. padidėjęs dirbančiųjų skaičius ir gana žymiai padidėjusi vidutinė alga lėmė, kad darbdaviai ir jų darbuotojai sumokėjo daugiau socialinio draudimo įmokų“, – pranešime teigia „Sodros“ vadovas Mindaugas Sinkevičius. Numatyta, kad šiemet „Sodros“ pajamos sieks 4,25 mlrd. eurų. Šiemet „Sodra“ planuoja apdraustiesiems išmokėti kiek daugiau nei 4 mlrd. eurų įvairių išmokų ir pensijų. Prognozuojama, kad metų gale pajamos viršys išlaidas 240 mln. eurų. Pernai Lietuvoje buvo apie 1,4 mln. gyventojų, mokėjusių socialinio draudimo įmokas. Didžioji dalis „Sodros“ biudžeto teko senatvės, netekto darbingumo (neįgalumo), našlių, našlaičių išmokoms ir pensijoms. Pensijų socialinio draudimo įmokų gyventojai pernai sumokėjo 3,265 mlrd. eurų. Kitas įplaukas sudarė ligos, motinystės, nedarbo socialinio draudimo įmokos ir kitos pajamos. Praėjusių metų gruodį „Sodros“ senatvės pensijas gavo 592 tūkst. žmonių, o netekto darbingumo – 146 tūkst. Tai šiek tiek mažiau nei 2016 metais. Vidutinė senatvės pensija pernai gruodį sudarė 287 eurus ir buvo beveik 32 eurais didesnė nei prieš metus. Pensininkams iš viso išmokėta 2,7 mlrd. eurų. Iš jų didžiąją dalį – 2 mlrd. eurų – sudarė senatvės pensijos. Preliminariais duomenimis, pernai ligos socialiniam draudimui gyventojai įmokėjo 143,1 mln. eurų, o išmokos siekė 256,4 mln. eurų ir viršijo įmokas daugiau nei 100 mln. eurų. Iš viso gyventojams per metus skirta apie 850 tūkst. ligos išmokų susirgus. Vidutinė ligos išmoka siekė 25 eurus už dieną, o vidutinė ligos trukmė – 12,2 dienos. Motinystės, tėvystės, vaiko priežiūros išmokoms skirta 286,6 mln. eurų – 24 mln. Daugiau, nei sumokėta motinystės socialinio draudimo įmokų. Beveik 43 tūkst. tėvų gavo vaiko priežiūros išmokas, o vidutinė išmoka siekė 375 eurus per mėnesį.