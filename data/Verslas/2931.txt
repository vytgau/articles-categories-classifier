Ministerijos darbo grupės parengtas pertvarkos planas turėjo būti svarstomas paskutiniame praėjusių metų ministrų kabineto pasitarime, tačiau jis buvo atidėtas. Siūloma 5 Susisiekimo ministerijai pavaldžias valstybės įmones „Oro navigacija“, Lietuvos oro uostai, Klaipėdos jūrų uosto direkcija, Vidaus vandenų kelių direkcija ir „Kelių priežiūra“ iki šių metų pabaigos pertvarkyti į akcines bendroves, o Finansų ministerijos valdomą Turto banką iki 2024 metų pabaigos – pertvarkyti į uždarąją akcinę bendrovę. Krašto apsaugos ministeriją siūloma įpareigoti iki liepos pateikti valstybės įmonės „Infostruktūra“ pertvarkos planą, o tokį pat valstybės įmonės „Mūsų amatai“ pertvarkos planą iki 2019 metų kovo turės parengti ir Teisingumo ministerija. Dėl Finansų ministerijai pavaldžių „Indėlių ir investicijų draudimo“ ir Lietuvos prabavimo rūmų siūloma iki birželio įsteigti naujas viešąsias įstaigas ir joms perduoti įmonių funkcijas, o įmones iki metų pabaigos likviduoti. Iki rugsėjo taip pat turėtų būtų įsteigta nauja viešoji įstaiga, ji perimtų numatomų likviduoti Energetikos agentūros bei Lietuvos naftos produktų agentūros funkcijas. Radioaktyviųjų atliekų tvarkymo agentūra turėtų būti prijungta prie Ignalinos atominės elektrinės. Naujai viešajai įstaigai siūloma perduoti ir Statybos produkcijos sertifikavimo centro funkcijas, o vėliau jį pertvarkyti į uždarąją akcinę bendrovę. Kultūros ministerijai pavaldžią valstybės įmonę „Lietuvos paminklai“ siūloma pertvarkyti į biudžetinę įstaigą Kultūros infrastruktūros centras „Lietuvos paminklai“. Iki gegužės nauja viešoji įstaiga turėtų perimti ir Lietuvos žemės ūkio ir maisto produktų rinkos reguliavimo agentūros funkcijas, vėliau agentūra būtų likviduota. Siūloma sujungti valstybės įmones „Pieno tyrimas“ ir „Gyvulių produktyvumo kontrolė“, Žemės ūkio informacijos ir kaimo verslo centrą bei Distancinių turimų ir geoinformatikos centrą „Gis-centras“, o Valstybės žemės fondą pertvarkyti į uždarąją akcinę bendrovę. Vyriausybė netrukus taip pat turėtų nuspręsti dėl valstybės valdomų įmonių privatizavimo. Ūkio ministras Virginijus Sinkevičius gruodį BNS teigė, kad daugumą darbo grupės pasiūlymų dėl įmonių privatizavimo, įskaitant „Epso-G“, „Litexpo“, Lietuvos paštą, kai kurias „Lietuvos energijos“ ir „Lietuvos geležinkelių“ antrines įmones, ketinama atmesti. Tačiau, pasak jo, bus siūloma privatizuoti bendroves „Būsto paskolų draudimas“, „Problematika“ ir „Detonas“. Ūkio ministerijos darbo grupė atliko 78 valstybės valdomų įmonių vertinimą. Iš šių bendrovių 11 kelių priežiūros įmonių jau apjungtos į vieną įmonę, į vieną jungiamos ir miškų urėdijos, todėl Vyriausybė turi nuspręsti dėl 26 įmonių ateities.