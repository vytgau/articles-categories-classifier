„Šiaulių energija“ skelbia šilumą sausį parduosianti po 4,37 cento (be PVM) už kilovatvalandę, arba 0,2 proc. pigiau nei gruodį. Tai - mažiausia šilumos kaina tarp didmiesčių. Bendrovės atstovė spaudai Marina Visockienė gruodžio pabaigoje „Žinių radijui“ sakė, kad šilumos kaina sumažėjo dėl atpigusio biokuro. Tačiau Kainų komisijos narys Donatas Jasas teigia, kad mažoms kainoms Šiauliuose įtaką daro ir kiti veiksniai - „Šiaulių energijos“ gauta parama įrenginių statybai, jos gaminama ir didesne nei rinkos kaina parduodama elektros energija. Iš šiuo metu gyventojų mokamos kainos jau yra išskaičiuota ir kompensacija už ankstesnių metų permokas. „Sudėję visas dedamąsias turime rezultatą, kad Šiauliai šiandien yra pigiausi. Bet baigsis kompensacija ir kaina padidės“, - „Žinių radijui“ teigė D. Jasas. Kainų komisijos skaičiavimais, 2014-2016 metais „Šiaulių energija“, pardavinėdama šilumą brangiau nei kainavo ją pagaminti, iš gyventojų nepagrįstai gavo beveik 2 mln. eurų viršpelnio. Konkurencijos tarybos pirmininko pavaduotoja Jūratė Šovienė taip pat sakė, kad reikėtų vertinti, ar „Šiaulių energijos“ kainą lemia efektyvi jos veikla, o ne kitos priežastys. „Ar, pavyzdžiui, nėra taip, kad „Šiaulių energijai“ yra suteiktos paskolos su savivaldybės garantija, ji nemokamai naudojasi žemės plotu, patalpomis, įvairiomis kitomis lengvatomis?“, - klausė J. Šovienė. Šiauliuose šilumą gamina ir tiekia vienintelė „Šiaulių energija“, o jos vadovybė yra viešai išsakiusi poziciją, kad pigiausiai šiluma gaminama ten, kur nėra privačių gamintojų. Konkurencijos taryba laikosi kitokios nuomonės. Pasak J. Šovienės, būtent konkurencija leistų užtikrinti šilumos sektoriaus nepriklausomybę nuo politinių, administracinių ar asmeninių interesų. „Sektorius, kuris yra nepriklausomas nuo politinio poveikio, duoda vartotojams tokią kainą, kuri nepriklausytų, pavyzdžiui, nuo Šiaulių miesto mero Artūro Visocko noro ar nenoro kandidatuoti antrai kadencijai Šiaulių mieste“, - pažymėjo J. Šovienė.