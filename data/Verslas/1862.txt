Antradienį verslo planus atskleidė jos viceprezidentas Piotras Heniczas, kuris yra ir antrinės įmonės „Itaka Lietuva“ valdybos pirmininkas, taip pat šios įmonės generalinis direktorius Dominikas Milowskis. „Jau, ko gero, žinote, kad kelionių organizatorius „Itaka“ yra didžiausias Vidurio ir Rytų Europos rinkoje“, – sakė P. Heniczas ir pridūrė, kad jo atstovaujama įmonė užėmė apie trečdalį Lenkijos turizmo rinkos. Užimti tokios dalies Lietuvos rinkos esą kol kas neplanuojama, tačiau bendrovė mėgins sąžiningai, sveikai konkuruoti su esamais rinkos dalyviais. Šią vasarą lietuviams bus siūlomos trys kelionių kryptys – dvi į Graikijos salas ir į Turkiją. Daugiau apie būsimas kryptis „Itakos“ atstovai neatskleidė, tačiau jau po kelių dienų bus naujienų apie kito žiemos sezono kryptis. Esą vien tik kainomis nebus siekiama konkuruoti, tačiau klientams bus siūlomos ir akcinės kainos.  „Itaka Lietuva“ klientai bus skraidinami į keliones bendradarbiaujant su „Corendon Airlines“ ir „Travel Service“. Lietuviška bendrovė „Small Planet“ ir toliau skraidins tik klientus iš Lenkijos. Viceprezidento teigimu, praėjusiais metais „Itaka“, kurios pagrindinė būstinė yra Lenkijos pietvakariuose esančiame Opolės mieste, pasiekė 526 mln. Eur apyvartą ir aptarnavo daugiau kaip 766 tūkst. klientų. Į Lietuvą ateina po mėginimo įsigyti „Novaturą“ „Itakos“ atstovas taip pat pasakojo, kad bendrovė skraidina klientus į daugiau kaip 100 pasaulio valstybių penkiuose žemynuose. „Mūsų pasiūlymų spektras labai platus ir įvairialypis ir tai yra didelis mūsų veiklos privalumas“, – sakė P. Heniczas ir džiaugėsi, kad šiemet bendrovė pasiūlė išskirtinį kruizą vien klientams iš Lenkijos. Viceprezidentas paaiškino, kad sprendimas pradėti veiklą Lietuvoje yra susijęs su anksčiau priimtas plėtros planais. Esą plėtros galimybės Lenkijoje jau buvo gana ribotos. Esą pirmieji lietuviai įsigijo „Itakos“ keliones dar 2009 m., o iš viso bendrovės paslaugomis pasinaudojo kelios dešimtys tūkstančių tautiečių. „Būtent dėl to negalima sakyti, kad „Itaka“ visiškai naujas prekės ženklas Lietuvoje. Lietuviai „Itaką“ renkasi jau beveik dešimt metų“, – kalbėjo P. Heniczas. Jo teigimu, „Itakos“ bandymas įsigyti Lietuvos „Novaturą“ buvęs nesėkmingas dėl to, kad Lietuvos Konkurencijos taryba ilgai vilkino leidimą vykdyti koncentraciją. Viceprezidentas patikino, kad mūsų šalyje veikianti „Itaka Lietuva“ yra gavusi leidimą organizuoti keliones, taip apdraudusi savo veiklą. Tikimasi, kad šiemet bendrovė Lietuvoje įsteigs 15 naujų darbo vietų. Apie tikslias investicijas bendrovės atstovai nekalbėjo. Esą daugiausia bus investuojama į darbuotojus ir naujų krypčių pasiūlymus, kurie yra rizikingi. „Esame tikri, kad mūsų sprendimas ateiti į Lietuvos rinką ir pasiūlyti patikrintų sprendimuųyra teisingas“, – reziumavo P. Heniczas. D. Milowskis teigė, kad veikla pradėta gavus licenciją ir draudimo bendrovės „Ergo“ garantiją. Dabar prasideda kelionių agentų atranka ir pačių kelionių pardavimas. Generalinis direktorius patikino, kad kol kas bendrovė neketina tiesiogiai žengti į Latviją ir Estiją, tačiau šių kelionių agentams bus siūlomas bendradarbiavimas. Jau turi 5 darbuotojus Registrų centro duomenimis, „Itaka Lietuva“ oficialiai registruota praėjusių metų gruodžio pabaigoje. „Sodros“ duomenimis, dabar ji turi 5 darbuotojus. Taip pat jau veikia bendrovės interneto svetainė „Itaka.lt“. Joje galima užsisakyti poilsinių kelionių į Graikiją ir Turkiją, jų kaina kyla nuo 479 Eur 1 asmeniui už 8 dienas. Internete naujas kelionių organizatorius apie save rašo taip: „Bendrovė „Itaka“ buvo įkurta 1989 m. ir nuo 2009 m. yra neginčytinas turizmo rinkos lyderis. Vėlesniais sezonais ji dar labiau sustiprino vienvaldžio lyderio poziciją turizmo rinkoje. Ši sėkmė neatėjo staiga. Tai daugelio metų darbas ir laipsniška bei protingai suplanuota firmos plėtra. Bendrovės „Itaka“ sukūrimo tikslas nebuvo tik pelno siekimas. Ji taip pat buvo ir priemonė realizuoti svajones ir ambicijas.“ Tai ne pirmas kartas, kai „Itaka“ mėgina patekti į Lietuvos rinką. 2017 m. rugsėjo 28 d. Konkurencijos taryba buvo gavusi „Itaka Holdings“ pranešimą apie koncentraciją įsigyjant 100 proc. akcinės bendrovės „Novaturas“ akcijų. Tačiau kiek daugiau nei po mėnesio lenkų verslininkai pateikė kitokį prašymą – dėl pasikeitusių planų nenagrinėti pranešimo. „Novaturo“ akcininkai tuo metu aiškino, esą pasikeitė jų planai – bendrovę ketinama ne parduoti „Itakai“, o kotiruoti ją Varšuvos ir Vilniaus vertybinių popierių biržose.