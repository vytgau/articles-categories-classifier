Vidaus reikalų ministerija (VRM) pranešė, kad ketvirtadienį ir penktadienį vykstančiame forume apie regiono ekonomiką diskutuos Europos Komisijos (EK) ir Europos regionų komiteto atstovai, keturi Lietuvos ministrai, šalies merai, ekspertai ir kiti. Anot ministerijos, forume bus pristatytos devynios Lietuvos regionų pateiktos ekonominės specializacijos kryptys. Kiekvienas regionas, išnaudodamas savo pranašumus, pateiks savo viziją, orientyrą į lyderystę konkrečioje srityje. „Turime planuoti ateitį, įvertinti laukiančius iššūkius ir ieškoti geriausių priemonių ir sprendimų tvarios ir darnios regionų politikos įgyvendinimui“, – pranešime teigė vidaus reikalų ministras Eimutis Misiūnas. Savo regiono viziją ir ekonominę specializaciją pristatys Alytaus, Kauno, Klaipėdos, Marijampolės, Panevėžio, Šiaulių, Tauragės, Telšių, Utenos ir Vilniaus regionai. Panevėžio regionas tikisi tapti vienu stipriausių robotikos centrų Europos šiaurės-rytų regione. Taip pat numatoma ekonominį vystymąsi vykdyti dar penkiomis svarbiomis kryptimis: transporto, pramonės ir logistikos, biotechnologijos, baldų ir tekstilės, maisto ir gėrimų, žemės ūkio ir gamtos išteklių. Marijampolės regionas pristatys „4M“ viziją, kurioje numatyta, kad regionas prioritetą skirs tokioms sritims kaip mokslas, mediena, metalas ir maistas, taip pat sieks modernizuoti paskutinių trijų sektorių gamybinius pajėgumus, numatomas ir gamybos procesų automatizavimas ir robotizavimas. Šios koncepcijos įgyvendinimas, anot pranešimo, leistų regione sukurti virš 500 darbo vietų. Klaipėdos, arba mėlynosios ekonomikos, regionas prioritetą teiks inovacijoms ir skaitmenizavimui, sieks augimą skatinti tokiose srityse, kaip jūrinė ekonomika, bioekonomika, kūrybinė ir paslaugų ekonomika, pažangos pramonės ekonomika, darnus pakrančių ir jūrų turizmas bei inovatyvus ekologinis žemės ūkis. Šiaulių regiono siekis – tapti išmaniosios gamybos regionu, kurio pagrindinės vystymosi kryptys be logistikos, metalo gaminių, baldų gamybos, bus ir finansų inžinerija, kasyba ir statybinių medžiagų gamyba. Kaip vieną svarbiausių iš keturių ekonominės raidos krypčių Utenos regionas įvardija atominės energetikos pritaikymą ir sukurtos infrastruktūros panaudojimą. Tvarią energetiką, žmogiškųjų išteklių rengimo sistemos kūrimą, architektūrą, taip pat inžineriją prioritetinėmis vystymosi kryptimis įvardija Telšių regionas. Kauno regionas savo ekonominėje specializacijoje be pasikartojančių ir kituose regionuose raidos krypčių akcentuoja sveikatos priežiūrą ir sveikatos stiprinimą, technologijas bei kultūrines ir kūrybines industrijas. Alytaus regionas viena esminių regiono ekonominio vystymosi sričių išskiria apdirbamąją gamybą bei su tuo susijusios teisinės bazės sureguliavimą, taip pat bitininkystės vystymą. Paslaugų centrų kūrimą, interaktyvų turizmą, inovatyvią eksportuojančią gamybą ir paslaugas, taip pat miškininkystę prioritetais ekonominėje specializacijoje nurodė Tauragės regionas.