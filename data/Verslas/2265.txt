„Pažeidimo esmė – AB „Snaigė“ vadovai neatsižvelgė į pačios bendrovės ir smulkiųjų akcininkų interesus. Bendrovė pažeidė Vertybinių popierių įstatymo nuostatas ir nepaisė mūsų nurodymų ištaisyti neatitikimus“, – sako Lietuvos banko Priežiūros tarnybos direktorius Vytautas Valvonis. Lietuvos banko specialistai nustatė, kad 2016 m. AB „Snaigė“ finansinės ataskaitos neatitinka trijų tarptautinių apskaitos standartų („Finansinių ataskaitų pateikimas“, „Nekilnojamasis turtas, įranga ir įrengimai“ ir „Finansinės priemonės. Pripažinimas ir vertinimas“) reikalavimų, rašoma pranešime spaudai. Praėjusių metų pradžioje bendrovė už panašų nusižengimą jau buvo įspėta. „Snaigė“ privalės ištaisyti nustatytus pažeidimus, kai rengs 2017 m. metines finansines ataskaitas. „Snaigės“ vadovai neveikė visų akcininkų ir bendrovės interesais ir neteisingai atskleidė informaciją apie tai, kaip AB „Snaigė“ laikosi valdymo kodekso, taikomo reguliuojamoje rinkoje vertybiniais popieriais prekiaujančioms bendrovėms. Su kontroliuojančiu akcininku susijusios bendrovės iš AB „Snaigė“ yra gavusios beveik 12 mln. Eur paskolų, už kurias nuo paskolų suteikimo datos (2012 m. vidurio) nemoka sukauptų palūkanų. Šie pinigai nėra naudojami bendrovėms reikmėms ir visų akcininkų naudai. Be to, AB „Snaigė“, vadovų sprendimu, su kontroliuojančiu akcininku susijusių bendrovių naudai yra paėmusi paskolą iš banko, už kurią iš savo lėšų moka palūkanas. 2016 m. AB „Snaigė“ neleistinai panaudojo perkainojimo rezervo dalį sukauptiems nuostoliams dengti, todėl šis rezervas sumažėjo 3,17 mln. Eur. Jeigu susiklostytų įmonei nepalankios aplinkybės, dėl kurių mažėtų jos nekilnojamojo turto, įrangos ir įrengimų vertė, tokio rezervo gali nepakakti turto vertės sumažėjimui atsverti. Be to, toks sumažėjimas į apskaitą būtų įtraukiamas tiesiogiai per pelno (nuostolio) ataskaitą, todėl mažintų uždirbtą bendrovės pelną ar didintų patirtus nuostolius. Be to, bendrovės vadovai pasiūlė visuotiniam akcininkų susirinkimui priimti sprendimą dėl dividendų mokėjimo neįvykdę Lietuvos banko privalomo nurodymo (nepagrindę susijusioms įmonėms suteiktų paskolų susigrąžinimo) ir tinkamai neįvertinę bendrovės finansinės būklės bei veiklos rezultatų. Lietuvos bankas taip pat nurodė AB „Snaigei“ apie nustatytus pažeidimus, skirtą baudą ir įpareigojimus pranešti viešai. Tai bendrovė jau atliko.