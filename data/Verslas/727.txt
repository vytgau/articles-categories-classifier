2018 m. vasarį, palyginti su tuo pačiu 2017 m. mėnesiu, gamintojų kainos euro zonoje išaugo 1,6 proc., o ES padidėjo 1,8 proc. Lietuvoje šių metų vasarį, palyginti su ankstesniu mėnesiu, gamintojų kainos nukrito 0,6 proc., o per metus padidėjo 2,0 proc. 2018 metų vasarį, palyginti su sausiu, euro zonoje tarpinio vartojimo prekių kainos išaugo 0,3 proc., investicinių prekių kainos pakilo 0,1 proc., tuo tarpu ilgalaikio ir trumpalaikio vartojimo prekių kainos liko stabilios, o gamintojų kainos energetikos sektoriuje smuko 0,2 proc. Visoje ES tarpinio vartojimo prekių kainos išaugo 0,3 proc., investicinių prekių ir ilgalaikio vartojimo prekių kainos padidėjo 0,1 proc., tuo tarpu trumpalaikio vartojimo prekių kainos smuko 0,1 proc., o gamintojų kainos energetikos sektoriuje sumažėjo 0,8 proc. Šių metų vasarį, palyginti su sausiu, gamintojų kainos, neskaičiuojant energetikos sektoriaus, euro zonoje ir visoje ES atitinkamai kilstelėjo 0,2 ir 0,1 proc. ES valstybių narių duomenimis, gamintojų kainos daugiausia išaugo Estijoje (2,2 proc.), Danijoje (1,4 proc.), Slovakijoje (1,0 proc.) ir Latvijoje (0,7 proc.), o labiausiai sumažėjo Graikijoje (1,1 proc.), Jungtinėje Karalystėje (0,7 proc. ) ir Lietuvoje (0,6 proc.). 2018 m. vasarį, palyginti su tuo pačiu 2017 m. mėnesiu, gamintojų kainos euro zonoje padidėjo 1,6 proc., o visoje ES - 1,8 proc. Euro zonos tarpinio vartojimo prekių kainos padidėjo 2,4 proc., energetikos sektoriaus gamintojų kainos padidėjo 2,0 proc., investicinių ir ilgalaikio vartojimo prekių kainos išaugo 1,0 proc., trumpalaikio vartojimo prekių kainos - 0,9 proc. Visoje ES tarpinio vartojimo prekių kainos pakilo 2,6 proc., energetikos sektoriaus gamintojų kainos išaugo 2,3 proc., ilgalaikio ir trumpalaikio vartojimo prekių kainos išaugo po 1,2 proc., investicinių prekių padidėjo 1,0 proc. Šių metų vasarį, palyginti su 2017 m. vasariu, gamintojų kainos, neskaičiuojant energetikos sektoriaus, euro zonoje pakilo 1,6 proc., o visoje ES padidėjo 1,7 proc. Lyginamuoju laikotarpiu gamintojų kainos daugiausia išaugo Estijoje (5,4 proc.), Bulgarijoje (4,4 proc.), Latvijoje (3,8 proc.) ir Vengrijoje (3,6 proc.), daugiausia sumažėjo Liuksemburge (2,0 proc.), Graikijoje (0,7 proc.), Airijoje ir Kipre (0,6 proc.).