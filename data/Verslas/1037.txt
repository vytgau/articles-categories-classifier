„Apie LEZ kalbėti yra nerealu, nes nėra įveiklinti kiti 7 Lietuvos LEZ, bet pramonės parką ar postūmį investuotojo atėjimui mes turime daryti, nes iš tiesų, jeigu neateis investuotojas, kalbėti apie socialinės gerovės didinimą šitame regione, kad žmonės turėtų kur dirbti ir uždirbtų ne minimalų atlyginimą, būtų sunku“, – žurnalistams penktadienį sakė S. Skvernelis. Kalbėdamas apie Alytaus regiono galimybes, Premjeras minėjo Kauną ir tai, kad skirtumai tarp šių miestų yra dideli. „Aš paminėjau Kauno laisvąją ekonominę zoną, kuri yra Kauno rajone, ir tai yra specifinis objektas, kur yra specifinis mokestinis ir infrastruktūrinis režimas, tai kalbant apie palyginimą su Alytumi, deja, pagal tiesiogines užsienio investicijas, švelniai tariant, skirtumai yra dideli ir ne Alytaus naudai“, – kalbėjo Ministras Pirmininkas. S. Skvernelis taip pat teigė realiai vertinantis šio regiono galimybes. „Mes tokių fantastinių projektų galime pateikti daug, bet neturime teisės klysti ir daryti tų sprendimų, kurie yra neįgyvendinami“, – sakė jis. Penktadienį Alytuje Premjeras taip pat lankėsi Alytaus profesinio rengimo centre, susitiko su Alytaus, Prienų ir Birštono savivaldybės merais. Numatoma, kad jis taip pat lankysis Alytaus įmonėse „Sofa Brands“ ir „Traidenis“.