Pinigų pervedimai tarp skirtingų bankų vyksta tik darbo dienomis, darbo laiku, o šių metų pabaigoje dėl švenčių – taip jau kalendoriškai sutapo – šių dienų gerokai sumažėja, primena Lietuvos bankų asociacija. Norint pinigus pervesti iš vieno banko į kito banko sąskaitą tą pačią darbo dieną, dar iki šventinio savaitgalio, pervedimą reikės atlikti ne vėliau nei gruodžio 29 d. 16 val. Kitu atveju, pinigai bus įskaityti tik artimiausią darbo dieną – po Naujųjų metų, sausio 2 d., antradienį. Tai galioja ir nustatytiems periodiniams mokėjimams. Atsiskaitymai mokėjimo kortelėmis prekybos vietose veiks taip pat kaip bet kurią dieną. Be jokių trikdžių bus galima atsiskaityti mokėjimo kortelėmis internetinėse parduotuvėse. Pinigų gryninimas bankomatuose veiks kaip įprastai.