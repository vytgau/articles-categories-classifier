„Šiuo metu mes labai intensyviai svarstome visų taisyklių pakeitimus, kad sukurtume du kanalus – vienas kanalas skirtas, vadinkime kodiniu pavadinimu, „baltoms“ įmonėms, kitas kanalas – bendra tvarka. Dabar diskutuojame su verslo asociacijų atstovais, kokiu principu sudaryti tą „baltąjį“ sąrašą, kad įmonės, patekusios į tą sąrašą, galėtų užsieniečius labai greitai atsivežti, kad būtų taikomi minimalūs reikalavimai“, – trečiadienį per Seimo Migracijos komisijos posėdį sakė departamento vadovė. Anot jos, labai greitai bus parengti dokumentų pakeitimai, ir jeigu viskas klostysis sklandžiai, nuo kitų metų ši sistema galėtų pradėti veikti. Vidaus reikalų ministerija savo ruožtu rengia Užsieniečių teisinės padėties įstatymo pakeitimus, kad būtų galimybė sprendimo priėmimo teisę dėl vizų suteikti kai kuriems teritoriniams policijos migracijos padaliniams. Pasak E. Gudzinskaitės, lengvesnius atvejus galėtų nagrinėti Vilniaus, Kauno, Klaipėdos policijos padaliniai, o Migracijos departamentui liktų sunkesnieji. Ji taip pat pasidžiaugė, kad trečiadienį departamente sulaukta papildomų keturių darbuotojų iš policijos migracijos padalinių. „Šiandien ryte jau atėjo keturi pagalbininkai iš policijos, nuo pirmadienio iš viso dešimt gausime. Jie pas mus dirbs du mėnesius, paskui ministerija turi planų, kaip padėti. Turėkime omeny, kad imigracija pas mus nuolat auga ir augs. Darbdaviai viešai deklaruoja, kad jų poreikis samdyti užsieniečius tik didės. Be etatų didinimo, kaip nori sukis, neišeis“, – pabrėžė E. Gudzinskaitė. Ji prognozavo, kad per kelis mėnesius Migracijos departamentas grįš į įprastinį darbo ritmą. „Manau, kad visos šios trys priemonės – kanalų išskyrimas, sprendimų nuleidimas ir etatų padidinimas – padės grįžti prie 15 dienų, o „baltoms“ įmonėms net dar trumpesnio vizų išdavimo termino“, – tvirtino Migracijos departamento direktorė. Migracijos departamentas pastaraisiais mėnesiais gauna vis daugiau prašymų išduoti nacionalines vizas, esamų pajėgų neužtenka laiku išnagrinėti šių prašymų ir laiku priimti sprendimų. Trečiadienį priimti sprendimai dėl rugsėjo 6-ąją gautų prašymų. Susidariusias įvairių prašymų eiles departamente vidaus reikalų ministras Eimutis Misiūnas, trečiadienį kalbėdamas su BNS, siejo su liberalesniu darbo vizų išdavimu, ypač ukrainiečiams, taip pat tradiciškai intensyvesne studentų iš užsienio migracija rudenį. Prieš dvi savaites ministras paskelbė apie planus naikinti pastaruoju metu kritikos sulaukiantį Migracijos departamentą ir dalį jo funkcijų perduoti policijai, dalį – pasieniečiams. Tačiau trečiadienį E. Misiūnas teigė, kad galutinio sprendimo šiuo klausimu dar nėra. Kritikos departamentas sulaukė dėl kelių sprendimų, susijusių su prieglobsčio suteikimu, leidimų gyventi Lietuvoje išdavimu ir galimu informacijos nutekinimu.