Sutartys pasirašytos JAV prezidento Donaldo Trumpo trijų dienų vizito Kinijoje metu. Tarp šių sandorių - GE variklių „GEnx-1B“ pardavimo ir remontavimo sutartis su „Juneyao Airlines“, kurios vertė siekia 1,4 mlrd. dolerių. Dar vieną sutartį su GE pasirašė „ICBC Leasing“, už 1,1 mlrd. dolerių įsigysianti 80 „Leap-B1“ variklių, kuriais bus varomi „Boeing 737 MAX“ lėktuvai. Be to, GE pasirašė 1 mlrd. dolerių vertės susitarimą su „China Datang Group“, pagal kurį amerikiečiai tieks dujų turbinas ir kitus komponentus Kinijos vietinei rinkai. Kinijos valstybinė žiniasklaida taip pat skelbia, kad JAV aviacijos milžinas „Boeing“ D. Trumpo vizito metu pasirašė sandorį už 37 mlrd. dolerių. „Boeing“ į „Reuters“ prašymą atskleisti daugiau sandorio detalių kol kas neatsakė. D. Trumpas savo vizitą Kinijoje siekia išnaudoti ekonominių santykių ir prekybos gerinimui. JAV prezidentas ne kartą yra išreiškęs pasipiktinimą dėl didelio Kinijos prekybos pertekliaus su Jungtinėmis Valstijomis. Spalį šis perteklius, lyginant su rugsėju, sumažėjo bei siekė 26,6 mlrd. dolerių.