„Nors kalbame apie pozityvų viso sektoriaus biudžetą, noriu akcentuoti, kad valstybės biudžetas lieka deficitinis, bet kartu su „Sodros“ ir savivaldybių biudžetais bendras valdžios sektoriaus biudžetas yra pozityvus. Taigi, mes dar nepasiekėme, kad valstybės biudžetas gyventų pagal išgales“, - interviu LRT radijui trečiadienį sakė D. Grybauskaitė. Jos teigimu, deficito mažinimo priemonės išlieka tos pačios - šešėlio mažinimas ir geresnis mokesčių surinkimas. „Be jokios abejonės, kad po pirmo biudžeto pristatymo Seime girdėsime pageidavimų koncertą, bus siūlomi papildomi išlaidų milijardai. Tikslas yra kiek galima labiau išvengti tokio pirmojo biudžeto pasiūlymo išvartymo ir išdarkymo, nes dabartinis biudžetas daugmaž atspindi tą balansą, tas finansines valstybės galimybes, kokios yra. Tokį biudžetą iš principo galėčiau pasirašyti, jeigu nebus radikaliai ir drastiškai pakeistas Seime“, - kalbėjo D. Grybauskaitė. 2018 metų valstybės biudžeto pajamos, įskaitant Europos Sąjungos (ES) ir kitos tarptautinės paramos lėšas, ir išlaidos turėtų augti, o planuojamas jo deficitas bus mažesnis nei šiemet. Valstybės biudžeto pajamos kitąmet turėtų didėti 6,9 proc. (584,747 mln. eurų) iki 9,072 mlrd. eurų, išlaidos - 5,5 proc. (494,887 mln. eurų) iki 9,541 mlrd. eurų. Valstybės biudžeto deficitas kitąmet turėtų siekti 468,6 mln. eurų - 16,1 proc. (89,86 mln. eurų) mažiau nei numatyta šiemet (558,46 mln. eurų). Planuojama, kad valdžios sektoriaus perteklius 2018 metais sieks 240,7 mln. eurų ir sudarys 0,6 proc. prognozuojamo bendrojo vidaus produkto (BVP) - perteklinis jis būtų jau trečius metus iš eilės. Jo perteklius šiemet turėtų siekti 0,1 proc. BVP- BNS skaičiavimais, tai sudarytų apie 41,3 mln. eurų. Kitų metų biudžetas trečiadienį svarstomas Vyriausybėje.