„Telia Lietuvos“ technologijų vadovas Andrius Šemeškevičius sako, kad Konkurencijos tarybos sprendimo tikimasi pirmąjį šių metų pusmetį. „Aiškumą tikimės turėti . (...) Visada vertiname riziką, yra dalelė rizikos, kad gali būti vienoks ar kitoks scenarijus, bet niekas nenori juodojo scenarijaus, kad nebūtų leista. Mes esame nusiteikę rimtai, esame įsipareigoję, tiesiog laukiame institucijų sprendimo“, – penktadienį spaudos konferencijoje kalbėjo A. Šemeškevičius. Anot jo, sandoriui taip pat turės pritarti Vyriausybės nacionalinio saugumo komisija. Apie neskelbiamos vertės sandorį „Lietuvos energija“ pranešė pernai rugpjūtį. „Lietuvos energija“ parduoda 79,64 proc., o „Litgrid“ - 20,36 proc. Duomenų logistikos centro akcijų. Valstybės valdomo Lietuvos radijo ir televizijos centro (Telecentro) vadovas Remigijus Šerys pernai rugsėjį teigė, kad po sandorio didžioji dalis duomenų perdavimo verslo Lietuvoje ir beveik visos šalies interneto jungtys su užsieniu bus sutelktos vienoje vietoje. Duomenų logistikos centras teikia paslaugas įmonėms ir ryšių operatoriams, valdo duomenų centrus, kuriuose įrangą laiko didžiosios įmonės, bankai, telekomunikacijų operatoriai, debesų kompiuterijos paslaugų teikėjai. Centras valdo tarptautinį duomenų perdavimo tinklą „Baltic Highway“ nuo Talino iki Frankfurto bei didžiausią ir ilgiausią optinį duomenų perdavimo tinklą Baltijos šalyse „Baltic Optical Network“.