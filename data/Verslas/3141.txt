„Pastaraisiais metais daug savo laiko skiriu moksliniams ir technologiniams klausimams, o taip pat filantropijai, todėl ketinu daugiau dirbti šia linkme“, – išplatintame pranešime sakė E. Schmidtas. Anot „Alphabet“, iš valdybos pirmininko pareigų jis pasitrauks po ateinantį mėnesį vyksiančio reguliaraus valdybos posėdžio. „Google“ įkūrėjai Larry Page‘as ir Sergejus Brinas patyrusį verslininką ir įgudusį programinės įrangos inžinierių E. Schmidtą pasamdė kompanijos vadovu 2001 metais. Jis tapo patirties balsu tuomet dar tik trečius metus skaičiuojančioje interneto kompanijoje. E. Schmidtas, L. Page‘as ir S. Brinas buvo laikomi galios triumviratu, kontroliuojančiu „Google“. Po dešimties metu L. Page‘as pakeitė E. Schmidtą vykdomojo direktoriaus poste, tačiau šis liko vadovauti valdybai. „Ericas suteikė mums verslo ir inžinerinės patirties ir aiškią technologijų ateities viziją, – išplatintame pranešime sakė „Alphabet“ vadovas L. Page‘as. – Po 17 metų darbo kompanijoje dabar jis mums padės kaip techninis patarėjas moksliniais ir technologiniais klausimais.“ Prieš dvejus metus „Google“ iš esmės pertvarkė savo valdymo struktūrą, kai buvo sukurta nauja patronuojanti kompanija „Alphabet“, apimanti „Google“ ir kelias nepriklausomas kompanijas. L. Page‘as tapo jos vadovu, o „Google“ vadovauti pradėjo Sundaras Pichai. Tuo tarpu E. Schmidtas tapo „Alphabet“ valdybos pirmininku. „Larry, Sergejus, Sundaras ir aš manome, kad atėjo tinkamas metas tokiai „Alphabet“ evoliucijai, – sakė E. Schmidtas. – „Alphabet“ struktūra puikiai veikia.“ Beje, E. Schmidtas kelerius metus priklausė „Apple“ valdybai, tačiau išėjo iš jos 2009 metais, kaip suintensyvėjo jos ir „Google“ konkurencija išmaniųjų telefonų srityje. E. Schmidtas yra vienas turtingiausių pasaulio žmonių. „Forbes“ duomenimis, jo turtas vertinamas 13.8 mlrd. JAV dolerių. Didžiąją dalį turto sudaro „Alphabet“ akcijos.