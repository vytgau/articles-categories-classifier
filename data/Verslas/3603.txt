Pirmadienį ji pranešė, kad 2018 m. balandžio mėnesį Vilniuje atidarys pirmąjį Baltijos šalyse klientų aptarnavimo skambučių centrą. Naujausiame Booking.com skambučių centre iki 2018 m. pabaigos planuojama įdarbinti apie 200 žmonių, o per artimiausius keturis penkis metus darbuotojų skaičių padidinti iki 900. Booking.com skambučių centras Vilniuje yra devintasis įmonės centras Europoje ir aštuonioliktasis pasaulyje. Klientų aptarnavimo komanda Vilniuje Booking.com svečiams ir apgyvendinimo įstaigų partneriams visą parą be išeiginių teiks pagalbą telefonu, el. laiškais ir žinutėmis. Pasaulyje veikiančiose vietinėse Booking.com įmonėse dirba daugiau nei 7 000 klientų aptarnavimo agentų. Įmonė siūlo darbo pozicijas administracijoje ir klientų aptarnavimo specialistams, kurie dirbs su klientais visame pasaulyje teikdami pagalbą įvairiomis kalbomis – rusų, vokiečių, anglų, lenkų, estų ir, žinoma, lietuvių. „Vilnius tampa tikra regiono sostine Europoje su įvairiataute kultūra, kuri yra stipri ir Booking.com bendrovėje, – pranešime cituojamas Booking.com klientų aptarnavimo vadovas pasaulyje James Waters. - Vilniuje gausu talentingų žmonių, ypač su mums reikalingomis kalbos žiniomis. Nekantraujame išplėsti savo darbuotojų komandą Baltijos šalyse.“ Siekdama išrinkti tinkamiausią vietą naujajam klientų aptarnavimo skambučių centrui Booking.com bendradarbiavo su „Investuok Lietuvoje“. Booking.com naujasis klientų aptarnavimo centras įsikurs Vilniaus „Technopolyje“. 3 940 kv. m dydžio klientų aptarnavimo centras įsikurs dviejuose naujo „Technopolio“ Penta pastato aukštuose ir yra pirmasis Baltijos šalyse tokio tipo centras. 1996 m. Amsterdame įkurta Booking.com iš mažo olandų startuolio išaugo iki įmonės, kurioje šiuo metu 70 šalių visame pasaulyje esančiuose 204 įmonės biuruose dirba daugiau nei 15 000 žmonių.