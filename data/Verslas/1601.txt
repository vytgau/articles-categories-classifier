Vilniaus apygardos teismas ketvirtadienį atmetė įmonės skundą – ji prašė panaikinti „Sodros“ pernai gruodį priimtą sprendimą nutraukti finansų valdymo sistemos priežiūros ir vystymo konkursą. „Teismas daro išvadą, kad perkančioji organizacija („Sodra“ – BNS) vykdydama Viešųjų pirkimų tarnybos įpareigojimą nutraukti pirkimo procedūras, nepažeidė Viešųjų pirkimų įstatymo, neapribojo tiekėjų konkurencijos, todėl ieškovės („Alna Business Solutions“ – BNS) ieškinys atmestinas kaip nepagrįstas ir neįrodytas “, – rašoma teismo nutartyje. „Alna Business Solutions“ direktorius Darius Bužinskas BNS teigė, kad įmonė nesutinka su teismo sprendimu ir ketina jį skųsti Apeliaciniam teismui, tai galima padaryti per 14 dienų. „Mūsų manymu, teismo sprendimas yra labai formalus, visiškai neatskleidžiantis bylos esmės ir nukrypstantis nuo Lietuvos Aukščiausiojo Teismo suformuotos teismų praktikos“, – BNS atsiųstame komentare teigė D. Bužinskas. Bylos duomenimis, pernai vasarį „Alna Business Solutions“ buvo pripažinta „Sodros“ konkurso nugalėtoja, tačiau antroje vietoje likusi bendrovė „InnoForce“ teismui apskundė jo rezultatus. Teismams galutinai atmetus „InnoForce“ pretenzijas, konkurso procedūros buvo atnaujintos, tačiau tuomet „Sodra“ informavo, kad kreipėsi į Viešųjų pirkimų tarnybą (VPT), klausdama jos, ar gali sudaryti sutartį su „Alna Business Solutions“. Tarnyba „Sodrą“ informavo, kad dėl to reikia kreiptis į Specialiųjų tyrimų tarnybą (STT), atliekančią ikiteisminį tyrimą dėl kito „Sodros“ organizuoto viešojo pirkimo. Šiame tyrime įtarimai pareikšti „Sodros“ Informacinės sistemos plėtros skyriaus vedėjui Dainiui Kumpiui bei „Alnos“ vadovui Tomui Milakniui. Nepateikusi bendrovei „Alna Business Solutions“ STT atsakymo, „Sodra“ kreipėsi į VPT, prašydama leisti nutraukti pirkimo procedūras. Gavus VPT sutikimą, konkursas nutrauktas pernai gruodį. BNS žiniomis, šiame konkurse „Alna Business Solutions“ darbus siūlė atlikti už 1,664 mln. eurų, o antroje vietoje likusios „InnoForce“ pasiūlymo vertė siekė 2,056 mln. eurų.