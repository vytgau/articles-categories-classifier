Klaipėdos apygardos teismas, išnagrinėjęs 7 už sukčiavimą ir dokumentų klastojimą nuteistų unijos valdybos bei paskolų komiteto narių bei vieno jos pajininkų skundus, paliko iš esmės nepakeistą praėjusių metų gegužę priimtą Plungės rajono apylinkės teismo nutartį. „Iš esmės apylinkės teismo priimtas nuosprendis yra pagrįstas ir teisėtas, o nuteistiesiems skiriant bausmes atsižvelgta į visas aplinkybes, parinktos tinkamos bausmės rūšys bei dydžiai, atitinkantys nuteistųjų asmenybes bei padarytų nusikaltimų pobūdį ir pavojingumą“, – pranešė Klaipėdos apygardos teismas. Tačiau teismas panaikino sprendimą, kad E. Petrauskas Palangos kredito unijai turi sumokėti 5 proc. metų palūkanas, o ginčą dėl kratos metu paimtų pinigų (maždaug 570 tūkst. eurų) perdavė nagrinėti civilinio proceso tvarka. Teismo sprendimas įsiteisėjo nuo paskelbimo dienos, tačiau per tris mėnesius gali būti skundžiama Lietuvos Aukščiausiajam Teismui. Teisėsauga anksčiau skelbė, jog nuo 2010 metų rugsėjo iki 2012 metų pradžios unija benamiams ir neturintiems jokių pajamų žmonėms suteikdavo dideles – apie 250 tūkst. JAV dolerių (208 tūkst. eurų)– 5–40 metų trukmės paskolas, įkeičiant mažavertį nekilnojamąjį turtą. E.Petrauskas tuomet dirbo unijos administracijos vadovo pavaduotoju. Kiti 6 asmenys buvo kaltinami vykdę E.Petrausko neteisėtus nurodymus, piktnaudžiavę tarnyba ir klastoję dokumentus. Vienam kaltinamajam - unijos pajininkui – skirta 3 metų laisvės atėmimo bausmė, kurios vykdymas atidėtas dvejiems metams, tačiau jis išteisintas dėl neteisėto praturtėjimo. 3 vyrai ir 1 moteris nuteisti baudomis nuo 753 iki 828 eurų, o dar vienas vyras ir moteris nuo baudžiamosios atsakomybės atleisti pagal laidavimą vieneriems metams be užstato, nurodė teismas. Žiniasklaida anksčiau rašė, kad E Petrauskas Palangoje ketino statyti daugiabutį namą, tačiau skolintis pinigų iš unijos nebegalėjo, nes buvo viršijęs skolinimosi limitą. Todėl norėdamas plėtoti savo verslo planą E.Petrauskas buvo priverstas skolintis iš unijos kitų žmonių vardu