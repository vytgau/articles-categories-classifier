Palangos savivaldybė sausio 18 dieną sudarė 20 metų trukmės koncesijos konkurso pasiūlymų eilę: pirmoje vietoje – įmonė „Pajūrio infrastruktūra“. Ją per bendrovę „Infrastruktūra LT“ lygiomis dalimis valdo „Švyturio“ arenos valdytojos „Klaipėdos arena“ valdybos pirmininkas Paulius Baltrėnas ir narys Vitalijus Kuodis. „Pajūrio infrastruktūra“ kartu su bendrove „Bravo events“ praėjusią savaitę Registrų centrui pateikė prašymą registruoti įmonę „Palangos koncertų salė“. Antroje vietoje atsidūrė Vilniaus „Siemens“ arenos valdytoja bendrovė „Universali arena“. Koncesijos konkurso eilė buvo sudaryta, vadovaujantis ekonominio naudingumo rodikliu. Savivaldybės atstovai BNS teigė, jog informaciją apie konkurso baigtį ketina pateikti antradienį. Anksčiau žiniasklaidoje skelbta, kad konkurse dar dalyvauja Vilniaus „Compensa“ koncertų salę valanti bendrovė „L2L“, kuri jungtinės veiklos pagrindu konkurse dalyvauja kartu su įmone „Domus Extra“. Dar viena konkurso dalyvė – trumpalaikės koncertinės įrangos nuomos paslaugas teikianti Šilutės rajone registruota bendrovė „ProDj“, kuri turi jungtinės veiklos sutartį su renginių organizavimu užsiimančia Klaipėdos bendrove „Gera nuotaika“. Už 8,7 mln. eurų atnaujinta Palangos vasaros estrada atidaryta 2015 metų pabaigoje. Prisukamą muzikinę dėžutę primenančiame pastate įrengta 2,2–3 tūkst. vietų žiūrovams, o patalpos pritaikytos koncertams, konferencijoms ir kitiems renginiams. Vėliau ketinama areną plėsti, pastatant meno mokyklą ir kultūros centrą. Palangos vasaros estrados valdymui koncesininko savivaldybė neranda nuo jos rekonstrukcijos pabaigos. Praėjusių metų pavasarį buvo sušvelnintos koncesijos sąlygos.