„Juodojo aukso“ kainos trečiadienį ėmė augti reaguodamos į naujausius Jungtinių Valstijų naftos atsargų duomenis, kurie parodė, kad atsargos padidėjo mažiau, nei buvo prognozuota. Balandžio mėnesio ateities sandorių „Brent“ naftos kaina Londono biržoje „ICE Futures“ padidėjo 0,46 JAV dolerio, arba 0,71 proc., iki 64,82 JAV dolerio už barelį. O kovo mėnesio ateities sandorių WTI nafta elektroninės prekybos Niujorko prekių biržoje (NYMEX) metu pabrango 0,61 JAV dolerio, arba 1,21 proc., iki 61,21 JAV dolerio. Trečiadienį „Brent“ pabrango 1,64 JAV dolerio, arba 2,6 proc., iki 64,36 JAV dolerio. WTI kaina ūgtelėjo 1,41 JAV dolerio, arba 2,4 pro.c., iki 60,60 JAV dolerio. JAV energetikos departamentas pranešė, kad vasario 9 d. pasibaigusią savaitę šalies naftos atsargos padidėjo 1,84 mln. barelių. „S&P Global Platts“ apklausti analitikai prognozavo, kad atsargos padidės 3 mln. barelių. Naftos atsargos Kušinge, kur saugoma visa nafta, kuria prekiaujama NYMEX biržoje, per savaitę sumažėjo 3,64 mln. barelių. Analitikai pažymi, kad ir toliau mažėjančios šios atsargos dar labiau sumažins skirtumą tarp „Brent“ ir WTI naftos kainų. Benzino atsargos per savaitę išaugo 3,6 mln. barelių. Prognozuotas jų padidėjimas tik 1,5 mln. barelių. O naftos gavybos lygis JAV išaugo 20 tūkst. iki 10,271 mln. barelių per parą. „Daugelis baiminasi, kad atsargų augimas artimiausiomis savaitėmis gali tapti norma, nes Jungtinėse Valstijose prasideda naftos perdirbimo įmonių techninio aptarnavimo sezonas“, – pažymėjo „PVM Oil Associates“ analitikas Stephenas Brennockas (Stivenas Brenokas).