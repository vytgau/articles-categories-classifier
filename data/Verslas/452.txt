Socialinės apsaugos ir darbo ministerija nurodo, kad į pensijų kaupimo sistemą ketinama įtraukti visus gyventojus iki 40 metų, o pensija senatvėje turėtų siekti 50 proc. buvusio atlyginimo. Tokią pensijų reformą pirmadienį pristatė Vyriausybė. „Bazinis kaupimas nustatomas 4+2 formule, kur 4 proc. yra paties asmens, o 2 proc. yra valstybės prisidėjimas nuo vidutinio atlyginimo“, - pristatyme teigė socialinės apsaugos ir darbo ministras Linas Kukuraitis. „Jeigu nedarytume nieko, dabar pradėjusių kaupti pensijos sudarytų 34 proc. buvusio užmokesčio, su mūsų pasiūlymais sudarytų bent 50 proc.“, - tikino jis. Vyriausybės siūlyme numatyta, kad nebebus pervedami „Sodros“ įmokų 2 proc. į antrosios pakopos pensijų fondus. Tačiau kaupiantieji turės pradėti pervesti 4 proc. savo atlyginimo. Šiuo metu, priklausomai nuo pasirinkto modelio, gyventojai į antrąją pakopą perveda 2 proc. atlyginimo arba jo visai neperveda. Tačiau Vyriausybė žada, kad ir toliau bus mokamas 2 proc. nuo vidutinio atlyginimo siekiantis priedas iš biudžeto. O tais atvejais, kai gyventojai į fondus perves daugiau nei 4 proc. savo darbo užmokesčio, jiems žadamos mokestinės lengvatos - pajamų arba pelno. Lengvatas ketinama taikyti ir darbdaviams, kurie kaups pensiją darbuotojams. Be kita ko, Vyriausybė ketina automatiškai į pensijų kaupimo sistemą įtraukti visus gyventojus iki 40 metų. Tačiau jie turės galimybę atsisakyti tai daryti, o tris kartus kas trejus metus jiems pakartotinai bus pasiūlyta tai padaryti. Anot Vyriausybės, taip pat kaupiantys pensiją asmenys galės metams nustoti tai daryti. „Kviečiama, bet bus galimybė atsisakyti. (...) Tą 4 proc. mokėjimą siūloma iš dėstyti per penkerius metus“, - sakė L. Kukuraitis. Privatūs pensijų fondai bus priversti savo įkainius sumažinti perpus, privaloma taikyti gyvenimo ciklo investavimo strategiją, tikina ministras. Vidutinė senatvės pensija turint būtinąjį stažą kitąmet ir 2020 metais turėtų didėti po 23 eurus. Per 2017-2020 metus vidutinė pensija bus padidėjusi 110 eurų. Anot L. Kukuraičio, daugiau negu60 tūkst. pensininkų pensijos bus padidintos iš valstybės biudžeto, pridedant papildomą priedą.