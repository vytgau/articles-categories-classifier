„Manau, kad jos davė didžiulį rezultatą saugant žmones, pakeliant jiems atlyginimą ir skatina konkurenciją, ir sudaro vienodas sąlygas versle, nes konkuruoti verslininkams, kurie moka sąžiningai atlyginimus, yra sunku su tais, kurie rodo 20 eurų atlyginimą“, - „Žinių radijui“ ketvirtadienį sakė S. Skvernelis. Anot jo, visų pirma, palyginti su pernai sausiu, atleista 1,5 tūkst. daugiau darbuotojų, be to, didelės dalies atleistųjų atlyginimas nesiekė ir 100 eurų. „Daugiau kaip 40 proc. atleistųjų atlyginimas nesiekė ir 100 eurų. Mėnesinis atlyginimas 20 eurų, 40 eurų. Ką tai rodo? Ko gero, tai pirmiausia rodo šešėlį. Šešėlis reiškia nesąžiningą konkurenciją ir apgaudinėjimą tų pačių žmonių, kurie dirba. Dar daugiau - 800 žmonių, pasirodo, yra užsieniečiai, kuriems taip pat darbdavys turėjo sumokėti tą papildomą įmoką“, - tikino Ministras Pirmininkas. Anot jo, už 38 tūkst. žmonių darbdavys sumokėjo visą „Sodros“ įmoką, todėl jie galės sukaupti tinkamą darbo stažą pensijai, dar 36 tūkst. gyventojų pakilo atlyginimai, tad, anot jo, „Sodros“ įmokų „grindys“ pasiteisino. „Tai reiškia, kad nebus tokios situacijos - iš visų žmonių, išėjusių į senatvės pensiją, net 25 proc. neturėjo būtinojo sukaupto darbo stažo ir gavo vidutiniškai 160 eurų pensiją. Ar tai įmanoma pragyventi?“ - klausė jis. Trečiadienį „Sodra“ pateikė sausio mėnesio, kada jau taikytos vadinamosios socialinio draudimo įmokų „grindys“, duomenų analizę. Pagal ją, sausį atleistų žmonių, kurie iki tol uždirbo itin mažą algą ir kuriems aktualus „grindų“ reikalavimas, buvo 6,5 tūkst., tai yra maždaug 1,5 tūkst. daugiau negu praėjusių metų sausį. Anot „Sodros“, šio padidėjimo priežastis galėtų būti naujasis reikalavimas, tačiau reikėtų įvertinti, kad daugiau nei 40 proc. darbuotojų, kurie uždirbo itin mažą atlyginimą, alga nesiekė ir 100 eurų, o tūkstančiai jų gavo vos 10, 20, 40 eurų siekiančią algą per mėnesį. 37 tūkstančiai darbuotojų, kurie gruodį gavo MMA nesiekiantį atlyginimą, sausį uždirbo didesnes - MMA perkopusias - pajamas, nuo kurių sumokėtos socialinio draudimo įmokos.