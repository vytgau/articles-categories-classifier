„Turtingas elitas vengia mokesčių, kai mūsų mokesčių mokėtojai finansuoja policiją, mokyklas ir sveikatos apsaugą“, - Švedijos televizijai SVT piktinosi finansų ministrė Margareta Andersson. „Mes matome pasaulinį finansų elitą, kuris praleidžia daug laiko ir skiria daug energijos bei pinigų tam, kad išvengtų mokesčių mokėjimo. Tai yra pavojinga, nes tai mažina mūsų pasitikėjimą visuomenėmis. Įskaitant Švediją bei švediškąjį modelį, kurio esmė yra ta, kad visi prie jo prisideda, ir visi iš to gauna naudos“, - teigė socialdemokratų deleguota ministrė. SVT buvo vienas iš žiniasklaidos šaltinių, kuris kartu su tarptautiniu žurnalistų tinklu analizavo vokiečių leidinio „Sueddeutsche Zeitung“ gautus dokumentus. Juose buvo paminėtas ir garsus švedų verslininkas, buvęs generalinis „Volkswagen“ priklausančio sunkvežimių gamintojo „Scania“ direktorius Leifas Ostlingas. Interviu SVT televizijai sekmadienį L. Ostlingas gynė savo sprendimą perkelti savo turtą į tokias šalis kaip Liuksemburgas ar Malta. Verslininkas teigia nuo 2010 m., kai sulaukė pensinio amžiaus, Vokietijai ir Švedijai sumokėjęs 180 mln. kronų (21 mln. dolerių) mokesčių. Paklaustas, kas nutiktų, jei kiekvienas žmogus žiūrėtų tik savų interesų, L. Ostlingas atskirto: „Paklauskite savęs - sumoki 20-30 mln. kronų per metus, ir ką po galais už tai gauni?„ Tačiau vėliau pirmadienį L. Ostlingas už savo žodžius atsiprašė, teigdamas, kad jo pareiškimai buvo „nerūpestingi“. Verslininkas pridūrė nenorėjęs kritikuoti Švedijos socialinės gerovės sistemos.