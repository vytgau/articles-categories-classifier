Tai numatyta Finansų ministerijos paskelbtame konsultaciniame dokumente apie numatomą mokesčių reformą. „Įgyvendinant vietos ir tarptautinių ekspertų rekomendacijas didinti ekonomikos augimo nestabdančių mokesčių įtaką biudžeto pajamoms, pirmiausia nuosekliai didinant akcizą tabako produktams (2019 – 2021 m.) bei apmokestinant elektroninių cigarečių skystį“, – rašoma dokumente. Jame numatyta, kad pradedant 2019 m. kasmet minimalus akcizų tarifas 1 tūkst. cigarečių didės po daugiau nei 6 proc. nuo 96 Eur dabar, iki 115,5 Eur 2021 m. kovą. Specifinis akcizų tarifo elementas bus didinamas po 5,5 proc. – nuo 59 Eur/1 tūkst. vienetų dabar iki 69,4 Eur/1 tūkst. vienetų 2021 m. Cigarams ir cigarilėms akcizai bus didinami dar sparčiau – per 13 proc., nuo 37 Eur/kg dabar, iki 55 Eur po trijų metų. Rūkomajam tabakui taikomas akcizas didės panašiu tempu ir pakils nuo 60,24 Eur iki 90 Eur už kilogramą. Be to, nuo kitų metų įvedamas akcizas ir elektroninių cigarečių skysčiui (su nikotinu). Jis bus 0,2 Eur už 1 ml. Nacionalinės tabako gamintojų asociacijos vykdomasis direktorius Arnas Marcinkus įžvelgė ir teigiamų, ir neigiamų akcizų didinimo aspektų. „Visų pirma reikėtų pasidžiaugti tokiu ilgalaikiu valstybės požiūriu į akcizų didinimą ir į tai, kad susitarta kiekvienais metais ji kelti apie 5 proc., kad nėra šuolių, kurie išdarko bendrą akcizų politiką, ką jau esme turėję prieš kelerius metus“, – sakė asociacijos vadovas. Jo skaičiavimais, didinant cigaretėms taikomus akcizus apie 5 proc. per metus, kasmet pakelis cigarečių, priklausomai nuo jų segmento, brangs apie 10–15 centų. Taigi, po trejų metų pakelis cigarečių brangs daugiausia 0,5 Eur. Nesunku suskaičiuoti, kad surūkant pakelį per dieną, metinės išlaidos šiam žalingam įpročius išaugs per 180 Eur. Paklaustas, kaip didinami akcizai veikia kontrabandinę rūkalų rinką, A. Marcinkus sakė: „Kiekvienas akcizo padidinimas reiškia didėjančią kontrabandą. Jeigu niekas daugiau nesikeičia, pervežti per sieną kontrabandines cigaretes kainuoja tiek pat. Kai čia jų kaina didėja, kiek padidėti gali ir nelegalūs rūkalai, taigi kontrabandininkai gali atvežti ir pardavinėti pelningiau. Vis dėlto džiaugiamės ir Valstybės sienos apsaugos departamentu, ir muitininkais, ir policija, kurie stengiasi ir tikrai dirba didžiulį darbą, kad mažintų kontrabandos kiekį. Tik yra vienas niuansas. Prieš kurį laiką Seimą įstatymo pataisą, kuria buvo uždrausta bet kokia tabako gamintojų parama. Anksčiau gamintojai turėjo susitarimus su tais pačiais muitininkais ar policija ir jiems padėdavo įsigyti ar naktinio matymo įrenginius kontrabandai gaudyti, skenerius, automobilius yra nupirkę. Toks paramos draudimas vienareikšmiškai yra blogai – gamintojai net norėdami negali prisidėti prie nelegalios rinkos mažinimo.“ „Philip Morris Baltic“ Korporacijos reikalų vadovas Lietuvai Kęstutis Straigis atkreipė dėmesį į panašius dalykus. „Suprantame, kad valstybė, siekdama tabako kontrolės principų įgyvendinimo ir žalos mažinimo, turi nuosekliai kelti akcizus. Svarbu, kad būtų įvertintas akcizo didėjimo poveikis nelegaliai rinkai, kontrabandai, kuri šiuo metu yra labai didelė. Akcizų politika taip pat gali vaidinti svarbų vaidmenį, mažinant paklausą labiausiai žalingiems rūkomojo tabako produktams, tuo pačiu sudarant galimybes rinktis alternatyvius, mažiau kenksmingų medžiagų išskiriančius bedūmius produktus“, – komentavo jis. Vadovo nuomone, būtų efektyvu vadovautis Vakarų pasaulio valstybėse diegiamu principu, kad didesnė žala lemia didesnius akcizo tarifus, mažesnė žala – mažesnius.