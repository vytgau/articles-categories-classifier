2016 metais fiksuoti 45 nelaimingi atsitikimai, pasibaigę darbuotojo mirtimi, 2015 metais – 44 atsitikimai, 2014 metais – 56 tokie atsitikimai. Mirtinų nelaimingų atsitikimų labiausiai sumažėjo apdirbamosios gamybos įmonėse, šiek tiek – statybos, žemės ūkio ir miškininkystės įmonėse. Kaip pranešime pažymi VDI, mirtini nelaimingi atsitikimai darbe dažniausiai įvyksta netinkamai organizuojant darbus, įmonėje trūkstant saugos ir sveikatos darbe vidinės kontrolės. Apie ketvirtadalis žuvusių darbuotojų neteko gyvybės, nesilaikydami vadovų duotų nurodymų ir patys rizikuodami savo sveikata ar gyvybe. „Jau ne vienus metus viena iš opiausių problemų ir dažniausia nelaimingų atsitikimų priežastis yra netinkamas naujų darbuotojų parengimas, – pabrėžia VDI vadovas Jonas Gricius. – Sudėtingiausias laikotarpis yra pirmosios darbuotojo savaitės, mėnesiai. Didžiausia rizika iš esmės išlieka iki pirmųjų metų.“ Pasak valstybinio darbo inspektoriaus, pernai ir sunkiai sužalotųjų, ir žuvusiųjų darbe daugiau nei trečdalį sudarė mažą stažą turintys darbuotojai. Iš įvykių, per kuriuos buvo mirtinai sužaloti turintieji stažą iki vienų metų, pusė žuvo antrą darbo savaitę.