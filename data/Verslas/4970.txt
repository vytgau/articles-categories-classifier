Naujienų portalą alfa.lt valdančią bendrovę „Alfa Media“ įsigijo „Baltic Media Ltd“, jos pardavimo sandoris su „MG Baltic Media“ užbaigtas spalio 9 d. Keičiasi ir alfa.lt vadovai. „Alfa Media“ direktoriumi paskirtas Nerius Gasparavičius, alfa.lt vyriausiuoju redaktoriumi pradeda dirbti Ovidijus Lukošius, jis taip pat toliau vadovaus ir žurnalui IQ. „Mes visuomet ypatingą dėmesį skyrėme turinio kokybei, tačiau nepakankamai išnaudojome interneto teikiamas galimybes pasiekti didesnę auditoriją, dabar šią spragą pavyks užpildyti. Tikiuosi ir stengsiuosi, kad alfa.lt išsiskirtų būtent turinio kokybe ir gera žurnalistika“, – pranešime žiniasklaidai sakė O. Lukošius. Plėtoti alfa.lt portalą jungiasi bendrovė „Naujienų centras“, leidžianti žurnalus IQ, „IQ Life“, „Pasaulis 2018“, „TopGear Lietuva“, „Namas ir aš“, „Statyk!“ ir kitus. N. Gasparavičiaus ir O. Lukošiaus valdomoms bendrovėms taip pat priklauso Panevėžio dienraštis „Sekundė“, savaitraščiai „Panevėžio balsas“ ir „Tiesa“, portalai tiesa.com ir naujienos.lt.