„Banko pirkimą lėmė tai, kad gerai pažįstame ten dirbančią komandą, matome didelį potencialą Australijos ir Pietų Ramiojo vandenyno regionuose, o pats bankas turi stiprią infrastruktūrą, naujovėms imlią klientų bazę ir 20 metų įdirbį. Šiuo metu siekiame padidinti banko efektyvumą panaudodami „blockchain“ sprendimus klientų identifikavimui ir tarpbankiniams mokėjimams. Taip pat aktyviai ieškome talentingų finansų ir informacinių technologijų specialistų, kurie norėtų pasinaudti unikalia galimybe ir bent keletą metų padirbėti Vanuatu“, - dienraščiui sakė V. Karalevičius, kurio teigimu, „Bankeros“ banką planuojama jungti į JAV bendrovės „Ripple“ kriptovaliutą išleidusios įmonės „blockchain“ tinklą. „Bankera“ šiuo metu vykdo pirminį savo leidžiamos kriptovaliutos platinimą (ICO) ir per jį jau yra pritraukusi daugiau nei 80 mln. eurų. ICO dar nesibaigė, tačiau jau yra sėkmingiausias pagal pritrauktą lėšų sumą iš visų lietuvių vykdytų ICO. Teigiama, kad pagal pritrauktų investuotojų skaičių (66 tūkst.) tai yra didžiausias kada nors vykęs ICO pasaulyje, o pagal pritrauktą sumą patenka tarp 10 didžiausiųjų.