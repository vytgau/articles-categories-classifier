„Gubernija“ per „Nasdaq“ Vilniaus biržą pranešė, kad antradienį atsistatydino įmonės valdyba ir generalinė direktorė Vijoleta Dunauskienė. Prieš tai valdyba įmonės generaliniu direktoriumi paskyrė A. Čiburį. Teigiama, kad pakeitimai įmonės valdyme atlikti įgyvendinant „Gubernijos“ akcijų pardavimo sandorio sąlygas. Vėliau atskiru pranešimu „Gubernija“ per biržą pranešė, kad „MV Group Production“ įsigijo 94,21 proc. Šiaulių daryklos akcijų. „Stumbro“, „Anykščių vyno“ ir „Alitos“ gamyklas valdanti „MV Group Production“ šią savaitę gavo Konkurencijos tarybos leidimą įsigyti iki 100 proc. „Gubernijos“ akcijų. Iš pradžių „MV Group Production“ įsigys 94,22 proc. „Gubernijos“ akcijų, o po to teiks privalomą oficialų siūlymą, jo metu biržoje įsigyjant likusias alaus daryklos akcijas. 39,97 proc. „Gubernijos“ akcijų parduoda Romualdas ir Vijoleta Dunauskai, dar 39 proc. – žiniasklaidos grupės „Respublikos leidiniai“ savininkas Vitas Tomkus ir jo valdoma „Respublikos spaustuvė“. „Gubernijos“ akcijos kotiruojamos „Nasdaq“ Vilniaus biržos Papildomajame prekybos sąraše.