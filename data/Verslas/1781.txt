Bendrovė pranešė, kad šiuo metu jau yra paskelbta vieša atranka į laisvas Lietuvos pašto vadovų pareigas. Įmonės atstovas Tomas Bašarovas BNS patikslino, kad šiuo metu yra ieškoma Finansų ir administravimo padalinio, Teisės departamento, Korporatyvinių reikalų departamento, Saugos ir prevencijos departamento vadovų. „Svarbiausi keliami uždaviniai yra įvertinti ir sustiprinti bendrovės strateginių veiklų – informacijos, daiktų siuntimo ir finansinių paslaugų – konkurencingumą, gerinti jų kokybę, taikant pažangias technologijas, ir užtikrinti šiandieninės darbo rinkos reikalavimus atitinkančias darbuotojų darbo sąlygas“, – pranešime spaudai sakė Lietuvos pašto valdybos pirmininkas Nerijus Datkūnas. Šiuo metu Lietuvos pašto finansų ir administravimo direktoriumi laikinai dirba Mindaugas Kekys. Įmonės pašto operacijų direktoriumi dirba Algirdas Šimonis, tinklo direktoriumi – Inga Dundulienė, rinkodaros ir pardavimų direktoriumi – Aurimas Čiagus. Daug metų įvairiems padaliniams viename didžiausių bankų SEB dirbusi A. Sungailienė Lietuvos pašte pakeis pernai rugpjūtį iš pareigų dėl netinkamai įgyvendintų pinigų plovimo prevencijos priemonių atleistą Liną Minderienę, bendrovei vadovavusią šešerius metus. Tuomet teigta, kad buvusi įmonės vadovė ne visuomet pranešdavo Finansinių nusikaltimų tyrimo tarnybai (FNTT) apie daugiau nei 15 tūkst. eurų vertės operacijas grynaisiais, taip pat įtartinas finansines operacijas.