Vyriausybė trečiadienį pasitarime svarstė Teisingumo ministerijos parengtą nutarimą, kaip iš „Gazprom“, kuri Lietuvoje neturi turto, išieškoti dar 2014 metais jai skirtą baudą, kuri šiai dienai su delspinigiais sudaro apie 42 mln. eurų. Energetikos ministras Ž. Vaičiūnas po Vyriausybės pasitarimo aiškino, kad pirmas žingsnis, kuris buvo daromas iki šiol, buvo bandymas įsitikinti, ar Lietuvoje neturime „Gazprom“ turto. Dabar, akcentavo ministras, akivaizdu, kad tokio turto nėra. „Tad šiandien buvo priimtas sprendimas aktyvuoti antrąjį žingsnį - kreiptis į užsienio valstybes, įvertinant, kad „Gazprom“ turi turto kitose valstybėse“, - sakė Ž. Vaičiūnas. Tai atlikus, detalizavo Ž. Vaičiūnas, bus sudėliotos konkrečios procedūros kaip skolos išieškojimas bus atliekamas. Į kokias valstybes bus kreipiamasi pirmiausia ministras nedetalizavo. Jis aiškino, kad per mėnesį sieks įvertinti potencialaus turto buvimo užsienio valstybėse vietas. Areštuoti dujas, teigė ministras, yra negalimas variantas, nes už tiekiamas dujas yra pirmiau sumokama ir tik po to jos pasiekia Lietuvą. Anot ministro, svarbu padaryti viską, kad aptariama suma grįžtu vartotojams. Daugiau nei 35 mln. eurų baudą Konkurencijos taryba įmonei „Gazprom“ buvo skyrusi dar 2014 metais, kai ši atsisakiusi derėtis su „Lietuvos energijos gamyba“ dėl gamtinių dujų mainų sutarties pažeidė 2004 metų „Lietuvos dujų“ 34 proc. akcijų pirkimo-pardavimo sutarties sąlygas. Šiuo metu už baudos išieškojimą atsakinga Mokesčių inspekcija.