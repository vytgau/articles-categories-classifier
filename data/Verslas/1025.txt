DELFI pasidomėjo, kokių sričių specialistų labiausia trūksta didžiausiuose Lietuvos miestuose, kokie atlyginimai jiems siūlomi. Pasirodo, kai kurie specialistai regionuose gali tikėtis netgi didesnio atlygio, nei dirbdami sostinėje ar kituose didžiuosiuose miestuose. Lietuvos darbo biržos duomenų bazėje 2018 m. kovo 1 dieną buvo užregistruotos 8,2 tūkst. laisvos darbo vietos. Kaip pastebi personalo atrankos bendrovės „CV Market“ rinkodaros vadovė Raimonda Tatarėlytė, šiuo metu Lietuvoje daugiausia ieškoma pardavimų vadovų, pardavimų vadybininkų, programuotojų, buhalterių, transporto vadybininkų, sandėlio darbuotojų, vairuotojų, statybų vadovų bei inžinierių. Daugiausia darbo skelbimų, anot pašnekovės, yra Vilniaus mieste. „Taip yra todėl, kad Vilniuje užregistruotas didžiausias skaičius įmonių. Sostinėje yra didesnė darbo pasiūla“, – pasakoja R. Tatarėlytė. Skirtinguose miestuose, skirtingų specialistų poreikis Geografija, anot jos gali nulemti profesijos paklausumą. „Pavyzdžiui, Vilniuje ieško daug projektų vadovų bei konsultantų“, – vardija moteris. Šoktelėjusį konsultantų poreikį nulėmė internetinės kelionių paslaugų įmonės Booking.com sprendimas Vilniuje atsidaryti klientų aptarnavimo skambučių centrą. „Jei seniau netradicinių kalbų, pavyzdžiui, švedų ar suomių, studijas baigę žmonės sunkiai rasdavo darbą, tai tokių klientų aptarnavimo centrų atsidarymas Vilniuje šiuos žmones padaro labai paklausiais ir graibstomais specialistais“, – sako R. Tatarėlytė. Kauno regione ir aplink Kauną, pasakoja moteris, yra daug gamybinių įmonių. Jos esą ieško įvairiausių gamybininkų, operatorių. Taip pat, teigia R. Tatarėlytė, Kaune yra ne viena didelė IT įmonė, todėl IT specialistams lengva rasti darbą Laikinojoje sostinėje. Klaipėda ir Šiauliai, pasak R. Tatrėlytės, yra miestai, kuriuose trūksta logistikos sektoriaus darbuotojų. „Taip susiklostė dėl jų geografinės padėties. Klaipėdoje yra uostas, atvyksta daug prekių. Šiame mieste trūksta ir muitinės tarpininkų. O Šiauliai yra Lietuvos centras, daugeliui transporto įmonių yra patogu ten įsikurti“, – teigia R. Tatarėlytė. Panevėžys, anot pašnekovės, garsėja statybinėmis ir gamybinėmis įmonėmis, todėl ten yra didesnis inžinierių, technologų, operatorių, tam tikrų staklių programuotojų poreikis. „Panevėžyje atlyginimai svyruoja nuo 500 iki 750 eurų“, – teigė ji. Skirtinguose miestuose paklausiausių specialistų atlyginimai gali šiek tiek skirtis. „IT sektoriuje didelio atlyginimo skirtumo nėra, visuose miestuose atlyginimai yra panašūs. Bet, pavyzdžiui, pardavimų vadybininkų atlyginimai skiriasi. Vilniuje vadybininko be patirties bazinis atlyginimas yra apie 400 eurų, o Kaune ir Klaipėdoje – 380 eurų. Vilniuje atlyginimai gali būti iki 10 proc. didesni“, – pastebi pašnekovė. Tačiau kartais labiau apsimoka specialistui keltis į mažesnį miestą. Kaip pasakoja R. Tatarėlytė, jei mažame miestelyje įsikūrusiai įmonei reikia, pavyzdžiui, marketingo specialisto, darbdavys dėl mažo darbuotojų pasirinkimo gali būti pasiryžęs mokėti didesnį nei rinkos atlygį. „Vilniuje marketingo specialistas gali gauti apie 850 eurų, tačiau mažame miestelyje, kur tas specialistas yra labai reikalingas, jis gali gauti net 1200 eurų. Taip pat jam gali būti apmokėtos kuro ir kitos išlaidos. Yra daroma viskas, kad tik tas specialistas dirbtų tame mažame mieste. Tačiau esame susidūrę ir su tokiomis situacijomis, kai mažame mieste gyvenantys žmonės dirba už mažesnį atlyginimą, kad tik turėtų darbą“, – teigia R. Tatarėlytė. Kad lietuviai yra pasiryžę dėl darbo keisti gyvenamąją vietą, R. Tatrelytė nedrįsta teigti. „Apie 69 proc. darbo ieškančiųjų žmonių darbo ieško tame mieste, kuriame gyvena. Arba bent to miesto rajono ribose. Jauni specialistai, kurie yra tik baigę studijas arba turi darbo patirties iki 2 metų, yra atviri pasiūlymams keliuose miestuose – dažniausiai tai didieji Lietuvos miestai. Į regionus pritraukti jaunus specialistus sunkiau, nebent darbas netoli didelio miesto arba siūlomas didesnis atlyginimas ir kitos naudos. Jeigu žmogus jau turi šeimą, tada dažniausiai ieško darbo tame mieste, kuriame gyvena. Nebent darbą itin sunku susirasti arba žmogus yra labai siauro profilio specialistas ir darbo pasiūla ribota“, – pasakoja moteris. Tik diplomo neužtenka Tačiau net paklausiam specialistui įsidarbinti gali būti ne taip paprasta. R. Tatarėlytė teigia, kad dažnai darbdaviai reikalauja specifinių žinių. „Vis dažniau yra ieškomi pardavimų vadybininkai, kurie turėtų specifinį, pavyzdžiui, inžinieriaus išsilavinimą. Tokių specialistų surasti yra sunku, tačiau jiems siūlomas atlyginimas dažnai yra didesnis nei vidutinis atlyginimas rinkoje“, – sako R. Tatarėlytė. Programuotojų poreikis rinkoje išlieka, tačiau R. Tatarėlytė teigia, kad programuotojui tik diplomo neužtenka. „Žmogus turi mokėti tam tikrą programavimo kalbą. Todėl darbdaviai ieško žmonių su darbine patirtimi. Arba jų išsilavinimas turėtų būti specifinis, pavyzdžiui, staklių programuotojas. Darbdaviai ieško specializuotų darbuotojų, o ne abstrakčių. Tas pats galioja visuose sektoriuose“, – sako. R. Tatarėlytė. Anot jos, labiausiai ieškomi PHP, C+ ar C++, Java, Front End ir Back End programuotojai. Programuotojų įsidarbinimo galimybės esą priklauso nuo jų lūkesčių. „Jei programuotojas nori iš karto gauti didžiulį atlyginimą, jis turi turėti patirties. Jei žmogus be patirties ir sutinka dirbti už mažesnį atlyginimą, tada jis darbą susiras greitai“, – pabrėžia moteris. Anot jos, programuotojų atlyginimai būna labai įvairūs, bet vidutinis atlyginimas pradedantiems programuotojams prasideda nuo 900 eurų. Vargiai uždirba 500 eurų Tačiau Lietuvos darbo biržos paklausiausių specialybių sąrašas stipriai skiriasi nuo R. Tatarėlytės išvardytų profesijų. Kaip pati pašnekovė pastebi, Darbo birža labiau orientuojasi į mažiau kvalifikuotus specialistus. Jaunesnieji slaugos specialistai, sunkiasvorių sunkvežimių ir krovinių transporto priemonių vairuotojai, elektros inžinerijos technikai, siuvėjai, kailininkai ir kepurininkai – tai, anot Lietuvos darbo biržos komunikacijos vadovės Mildos Jankauskienės, yra paklausios profesijos Vilniaus mieste. Kaune, Darbo biržos duomenimis, trūksta parduotuvių pardavėjų, betonuotojų, betono apdailininkų ir giminiškų profesijų darbininkų, sunkiasvorių sunkvežimių ir krovinių transporto priemonių vairuotojų, statybininkų, vandentiekininkų ir vamzdynų montuotojų. Klaipėdoje lengvai darbą gali rasti metalinių konstrukcijų ruošėjai ir montuotojai, sunkiasvorių sunkvežimių ir krovinių transporto priemonių vairuotojai, grindų ir plytelių klojėjai, vandentiekininkai ir vamzdynų montuotojai, buhalteriai. Paklausios profesijos Šiauliuose mažai kuo skiriasi nuo Klaipėdos. Tačiau Šiauliuose trūksta darbininkų izoliuotojų bei virėjų. O Panevėžyje trūksta statybos vadovų, elektromechanikų, barmenų. Tačiau LDB nurodomas šių paklausių profesijų darbuotojų atlyginimas gali nustebinti. Vidutiniškai per vasario mėnesį siūlytas darbo užmokestis prieš mokesčius parduotuvių pardavėjams, siuvėjams, virėjams, kailininkams ir kepurininkams buvo apie 510 eurų. Sunkiasvorių sunkvežimių ir krovinių transporto priemonių vairuotojams buvo siūlomas apytiksliai 750 eurų atlygis, o nekvalifikuotiems darbininkams siūlyta alga dažniausiai nesiekia minimalios mėnesinės algos. Tokios algos specialistų nestebina „Yra daug visokių paklausių profesijų, tiesiog tam tikro lygio ir profesinės patirties žmonės į Darbo biržą neina. Labai abejoju, kad įmonės finansininkas ar panašios profesijos atstovas darbo ieško per Darbo biržą. Jis greičiausiai tai daro per trečiuosius asmenis ar pažįstamų ratą“, – kodėl Darbo biržos paklausiausių profesijų sąrašas skiriasi nuo R. Tatarėlytės išvardytų profesijų aiškina Lietuvos laisvosios rinkos instituto prezidentas Žilvinas Šilėnas. Tai kad, pavyzdžiui, pardavėjų atlyginimai yra maži, nestebina Ž. Šilėno. „Natūralu, kad tokia profesija kaip pardavėjas yra paklausi. Šis sektorius dar nėra labai automatizuotas, todėl nestebina ir maži atlyginimai. Palyginus pardavėją su pramonės sektoriuje dirbančius darbininku, matome, kad darbininkas sukuria daugiau vertės nei vienas pardavėjas. Kitas veiksnys – kiek žmonių gali pretenduoti į tą pačią darbo vietą. Nesakau, kad pardavėjo darbas yra lengvas, tačiau mažiau žmonių gali pretenduoti į staklių operatoriaus poziciją. Spėju, kad dėl to ir yra tokie maži atlyginimai“, – aiškina jis. Pasiteiravus, ar gali būti, kad šių profesijų žmonių trūksta, nes niekas nenori dirbti už tokį mažą atlygį, Ž. Šilėnas pateikia kitą paaiškinimą: „Aišku, kad daugelis žmonių nori dirbti už didesnę sumą, bet Lietuvos mastu, kai kuriuose miestuose 500 eurų yra vidutinis atlyginimas. Jis dabar yra pakilęs, bet neseniai tai buvo vidutinis atlyginimas.“ Ž. Šilėnas pastebi ir tai, kad toks atlyginimas gali būti karjeros pradžioje. „Tai neretai yra pradinis atlyginimas. Žmogų reikia apmokyti, todėl neatmeskime galimybės, kad ateityje ta alga augs. Darbuotojai įgyja daugiau kvalifikacijos, patirties, geriau siuva ar kepa. Tai yra tik pirmas laiptelis, ant kurio reikia užsikabaroti ir atlyginimas augs. Tačiau pragyventi už tokį atlyginimą nėra lengva, tai faktas“, – pastebi Ž. Šilėnas.