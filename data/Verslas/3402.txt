„Tolimesnė Vilniaus centro plėtra suteiks 60 naujų karjeros galimybių tiek jauniesiems talentams, tiek ir patyrusiems specialistams“, – pranešime spaudai cituojama paslaugų centro vadovė Daiva Sereikienė. Dabar „Outokumpu“ paslaugų centre dirba daugiau nei 100 specialistų. Centras rūpinasi bendrovės finansų, pirkimų, duomenų valdymo ir informacinių technologijų funkcijomis. Užsienio investicijų plėtros agentūros „Investuok Lietuvoje“ vadovas Mantas Katinas tvirtino, jog paslaugų centro plėtra parodo Lietuvos darbo rinkos privalumus. „Bendrovės sprendimas ir toliau plėsti svarbų kompetencijų centrą yra ne tik esamos darbo rinkos įvertinimas, bet ir tolesnis jos vystymas į industriją įtraukiant daugiau specialistų“, – pranešime spaudai cituojamas M. Katinas. „Outokumpu“ paslaugų centras Vilniuje yra pirmasis ir vienintelis Suomijos paslaugų centras Europoje. „Outokumpu“ būstinė įsikūrusi Helsinkyje, jos gamyklos veikia Suomijoje, Vokietijoje, Meksikoje, Švedijoje, Jungtinėje Karalystėje ir JAV.