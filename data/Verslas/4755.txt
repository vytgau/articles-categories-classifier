Prekybininkai privalo iš kliento nemokamai priimti nenaudojamas padangas, jeigu jos skirtos to paties tipo transporto priemonei ir jų atiduodama tiek, kiek perkama. Gyventojai senas padangas taip pat gali nugabenti į savivaldybių didelių gabaritų atliekų surinkimo aikšteles – tokių aikštelių Lietuvoje yra 96-ios. Priklausomai nuo savivaldybių patvirtintų priėmimo sąlygų, didelių gabaritų atliekų surinkimo aikštelės iš vieno gyventojo priima nemokamai iki 4 ar 5 nebenaudojamų padangų per metus. „Autoservisai, kaip ir padangų gamintojai bei importuotojai, privalo pasirūpinti, kad pasibaigus padangų eksploatacijos laikui jos būtų tinkamai utilizuotos ar perdirbtos ir nekeltų pavojaus aplinkai bei žmonių sveikatai. Gamintojai ir importuotojai rūpinasi senų padangų sutvarkymu ir finansuoja jų perdirbimą“, – sako Gamintojų ir importuotojų asociacijos (GIA) vadovas Alfredas Skinulis. Licencijas organizuoti apmokestinamųjų gaminių (padangų, filtrų, akumuliatorių, alyvos ir kitų automobilinių atliekų) tvarkymą turinti GIA yra subūrusi didžiausius automobilių ir jų dalių gamintojus bei importuotojus. „Prasidėjus padangų keitimo sezonui iki lapkričio mėnesio pabaigos skelbiame netinkamų naudoti padangų surinkimo akciją. Tai dar viena proga palankiomis sąlygomis daug senų padangų sukaupusiems autoservisams ir gyventojams jomis atsikratyti“, – sako Atliekų tvarkymo centro vykdomoji direktorė Kristina Štelmokaitienė. Daugiau informacijos apie vykdomą akciją galima rasti www.atcl.lt. Specialistų vertinimu, gamintojai ir importuotojai Lietuvos rinkoje kasmet parduoda per 20 tūkst. tonų padangų. Pagal teisės aktus turi būti surinkta ir perdirbta 80 proc. šio kiekio – tai sudarytų vidutiniškai 16 tūkst. tonų senų padangų per metus. Dar apie 10 tūkst. tonų padangų kasmet į Lietuvą įvažiuoja su transporto priemonėmis. Patekusios į gamtą padangos suyra tik per 120–140 metų, jos dūla ir išsiskiria sveikatai pavojingų toksinių bei cheminių medžiagų. Perdirbtų padangų guma panaudojama sporto aikštynų ar žaidimų aikštelių guminėms dangoms, automobilių statymo apsauginiams kuoleliams gaminti arba energijai gauti. Senų padangų deginimo procese naudojami specialūs filtrai, kurie neutralizuoja į aplinką išsiskiriančias kenksmingąsias medžiagas. Aplinkos ministerija primena, kad už ne vietoje išmestą padangą gali tekti atlyginti žalą, kuri siekia daugiau kaip 140 eurų.