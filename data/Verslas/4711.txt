Pirma, svarbu pasirūpinti, kad elektros laidai, kištukiniai lizdai, kištukai ir patys elektros prietaisai nesudrėktų. Taip pat reikia stebėti, kad neįvyktų kontaktas tarp įjungtų elektros prietaisų, jungiamųjų laidų, jungiklių ir vandentiekio, kanalizacijos, šildymo ar kitų sistemų metalinių vamzdžių, rašoma „Energijos skirstymo operatoriaus“ (ESO) pranešime. Reikia pasirūpinti, kad grindys būtų sausos ir stovėtumėte ant sauso medinio pastovo ar guminio kilimėlio. „Potvynio atveju elektros energijos tiekimą išoriniame tinkle saugiai išjungti gali tik skirstomųjų tinklų specialistai. Atsidūrę šalia įtampos šaltinio, kai žemė ir žolė įmirkusi, pasitraukite toliau nuo jo, tačiau nebėkite, o judėkite mažais žingsneliais kuo arčiau suglaudus kojas arba šuoliukais. Žingsniuojant įprastai, kyla pavojus susidaryti elektros grandinei ir gauti smūgį", - įspėja specialistai. Pastebėjus pažeistų elektros tinklo įrenginių ar nutrūkusių elektros laidų, prašoma nedelsiant kreiptis į ESO. Svarbu žinoti, kad prie jų jokiu būdu negalima artintis – tarp žmogaus ir nutrūkusio laido turėtų būti bent 8 metrų atstumas. Reikėtų saugotis ir ant elektros laidų užvirtusių medžių ar išvirtusių laidų atramų, kurios taip pat gali būti pavojingos gyvybei. Prie jų taip pat nerekomenduojama artintis ar, juo labiau, jų liesti.