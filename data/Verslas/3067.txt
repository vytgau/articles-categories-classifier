Dviem pastariesiems, be to, pateikti įtarimai ir dėl neteisėto disponavimo radioaktyviomis medžiagomis. Specialiųjų turimų tarnyba (STT) pranešė, kad įtariamiesiems susipažinus su tyrimo medžiaga, byla bus perduota teismui. Energetikos ministerija, kuriai pavaldi IAE, kol kas situacijos nekomentuoja. Ministras Žygimantas Vaičiūnas po Naujųjų metų susitiks su D. Janulevičiumi ir aptars susidariusią padėtį, BNS pranešė ministro atstovė Aurelija Vernickaitė. Su D. Janulevičiumi ir O. Čiukšiu BNS kol kas nepavyko susisiekti. Ikiteisminiam tyrimui vadovavusios Panevėžio apygardos prokuratūros Organizuotų nusikaltimų ir korupcijos tyrimo skyriaus prokurorės Dalios Markauskienės teigimu, tyrimas yra ne tik didelės apimties, bet ir itin sudėtingas – tiriama aukščiausio lygio IAE vadovų bei verslininkų grupės galbūt korupcinė nusikalstama veika strateginę reikšmę nacionaliniam saugumui turinčioje įmonėje. Anot jos, atliekant ikiteisminį tyrimą, buvo reikalingos specialios įvairių sričių mokslinės žinios, buvo atlikti specialūs tyrimai. „Tai didelės apimties tyrimas – bylos medžiagą sudaro daugiau nei 30 tomų dokumentų“, – STT pranešime spaudai sakė D. Markauskienė. Už fiktyvų konkursą – tūkstantinės baudos Konkurencijos taryba, STT prašymu atlikusi tyrimą, nustatė, kad radioaktyvaus vario metalo laužo pardavimo aukcione dalyvavusios įmonės – Vokietijos „Sypra“ ir šiemet bankrutavusi Raseinių rajono bendrovė „Norvesta“ – sudarė kartelį ir joms skyrė atitinkamai 27,1 tūkst. ir 27,5 tūkst. eurų baudas. Taryba išsiaiškino, kad „Norvesta“ ir „Sypra“ tarpusavyje derino veiksmus ir iš anksto nustatė 2014 metų rugpjūtį vykusio aukciono laimėtoją. Konkurencijos tarybos narė Jolanta Ivanauskienė sakė, kad aukciono dalyvės tik imitavo konkurenciją – bendrovių atstovai iš anksto susitarė, kad „Sypra“ pateiks pradinį kainos pasiūlymą, o „Norvesta“ savo siūlomos kainos nedidins ir leis aukcioną laimėti „Syprai“. Be to, „Sypra“ padėjo „Norvestai“ įvykdyti vieną iš būtinų sąlygų – sudaryti sutartį su radioaktyvių atliekų perdirbimo įmone. Anot J. Ivanauskienės, įmonėms sudarius kartelį, IAE neteko galimybės gauti didžiausią kainą ir taip užtikrinti, kad valstybės turtas būtų valdomas racionaliai. „Sypra“ pasiūlė tik pradinę kainą – kiek daugiau nei 1,5 mln. eurų. Jeigu įmonės būtų realiai konkuravusios aukcione, metalo laužą IAE būtų galėjusi parduoti brangiau. „Susitarimai dėl kainų laikomi vienais sunkiausių konkurencijos taisyklių pažeidimų, nes prekės ar paslaugos kaina yra vienas pagrindinių konkuravimo aspektų. Verslas turi savarankiškai apsispręsti ne tik dėl prekių ar paslaugų pardavimo, bet ir įsigijimo kainų“, – pabrėžė tarybos narė. Teisėsaugos pareigūnams įtarimų sukėlė 2014 metais rengtas IAE aukcionas, kuriame ji pardavė 2 tūkst. tonų varinių vamzdelių, užterštų radioaktyviomis medžiagomis. Įtariama, kad aukciono laimėtoja – „Sypra“ – buvo žinoma iš anksto. STT teigimu, aukcione dalyvavo tik du dalyviai, kurių viena – Vokietijos įmonė – jį laimėjo, įgydama teisę užterštus vamzdelius įsigyti už pradinę kainą – daugiau nei 1,5 mln. eurų, arba 781,9 euro už toną. Tuo metu švaraus vario tona rinkoje kainavo apie 3,8 tūkst. eurų. Kitos aukciono dalyvės „Norvestos“ direktoriui Kęstučiui Norvaišui taip pat pareikšti įtarimai piktnaudžiavimu. „Nors aukciono laimėtojas buvo įpareigotas įsigytą radioaktyviomis medžiagomis užterštą metalą išgabenti iš IAE nevalytą, po aukciono elektrinės teritorijoje buvo įdiegta technologinė linija vamzdelių valymui ir pradėti vamzdelių valymo darbai“, – rašoma STT pranešime spaudai. Veikė organizuotoje grupėje STT pranešime nenurodo konkrečių asmenų pavardžių, tik jų inicialus. Be jau minėtų asmenų, tarimai piktnaudžiavimu, veikiant organizuotoje grupėje, taip pat pareikšti Vokietijos įmonės įgaliotam atstovui G. B. – BNS žiniomis, tai Giedrius Bakutis - bei Vokietijos piliečiui P. Z. Įtariama, kad šie asmenys, veikdami organizuotoje grupėje, buvo pasiskirstę vaidmenimis – vieni organizavo nusikalstamas veikas, kiti jiems talkino kaip padėjėjai, treti atliko vykdytojų funkcijas. D. Janulevičius IAE vadovauja nuo 2013 metų kovo pradžios, pernai lapkritį jis teisėsaugos tyrime buvo apklaustas kaip liudininkas. Tuomet jis BNS teigė per apklausą sužinojęs, kad ikiteisminio tyrimo rezultatų galima laukti šių metų pradžioje, nes jis esąs suinteresuotas tuo procesu. Anot D. Janulevičiaus, bendrovės užsakymu nepriklausomi auditoriai nustatė, kad parduodant užterštą elektrinės metalo laužą, nebuvo piktnaudžiaujama. D. Janulevičius iki darbo IAE vadovavo bankrutavusiai investicijų bendrovei „Hermis Capital“. Buvęs diplomatas ir Pramonininkų konfederacijos generalinis direktorius O. Čiukšys jėgainei vadovo nuo 2010 metų kovo iki 2011 metų balandžio. IAE kartu su Rusijos kapitalo Vokietjos įmone „Nukem“ baigia įgyvendinti kelių šimtų milijonų eurų vertės projektus – pastatė 190 mln. eurų vertės panaudoto branduolinio kuro saugyklą bei baigia įrengti 123 mln. eurų vertės kietųjų radioaktyviųjų atliekų saugyklą. Už piktnaudžiavimą gali būti baudžiama bauda arba laisvės atėmimu iki 7 metų, už neteisėtą disponavimą radioaktyviosiomis medžiagomis – areštu ar laisvės atėmimu iki 4 metų.