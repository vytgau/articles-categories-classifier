Susisiekimo ministerija pranešė, kad ministro Roko Masiulio įsakymu papildytas ES lėšomis finansuojamų valstybės projektų sąrašas. Bendra projektų vertė – 349,1 mln. eurų, iš jų planuojamos ES sanglaudos fondo investicijos – 224,1 mln. eurų. 2019–2022 metais planuojama elektrifikuoti Vilniaus geležinkelio mazgą – 34 kilometrų ilgio ruožą aplinkkelyje Kyviškės–Valčiūnai–Vaidotai–Paneriai ir sujungti jį su jau elektrifikuotu ruožu Vilnius–Kaunas. Šis ruožas bus pritaikytas traukinių eismui iki 160 km/val. greičiu. Taip pat numatoma elektrifikuoti 125 kilometrų ilgio kelią Kaišiadorys–Radviliškis ir 196 kilometrų ruožą nuo Radviliškio iki Klaipėdos Draugystės stoties. Čia bus įrengtas elektros kontaktinis tinklas – jis bus pritaikytas traukinių greičiui iki 250 km/val., naujos traukos pastotės, pakeistos geležinkelio stočių valdymo sistemos, padidintas jų valdymo saugumo lygis. Elektrifikavimo konkursą „Lietuvos geležinkeliai“ paskelbė gruodžio pabaigoje. Jį sudaro trys etapai: Vilniaus geležinkelio mazgo, Kaišiadorių–Radviliškio ir Radviliškio–Klaipėdos. Pernai baigtas kitas didelis elektrifikavimo projektas – 29 kilometrų ruožą nuo Naujosios Vilnios iki Kenos prie Baltarusijos sienos už 26,3 mln. eurų elektrifikavo bendrovė „Fima“. Tai yra dalis geležinkelio iš Vilniaus į Minską – elektriniai traukiniai juo pradėjo važiuoti gruodžio pradžioje. Lietuvoje šiuo metu elektrifikuota vos 7 proc. viso geležinkelių tinklo. „Lietuvos geležinkelių“ vadovo Manto Bartuškos teigimu, bus siekiama, kad būtų elektrifikuota 30–40 proc. tinklo.