Jų nuomone, šiandien realiausia būtų kalbėti ne apie nuosavą būstą, tačiau apie nuomą. Parlamentarų teigimu, toks būstas galėtų priklausyti savivaldybei (municipalinis būstas) ar net privačiai bendrovei su valstybės (savivaldybės) reguliuojamomis kainomis. Pagal Seimo nario J. Varžgalio ketvirtadienį Seimui pateiktą projektą, „savivaldybė teikia pagalbą ir paramą jaunimui ir jaunoms šeimoms būstui įsigyti, statydama (pirkdama) savivaldybės (municipalinį) būstą ir formuodama savivaldybės socialinio būsto fondą. Šiems tikslams pasiekti savivaldybė gali vykdyti įvairių formų (franšizę, koncesiją, konsignaciją, išperkamąją nuomą ir kt.) viešojo ir privataus sektoriaus partnerystę“. „Nereikia vengti savivaldybės ir privataus verslo bendradarbiavimo įvairiomis formomis (franšizės, koncesijos, konsignacijos išperkamosios nuomos). Savivaldybės, ieškodamos gerų specialistų, galėtų pasiūlyti jiems patrauklų būsto sprendimo variantą. Savivaldybei priklausantis būstas galėtų būti patogus jaunimui, neprisirišant prie jo visam amžiui, keičiantis situacijai, aplinkybėms gyvenime, karjerai ir pan. Kartu, sukūrus savivaldybės (municipaliteto) būsto fondą, galėtų būti sprendžiamos Lietuvos demografinės problemos, kuriant verslą regionuose, apsirūpinant savivaldai aukštos kvalifikacijos specialistais, stabdant vietinių gyventojų migraciją Lietuvoje“, - sako A. Palionis ir J. Varžgalys. Jie siūlo įstatyme numatyti, kad „savivaldybės (municipalinis) būstas - savivaldybei nuosavybės teise priklausantis aukštesnės energetinės klasės būstas, atitinkantis sertifikavimo reikalavimus, skirtas jaunų šeimų, žmonių ir atvykusių aukštos kvalifikacijos specialistų nuomai (nuomojami ne socialinio būsto nuomos sąlygomis) ir išperkamajai nuomai“. Lietuvoje veikia socialinio būsto sistema. Tačiau, anot parlamentarų, ja gali pasinaudoti tik žmogus, gaunantis itin mažas pajamas. Niekas nekalba apie tuos jaunus žmones, kurie yra išsilavinę, turi darbą, gauna vidutines pajamas. „Jie negali būti socialiai remtini, tačiau ir pasiturinčiais jų nepavadinsi. Vidutines specialisto pajamas gaunančiam jaunam asmeniui, ypač jei jis gyvena vienas, įsigyti nuosavą būstą ar nuomotis jį ir mokėti visus komunalinius mokesčius yra praktiškai neįmanoma. Į tokią pat situaciją pakliūva ir trijų asmenų šeima“, - sako projekto autoriai. Vietos savivaldos įstatymo pakeitimo projektas sulaukė parlamentarų pritarimo po pateikimo. Už projektą ketvirtadienį balsavo 66 Seimo nariai, prieš buvo 1, susilaikė 5 parlamentarai. Po svarstymo Seimo komitetuose į Seimo plenarinių posėdžių salę jis turėtų sugrįžti birželio 22 d. Šiuo metu Vietos savivaldos įstatyme savivaldybės (municipaliteto) būsto kategorija nėra apibrėžta, vartojamas socialinio būsto fondo terminas. Savivaldybėms priklausantys namai, jų dalys, butai yra priskiriami socialinio būsto fondui, kuris skirtas nuomoti turintiems mažas pajamas asmenims ir šeimoms bei turintiems teisę į socialinį būstą, nekomerciniu pagrindu, pagal Vyriausybės nustatytą nuomos mokesčio apskaičiavimo tvarką. Galiojančiuose įstatymuose ir Vyriausybės nutarimuose kalbama ir apie lengvatas gauti finansavimą jaunoms šeimoms iš banko. Tačiau nėra įstatymu nurodoma savivaldybėms formuoti pagal poreikius geros kokybės subsidijuojamą būstą jauniems asmenims, šeimoms ir aukštos kvalifikacijos reikiamiems specialistams pritraukti.