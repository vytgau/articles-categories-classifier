Areštinė bus statoma Birželio 23-osios gatvėje, šalia Vilniaus apskrities vyriausiojo policijos komisariato. Anksčiau skelbta, kad abu objektai bus pastatyti per dvejus metus, o 15 metų policija tęs partnerystę su privačiu investuotoju ir išsipirks šiuos pastatus. Per visą sutarties laikotarpį privatus investuotojas rūpinsis ir pastatų valdymu bei priežiūra. Projektą vykdančios nekilnojamojo turto bendrovės „MG valdos“ duomenimis, 7,6 tūkst. kvadratinių metrų pastate bus įrengta 100 vietų areštinė bei policijos komisariato administracinės patalpos. Pasak Policijos departamento, tai pirmasis Lietuvoje bendras policijos ir privataus verslo projektas. Beveik 56 mln. eurų vertės sutartis dėl šių statybų viešojo ir privataus sektoriaus partnerystės būdu su nekilnojamojo turto plėtros bendrovė „MG valda“ pasirašyta 2015 metų pabaigoje. 