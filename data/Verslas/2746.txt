„Naujosios Alkoholio kontrolės įstatymo nuostatos buvo priimtos Seime praėjusių metų birželio 1 dieną, t. y. prieš pusę metų, tokiu būdu buvo sudarytos sąlygos visiems ūkio subjektams pasiruošti naujiems reikalavimams, kurie įsigaliojo nuo sausio 1 dienos“, - teigiama NTAKD pranešime. Pranešime pažymima, kad užsienio leidinių platintojai turėjo galimybę pritaikyti savo veiklą prie naujų reikalavimų, kreipdamiesi į žurnalų leidėjus ir informuodami apie pasikeitusį reklamos reglamentavimą. „Pažymime, kad Departamentas nedalijo nurodymų plėšyti lapus su alkoholio reklama iš užsienio žurnalų, platinamų Lietuvoje, o visada pasisakydavo už civilizuotus sprendimus“, - teigiama pranešime. Tačiau departamento atstovai ketina susitikti su užsienio žurnalų platintojais ir rasti sprendimą dėl alkoholio reklamos užsienio leidiniuose. Departamentas tikina, kad inicijavo septynis susitikimus su verslo asociacijomis, apmokė daugiau kaip 400 verslo priežiūrą vykdančiųjų. Taip pat tikina suteikęs apie 3 tūkst. konsultacijų žodžiu ir raštu dar iki įstatymo nuostatų įsigaliojimo. Prezidentė Dalia Grybauskaitė trečiadienį pareiškė, kad iš žurnalų plėšomos reklamos daro gėdą Lietuvai ir paragino tobulinti įstatymus. Tuo metu Premjeras Saulius Skvernelis ketvirtadienį situaciją pavadino absurdiška ir patikino, kad turi būti vadovaujamasi protingumo principu, todėl už reklamas užsienio leidiniuose neturėtų būti baudžiama. Nuo Naujųjų metų Lietuvoje uždrausta alkoholio reklama. Dėl to užsienio leidinių platintojai pradėjo tušuoti arba išplėšti iš užsienietiškų leidinių alkoholio reklamas. Tuo pasipiktino visuomenė, o konservatoriai prabilo apie galimybę užsienio leidiniams padaryti išimtį ir leisti reklamuoti alkoholį.