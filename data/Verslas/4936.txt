Verslo dienraštis „Nikkei“ rašo, kad „Kobe Steel“ gaminius savo transporto priemonėse taip pat naudojo „Mitsubishi Motors“, „Subaru“ ir „Mazda“. Automobilių milžinė „Toyota“ jau patvirtino, kad „Kobe Steel“ tiekė medžiagas į vieną jos gamyklų Japonijoje, kurioje tie plieno gaminiai buvo naudoti gaminant tam tikrų transporto priemonių variklio dangčius, užpakalines dureles ir tam tikras kitas dalis. Pasak „Nikkei“, transporto ministerija automobilių gamintojų paprašė skubiai atlikti patikras ir nustatyti, ar būtina atšaukti automobilius. Šis skandalas yra naujausias iš virtinės skandalų, susijusių su kokybės kontrole ir valdymu, į kuriuos pastaraisiais metais įsivėlė stambios Japonijos bendrovės ir kurie gerokai pakenkė iki šiol savo kokybe garsėjusios šalies reputacijai. „Kobe Steel“ skandalas kilo sekmadienį, kai gamintoja pripažino, jog klastojo duomenis, susijusius su gaminių tvirtumu bei kokybe. „Kobe Steel“ atlikus vidaus tyrimą nustatyta, kad buvo suklastoti maždaug 19,3 tūkst. tonų aliuminio gaminių, 2,2 tūkst. tonų vario gaminių ir 19,4 tūkst. tonų aliuminio liejinių bei kaltinių dirbinių kokybės duomenys. Šie gaminiai klientams buvo patiekti nuo praėjusių metų rugsėjo iki šių metų rugpjūčio. Antradienį „Kobe Steel“ akcijų kursas krito 22 proc., o įmonės rinkos vertė sumažėjo beveik 1 mlrd. JAV dolerių. Trečiadienio prekybos sesijos pradžioje įmonės akcijos atpigo dar 17 procentų. Įmonė pareiškė, kad klastoti kokybės duomenis galėjo būti pradėta prieš dešimtmetį, o gaminiai, kurių kokybės duomenys buvo suklastoti, galėjo būti patiekti 200 įmonių.