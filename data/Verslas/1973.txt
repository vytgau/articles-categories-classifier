Ta proga kviečiu visus įteikti nevienadienę dovaną Lietuvai – paraginti savo draugus, kolegas ir pažįstamus aplankyti mūsų šalį bei atrasti jos grožį. Tikiu, kad prisidėti prie savo valstybės garsinimo, o tokiu būdu – ir kūrimo, yra puiki pilietiškumo išraiška. Skaičiuojama, kad vien socialiniame tinkle „Facebook“ yra užsiregistravę daugiau kaip milijonas lietuvių. Daugelis mūsų jame turime bent kelis ar keliolika draugų iš užsienio, kai kurie – ir dešimtis. Suvieniję jėgas galime pasiekti šimtus tūkstančių ar net milijoną žmonių visame pasaulyje. Beje, rinkodaros specialistai pastebi, kad rekomendacija iš lūpų į lūpas – bene efektyviausia reklamos forma. Prisiminkime, kad esame Lietuvos ambasadoriai ir keliaudami. Išvykę į užsienį verslo ar asmeniniais tikslais, pasinaudokime proga papasakoti apie mūsų istoriją, nuostabius miškus ir ežerus, jaukius senamiesčius. Juk beveik visi viešėdami svetur išgirstame klausimą „Iš kur jūs atvykote?“: vertinkime jį kaip galimybę teigiamai pristatyti mūsų šalį! Kai mūsų ar bičiulių kviestas svečias atvyks, parodykime jam gražiausius mūsų miesto ar šalies kampelius. Turime šimtus nuostabių vietų, kuriomis galime didžiuotis ir kurias galime padėti atrasti. Net jei mums patiems jos atrodo įprastos, dažną svečią neretai priverčia aikčioti iš susižavėjimo. Taip pat pristatykime mūsų tradicijas, gastronominį paveldą, papasakokime apie šalies istorijos vingius – tai, kas skiria mus nuo kitų ir kuo pelnytai galime didžiuotis. Nepamirškime ir dinamiško kultūrinio gyvenimo – kalbu ne tik apie proginius šimtmečio minėjimo renginius, bet ir daugybę unikalių švenčių bei festivalių miestuose ir miesteliuose, kuriais galime džiaugtis kasmet. Galiausiai – supažindinkime atvykusius su įdomiais žmonėmis. Asmenybėmis, kurios kasdien kuria Lietuvą. Daug keliaujantys gali neprisiminti dar vienos aplankytos bažnyčios ar muziejaus, tačiau į atmintį visada įsirėžia žmonės, kuriuos sutinkame. Būtent žmonės kelionės patirtį paverčia išskirtine. Galite paklausti – o ką darome mes, kelionių organizatoriai? Jau daugelį metų mes kviečiame svečius į Lietuvą, pristatome mūsų šalį bei supažindiname su ja atvykusius, tad mielai pasidalinsime savo patirtimi. Beje, atvykusieji ne tik leidžia pinigus mūsų šalyje, bet ir gali tapti jos ambasadoriais, nusprendę pasidalyti Lietuvoje patirtais įspūdžiais su savo artimaisiais, draugais ir kolegomis. Kelionių organizatoriai taip pat aktyviai siekia, kad Lietuvoje vyktų kuo daugiau verslo renginių – seminarų, konferencijų, parodų, motyvacinių kelionių. Iš patirties galiu pasakyti, kad daugiau kaip pusė aplankiusiųjų Lietuvą verslo tikslais, mielai į ją sugrįžta kaip turistai. Ir dažniausiai ne vieni – o su visa šeima. Tad Lietuvos šimtmečio proga kviečiu – praneškime apie mūsų šalį ir jos šventę bičiuliams. Negailėkime gerų žodžių apie Lietuvą viešėdami kitose šalyse. Galiausiai, sutikę svetimšalį gatvėje – pasilabinkime, nusišypsokime ir pasidalinkime rekomendacijoms, ką įdomaus galima pamatyti, nuveikti ar patirti. Tikiu, kad didžiausią įspūdį atvykusiems gali sukurti būtent Lietuvos žmonių šiluma ir svetingumas, tad būkime svetingi savo miesto ir šalies šeimininkai! O pradėję nuo savęs nė nepastebėsime, kaip didės mūsų paridenta sniego gniūžtė – kupini gerų įspūdžių svečiai patys ims kviesti savo draugus atvykti į Lietuvą.