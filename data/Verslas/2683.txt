Didžiausias bendrų visos šalies kainų prieaugis fiksuotas naujos statybos namų rinkoje. Nors metų pabaigoje, lyginant su liepą-rugpjūtį fiksuotomis kainomis, naujesnės statybos namai šiek tiek atpigo, praėjusiais metais Lietuvoje jie kainavo vidutiniškai 9 proc. daugiau nei 2016 m. Už kvadratinį metrą naujos statybos name pirkėjai pernai mokėjo vidutiniškai 632 eurus. 2016 m. vidutinė fiksuota naujų namų kaina buvo 580 Eur už kvadratinį metrą, o bendras pastarųjų penkerių metų vidurkis siekė 562 Eur už kv. m. Mažesniuose miestuose ir kaimuose augusios senesnės statybos namų kainos pakėlė jas į iki šiol neregėtas aukštumas. Senos statybos namai per metus šalyje brango vidutiniškai 3,6 proc. - jų vidutinė kaina nuo 350 Eur už kvadratinį metrą 2016-aisiais kilo iki 363 Eur už kv. m praėjusiais metais. Ši kaina lenkia rodiklius, fiksuotus dar iki krizės, ir yra aukščiausia nepriklausomos Lietuvos istorijoje. Palyginimui, bendras penkerių pastarųjų metų senesnės statybos namų kainų vidurkis šalyje - 337 eurai už kvadratinį metrą. Mažiausias pokytis fiksuotas vertinant naujos statybos butų kainas. Jos buvo 1,1 proc. aukštesnės nei 2016 m. kainų vidurkis ir 5,9 proc. viršijo vidutinius penkmečio rezultatus. Vidutinė naujos statybos butų kaina Lietuvoje pernai siekė 1 272 Eur už kv. m. Tuo metu daugiau nei pusę visos šalies būsto apyvartos sudarančių senesnės statybos butų kainos vien per paskutinįjį metų ketvirtį augo 3,4 proc., o bendras 2017 m. jų kainų vidurkis buvo atitinkamai 6,3 proc. ir 12,1 proc. didesnis nei užpernai ir pastarąjį penkmetį fiksuoti vidutinių kainų rodikliai. Pirkėjai už kvadratinį metrą senesnės statybos bute praėjusiais metais vidutiniškai mokėjo 793 eurus. Būsto kainų lygiui apskaičiuoti naudojama Registrų centro surinkta ir statistiškai apdorota informacija apie įvykusius sandorius.