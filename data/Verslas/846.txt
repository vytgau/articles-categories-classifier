Lietuvos banko valdyba suteikė teisę leisti elektroninius pinigus ir teikti mokėjimo paslaugas bendrovėms „New Entertainment Technology“, „Maneuver LT“, „Walletto“ ir „Valyuz“, pranešė centrinis bankas. Įmonės ketina kurti elektroninių pinigų platformas, klientams siūlys elektronines pinigines, išduos mokėjimo korteles, teiks mokėjimo paslaugas elektroninei prekybai. Registrų centro duomenimis, bendrovę „New Entertainment Technology“ lygiomis dalimis valdo trys Ukrainoje gyvenantys fiziniai asmenys Antonina Tieliegina, Oleksandras Tielieginas ir Iryna Sapinska. 2012 metais įsteigtos įmonės įstatinis kapitalas siekia 356,2 tūkst. eurų. Pernai liepą įsteigtos „Maneuver LT“, kurios įstatinis kapitalas siekia 500 tūkst. eurų, vienintelė akcininkė yra Kipre registruota „FSNS Solutions holding“. Bendrovė „Walleto“ priklauso Estijos įmonei „Securita“. „Walleto“ įsteigta pernai rugsėjį, įmonės įstatinis kapitalas – 350 tūkst. eurų. Įmonė „Valyuz“ įsteigta vasario viduryje, jos įstatinis kapitalas – 350 tūkst. eurų. Bendrovės steigėjai yra penki Izraelio ir vienas Vokietijos pilietis. Šiuo metu elektroninių pinigų licencijos Lietuvoje yra išduotos per 30 įmonių, o ribotos licencijos, suteikiančios teisę teikti paslaugas tik Lietuvoje turi dar 6 įmonės.