M. Gusiatino šeimos valdomos nekilnojamojo turto plėtros bendrovės „Stemma management“ – ji ketina įsigyti „Memelio miestą“ iš SEB banko – vadovas Nerijus Tilindis sako, jog tai būtų dovana miestui. „Vienas iš pagrindinių motyvų yra savininkų (Gusiatinų šeimos – BNS) patriotizmas. Visokių kitokių projektų mūsų akcininkai miestui yra padovanoję. Tai čia būtų kažkas tokio gražaus miestui, ne į pelningumo rodiklius žiūrint“, – BNS sakė N. Tilindis, aiškindamas, kodėl nuspręsta įsigyti 6,87 ha ploto teritoriją miesto centre. Jo teigimu, sandorį su SEB grupės nekilnojamojo turto bendrove „Litectus“, kuriai dabar priklauso teritorija, planuojama baigti birželį. Jo vertės J. Tilindis neatskleidė, tačiau patvirtino BNS šaltinių informaciją, jog ji sieks iki 6 mln. eurų. „Litectus“ 2013 metais teritoriją aukcione įsigijo už 9,56 mln. eurų, o dabar skelbė parduodanti už 7,5 mln. eurų. „Stemma management“ vadovo teigimu, čia planuojama plėtoti gyvenamuosius, komercinius ir visuomeninius pastatus. „Pardavėja „Litectus“ skelbė, kad ten galima pastatyti apie 70 tūkst. kv. metrų. Tai gal bus kiek mažiau, bet bus ir gyvenamosios, ir komercinės, ir kultūrinės (paskirties objektų – BNS). Pagal numatomą uosto bendrąjį planą ten turi atsirasti nauja kruizinių laivų krantinė, vadinasi, reikėtų užlaikyti tuos turistus, kurie šiandien važiuoja į „Akropolį“, kuris irgi nėra blogai. Jiems turi būti galimybė ir pasivaikščioti, pasižiūrėti į Klaipėdą“, – kalbėjo N. Tilindis. Jo teigimu, teritorijos plėtros vizija turėtų paaiškėti patvirtinus detalųjį planą, o pastarojo likimas priklauso nuo sprendimo, kokia yra vieno iš čia esančių pastatų paveldosaugos vertė. „Dėl vieno pastato susikirto paveldosaugininkų ir savivaldybės požiūriai. Tas pastatas miesto požiūriu turi būti nugriautas, Valstybinės paveldo komisijos – likti. Ir detalusis planas toje vietoje yra įstrigęs“, – pasakojo „Stemma management“ vadovas. „Stemma Group“ priklausanti „Stemma management“ taip pat plėtoja buvusią „Klaipėdos kranų“ teritoriją – čia suplanuotas 40 mln. eurų vertės prekybos ir pramogų centro projektas. N. Tilindžio teigimu, šis projektas įstrigo dėl miesto bendrojo plano keitimo. Buvusius Klaipėdos laivų remonto įmonės „Laivitė“ pastatus miesto centre, dešiniajame Danės upės krante nuo 2006 metų iki 2013 metų valdė bankrutavusi bendrovė „Memelio miestas“. Pastaroji Klaipėdos uoste planavo 72,4 mln. eurų vertės komercinių bei gyvenamųjų patalpų, laivų prieplaukos kompleksą. 2013 metais įmonei iškeltas bankrotas.