„Lietuvos geležinkelių“ teigimu, „RB Rail“ vadovė Baiba Rubesa, nors ir sulaukė nepasitikėjimo iš daugumos akcininkų, iš posto nesitraukia ir skleidžia nepagrįstus kaltinimus apie įmonės akcininkų interesus projekte. „Bendrovės „RB Rail“ vadovės mėginimai sukurti įspūdį, neva akcininkai tarpusavyje konfliktuoja, yra visiškai nepagrįsti. Nesutariama tik su pasitikėjimą praradusia „RB Rail“ vadove, kurios veiksmai kenkia projekto reputacijai. Šiuo metu projekto partneriai visose trijose Baltijos šalyse glaudžiai bendradarbiauja, kad projektas būtų vykdomas sėkmingai ir laiku“, - pranešime sakė „RB Rail“ stebėtojų tarybos narys Karolis Sankovski. Sausį po trečdalį „RB Rail“ akcijų valdanti Lietuva ir Estija pareiškė nepasitikėjimą B. Rbesa. Likusį trečdalį akcijų valdanti Latvija balsavime susilaikė. „Lietuvos geležinkelių“ vertinimu, po akcininkų balsavimo išplatinta B. Rubesos pozicija yra bandymas išsilaikyti poste. Anot K. Sankovskio, Lietuvoje visi darbai vyksta pagal grafiką, tuo tarpu dalis darbų, už kuriuos atsakinga „RB Rail“ bendrovė, kiek vėluoja. Tam, kad vėlavimas būtų eliminuotas, būtina stropiai koordinuoti projektą. Koordinavimo stoka buvo viena priežasčių, dėl kurios pareikštas nepasitikėjimas „RB Rail“ vadove B. Rubesa. Praėjusią savaitę Lietuvoje viešėjusi už transportą atsakinga eurokomisarė Violeta Bulc teigė, kad akcininkams ir B. Rubesai reikia pasiekti susitarimą, kitaip kyla grėsmė projekto finansavimui. Lietuva ir Estija išreiškė nepasitikėjimą B. Rubesa. Ši išplatino pareiškimą, kuriame teigė, kad siekia skaidraus valdymo ir nepasiduoda stebėtojų tarybos ir valstybių interesams. Ji tuomet pareiškė, kad tapo „nepatogia vadove“. B. Rubesos darbu atvirai nepasitenkinimą reiškė buvusi „Lietuvos geležinkelių“ vadovybė. Tuomet teigta, kad B. Rubesa kenkia projektui. Ja buvo nepatenkintas ir buvęs susisiekimo ministras Rimantas Sinkevičius. „RB Rail“ lygiomis dalimis valdo trijų Baltijos šalių geležinkelių įmonės. Lietuvoje tiesioginė akcininkė yra „Lietuvos geležinkelių“ antrinė bendrovė „Rail Baltica statyba“.