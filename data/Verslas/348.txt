„Pasaulio ekonomika įsitvirtina augimo vėžėse, daugelyje šalių, įskaitant ir Lietuvą, ūkio plėtra yra sparčiausia per pastaruosius keletą metų. Tai kaip reta palanki proga pasirengti atremti iššūkius, kurie mūsų tyko jau netolimoje ateityje“, - pranešime cituojamas Lietuvos banko valdybos pirmininkas Vitas Vasiliauskas. Pasak jo, kad Lietuvos gyventojų pajamos ir toliau didėtų bei artėtų prie pažangiausių šalių vidurkio, būtina spartinti našumo augimą. Jis pastaraisiais metais augo lėčiau nei darbo jėgos sąnaudos, ir jei tokia tendencija užsitęstų, galimybių didinti pajamas sumažėtų. Be to, senėjant visuomenei ir išliekant aktualiai emigracijos problemai, bus vis labiau jaučiamas darbo jėgos trūkumas. Jei nebus esminių pokyčių valstybės politikoje, darbo jėga kasmet reikšmingai mažės. Iššūkių netrūksta ir pasaulio ekonomikai, pavyzdžiui, aukštas viešojo ir privačiojo sektorių įsiskolinimo lygis. Per pastarąjį dešimtmetį bendras šių sektorių įsiskolinimas pasaulyje išaugo 40 proc. ir dabar sudaro 225 proc. pasaulio BVP. Ši problema itin paaštrėtų, jei palūkanos už paskolas nuo labai žemo dabartinio lygmens padidėtų iki ilgamečio vidurkio, o valstybės, verslai ir gyventojai susidurtų su sunkumais grąžinant skolas. Vieno iš pagrindinių ekonomikos plėtros variklių - tarptautinės prekybos sparčiam augimui grėsmę kelia stiprėjančios protekcionizmo apraiškos ir galimi prekybos karai. Tarptautinės prekybos trukdžiai gali sutrikdyti pasaulines tiekimo grandines, sumažinti prekių pasirinkimą ir padidinti jų kainas, sulėtinti technologinės pažangos sklaidą, taip galiausiai pristabdydami investicijų ir našumo augimą. Naujausių TVF prognozių duomenimis, pasaulio ekonomika 2018-2019 m. augs po 3,9 proc. Tai didžiausias ūkio plėtros tempas nuo 2011 m. Panašiai augs ir Lietuvos ekonomika - šiemet TVF numato 3,2 proc. jos augimą. Lietuvos banko vadovas yra TVF valdančiosios valdybos narys ir dalyvauja du kartus per metus organizuojamuose TVF susitikimuose, kuriuose centrinių bankų vadovai ir finansų ministrai aptaria ekonomikos aktualijas ir ieško jos augimo spartinimo kelių. Šio vizito Vašingtone metu, pasak Lietuvos banko pranešimo, V. Vasiliauskas taip pat susitiks su JAV iždo departamento atstovais, TVF misijos euro zonoje ir Baltarusijoje vadovais bei Ukrainos nacionalinio banko pirmininku.