Daugiausia eismo pakeitimų – Gedimino prospekte, Senamiesčio bei Naujamiesčio teritorijose, pranešė savivaldybės įmonė „Susisiekimo paslaugos“. Nuo penktadienio iki sekmadienio draudžiamas automobilių stovėjimas prie Arkikatedros varpinės, o šeštadienį ir sekmadienį – stovėjimo aikštelėse Šv. Jonų, Gynėjų gatvėje tarp Gedimino prospekto ir A. Tumėno gatvės bei A. Goštauto gatvėje tarp Gedimino prospekto ir A. Tumėno gatvės. Kovo 11 dieną, sekmadienį, numatomi eismo ribojimai Gedimino prospekte. Vidurdienį, pakėlus trijų Baltijos valstybių vėliavas Nepriklausomybės aikštėje, vyks šventinė eisena Gedimino prospektu, nuo Nepriklausomybės aikštės link Katedros aikštės. Dėl miesto centre vykstančių renginių galimi maršrutų, kurių trasos kerta Gedimino prospektą bei T. Vrublevskio ir Šventaragio gatves, viešojo transporto vėlavimai.