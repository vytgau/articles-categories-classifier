Primename, kad Lietuvos valstiečių ir žaliųjų sąjungos rinkimų į Seimą programoje yra tokia nuostata: „Mažinsime alkoholinių gėrimų prieinamumą. Tuo tikslu numatome alkoholio prekybą perkelti į valstybinį alkoholio prekybos monopolio tinklą.“ Vykdydama Vyriausybės pavedimą Sveikatos apsaugos ministerija (SAM) parengė nuomonę šiuo klausimu. Sprendžiant iš ministro Aurelijaus Verygos pasirašyto rašto, kurio kopiją pavyko gauti DELFI, tokių užmojų visiškai atsisakoma arba jie nukeliami į neapibrėžtą ateitį. „SAM nuomone, idant rengiamos teisinės prielaidos steigti specializuotas alkoholio parduotuves ir išduoti licencijas būtų pagrįstos, proporcingos, nepažeistų teisėtų lūkesčių, būtų tikslinga visapusiškai įvertinti minėtų alkoholio kontrolės ir prevencijos priemonių, kurių dalis bus pradėta taikyti 2018 m. sausio 1 d. poveikį ir tik tada rengti reikiamus teisės aktų projektus“, – aiškinama prieš savaitę parengtame rašte. Jame taip pat apžvelgiama visiškai skirtinga užsienių šalių praktika. Pvz., vienur prekybos licencijos išduodamos terminuotai, kitur termino nėra, kai kur išduodamas ribotas licencijų skaičius, kitur jis neribojamas, tačiau skiriasi jų kaina. „Siekiant pasirinkti tinkamas ir efektyvias alkoholio prieinamumo mažinimo priemones bei taikyti šalies rinkoje kitų šalių naudojamas rinkos ribojimo priemones, būtina atlikti gilesnę analizę ir tęsti diskusijas bei viešąsias konsultacijas. Siūlytume atsižvelgti į pateiktus argumentus ir pavedimo vykdymą atidėti kol bus atliktas visapusiškas priimtų alkoholio kontrolės priemonių ir kitų šalių patirties vertinimas“, – teigiama A. Verygos pasirašytame rašte. Daugelis ekonomistų ir prekybos specialistų prieštaringai vertino idėją, kad alkoholiu Lietuvoje būtų prekiaujama tik specializuotose valstybinėse parduotuvėse – panašiai kaip yra, pvz., Švedijoje. Buvo argumentuota, kad Lietuvoje valdžios institucijos neturi realios patirties organizuoti vykdyti prekybą, įsigyti ar išsinuomoti jai reikalingas patalpas, susitarti su gamintojais ir didmenininkais dėl prekių tiekimo ir kt. Paprašyta pakomentuoti šį raštą ir tikruosius valdžios planus, sveikatos apsaugos ministro patarėja Lina Bušinskaitė-Šriubėnė patvirtino jo poziciją, kad klausimą dėl specializuotų alkoholio parduotuvių steigimo Lietuvoje ir jų teisinio reglamentavimo tikslinga atidėti. Ji patvirtino, kad toks ministro A. Verygos pasirašytas siūlymas išsiųstas Vyriausybei. Esą šiuo metu tai nėra prioritetinis SAM klausimas, žinoma, yra ir kitų priežasčių, kodėl jį reikėtų atidėti. „Pirmiausia, turi būti labai objektyviai įvertinta ir esama rinkos situacija, ir, pavyzdžiui, jau Seimo priimtos priemonės, skirtos alkoholio vartojimo mažinimui“, – komentavo ministro patarėja. Jos teigimu, dalis jų jau veikia ir duoda teigiamų rezultatų, pavyzdžiui, šiais metais įsigaliojusi naujovė dėl akcizų, kuri rodo, kad daugelio alkoholinių gaminių pardavimai mažėja. Kita dalis priemonių įsigalios kitąmet, kurios, tikėtina irgi duos daug teigiamų rezultatų, nes analogiškos priemonės veikia užsienio šalyse, kur fiksuojamas teigiamas jų poveikis: „Tad, manome, kad nereikia skubėti teikti naujus pasiūlymus, kol dar nėra detaliai įvertintas jau veikiančių ir kitais metais pradėsiančių veikti priemonių efektyvumas. Kaip jau minėta, kaip rodo užsienio šalių patirtis, tokios priemonės paprastai duoda daug teigiamų rezultatų, mažinant alkoholio vartojimą šalyse. Taigi SAM, teikdama savo argumentus Vyriausybei, siūlo šį klausimą atidėti, kol bus atliktas visapusiškas priimtų alkoholio kontrolės priemonių ir kitų šalių patirties vertinimas.“ Paklaustas, kokia yra Vyriausybės pozicija dėl specializuotų alkoholio parduotuvių, premjero patarėjas Tomas Beržinskas perdavė tokią Sauliaus Skvernelio poziciją: „Praėjusiais metais buvo priimti kai kurie teisės aktai dėl alkoholio prieinamumo ribojimo. Dalis jų įsigalios tik nuo kitų metų. Laikomės pozicijos, kad pirmiausia reikia išsiaiškinti, kokį poveikį turės jau priimti įstatymai. Tik tada galima būtų tęsti diskusijas šiuo klausimu.“ DELFI kol kas nepavyko gauti valstiečių ir žaliųjų lyderio Ramūno Karbauskio komentaro dėl specializuotų alkoholio parduotuvių ateities. LVŽS frakcijos atstovė spaudai Virginija Vervečkaitė informavo, kad frakcija laukia atsakymo iš SAM, kuriai buvo pavesta pareikšti nuomonę dėl specializuotų parduotuvių iki kitų metų vidurio. Esą kai bus ministerijos išvados, tada savo poziciją pateiks ir frakcija.