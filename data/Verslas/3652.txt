Šalies bendrasis vidaus produktas (BVP) to metu kainomis per devynis mėnesius siekė 30,902 mlrd. eurų, antrąjį BVP įvertį paskelbė Statistikos departamentas, įvertinęs BVP komponentus gamybos, išlaidų ir pajamų metodais. Trečiąjį šių metų ketvirtį, palyginti su 2016 metų liepos-rugsėjo mėnesiais, Lietuvos BVP realiai padidėjo 3,4 proc., o palyginti su antruoju šių metų ketvirčiu – 0,1 proc. iki 11,207 mlrd. eurų. Anksčiau skelbta, kad Lietuvos BVP per devynis mėnesius realiai išaugo 3,9 proc. iki 30,946 mlrd. eurų, trečiąjį ketvirtį, palyginti su tuo pačiu 2015-ųjų laikotarpiu, – 3,4 proc., o palyginti su antruoju šių metų ketvirčiu – 0,1 proc. iki 11,252 mlrd. eurų. Anot statistikų, vertinant BVP gamybos metodu, trečiojo ketvirčio pokyčiui, palyginti su antruoju, didžiausią teigiamą įtaką darė išaugusi didmeninės ir mažmeninės prekybos, variklinių transporto priemonių ir motociklų remonto, transporto ir saugojimo, apgyvendinimo ir maitinimo paslaugų, apdirbamosios gamybos įmonių sukurta pridėtinė vertė. Neigiamą įtaką darė sumažėjusi finansinių ir draudimo paslaugų bei žemės ūkio, miškininkystės ir žuvininkystės įmonių sukurta pridėtinė vertė. Vertinant BVP išlaidų metodu, trečiąjį ketvirtį namų ūkių galutinio vartojimo išlaidos sumažėjo 1,9 proc., valdžios sektoriaus išlaidos padidėjo 0,2 procento. Bendrojo pagrindinio kapitalo formavimas augo 2,1 proc., prekių ir paslaugų eksportas – 2,5 proc., importas – 0,7 procento. Nepašalinus sezono ir darbo dienų skaičiaus įtakos, BVP augimas per devynis šių metų mėnesius, palyginti su tuo pačiu 2016-ųjų laikotarpiu, siekė 3,8 proc., trečiąjį ketvirtį, palyginti su 2016 metų liepos-rugsėjo mėnesiais, – 3,1 proc., o palyginti su antruoju šių metų ketvirčiu – 9,3 procento.