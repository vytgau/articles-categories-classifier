Šiandien vakare JAV bus vykdomas Federalinio Rezervo Banko posėdis, kurio metu, neabejojama, kad banko vadovas J.Powellas praneš apie bazinės palūkanų normos didinimą ketvirčiu procento. Rinka taip pat lauks FED vadovo užuominų apie tai, ar JAV centrinis bankas šiais metais ryšis įgyvendinti keturis palūkanų normų kėlimus, o tikimybė, kad apie šiuos veiksmus bus pranešta šio susitikimo metu siekia 30 proc. Neatmetama ir tokia galimybė, kad FED šiandieninio pranešimo metu nepaskelbs apie monetarinio griežtinimo spartinimą, laukdamas ryškesnių fiskalinio skatinimo politikos rezultatų ir sprendimą dėl keturių palūkanų normos kėlimų priims birželio mėnesio susitikimo metu. Pranešimo metu taip pat laukiama užuominų apie spartėjantį infliacijos augimą, bei tikslus dar labiau sumažinti ties 4,1 proc. besilaikantį nedarbo lygį, nepadarant didesnės įtakos kainų augimui. Neabejoja, kad spaudos konferencijos metu J. Powellas turės pareikšti savo nuomonę dėl JAV įvestų importo tarifų, tačiau naujasis FED vadovas neturėtų imtis JAV Prezidento administracijos kritikos. Prieš FED susitikimą JAV 10 m. vyriausybės obligacijų pajamingumas vakar ketvirtą sesiją iš eilės augo ir prekybos sesiją užbaigė ties 2,8959 proc. lygiu, kuris yra aukščiausias nuo vasario pabaigos. JAV finansų sektoriaus kompanijos vakar užfiksavo nuosaikų +0,21 proc. augimą, o gynybinės telekomunikacijų bei komunalinių paslaugų kompanijos reaguodamos į obligacijų pajamingumų augimus krito atitinkamai -1,01 ir -0,46 proc. Brent rūšies naftos kaina šiandien ryte pasiekė aukščiausią lygį nuo vasario pradžios ir buvo lygi 67,54 JAV doleriams už barelį (07:38 val.), rinkos dalyviams pradėjus vertinti JAV prezidento bei Saudo Arabijos sosto įpėdinio derybas dėl spaudimo Iranui, dėl šios šalies branduolinės programos. Didėjant geopolitinei rizikai auga tikimybė, kad JAV gali pradėti taikyti sankcijas, kurios neigiamai paveiktų OPEC susitarime dėl gavybos mažinimo dalyvaujančio Irano naftos eksporto apimtis. Teigiamą impulsą naftos kainai suteikė ir vakar vėlai pasirodę preliminarūs JAV naftos rinkos duomenys, kurie parodė, kad šalies žaliavinės naftos atsargos praėjusią savaitę galėjo trauktis -2,74 mln. barelių, o benzino atsargos -1,06 mln. barelių. Oficialūs praėjusios JAV naftos rinkos duomenys pasirodys šiandien vakare, o į naujienas teigiamai sureagavę JAV energetikų kompanijos vakar atitinkamai augo +0,84 proc. Prieš FED susitikimą dauguma Azijos rinkų trečiadienio rytą fiksavo augimus. Japonijos rinka šiandien nedirbo, o 08:04 val. Kinijos CSI 300 bei Pietų Korėjos KOSPI fiksavo atitinkamai +0,45 ir +0,06 proc. augimus. Valiutų rinkos Ketvirtadienį susitikimą vykdys ir Anglijos Centrinis Bankas (BOE). Rinkoje beveik neabejojama, kad BOE valdyba nesiims bazinės palūkanų normos, kuri šiuo metu siekia 0,5 proc. kėlimo, tačiau tikimasi, kad banko atstovai užsimins, apie planus kelti palūkanas gegužės mėnesio susitikimo metu bei įvertins naujausius šalies makroekonominius duomenis: vakar paskelbta vasario mėnesio infliacija Britanijoje krito labiau nei prognozuota nuo 3,0 iki 2,7 proc., o šiandien pasirodysiantys šalies darbo rinkos duomenys, turėtų parodyti, kad sausio mėnesio nedarbas šalyje išliko stabilus ties 4,4 proc. riba. Devynias iš eilės sesijas silpnėjęs ir per šį laiką daugiau nei 2,5 proc. vertės netekęs EUR/GBP kursas šiandien 08:11 val. ženklaus pokyčio nuo sesijos pradžios nefiksavo ir laikėsi ties 0,87545 lygiu (+0,01 proc.). Stabilios krypties pastaruoju metu nerandantis JAV dolerio kursas po vakar užfiksuoto +0,68 proc. augimo, šiandien ryte nerado stabilios krypties valiutų krepšelio atžvilgiu: EUR/USD, kuris vakar krito -0,7 proc. šiandien ryte 08:12 val. pokyčio nuo atidarymo reikšmės nefiksavo ir laikėsi ties 1,2262 lygiu, o USD/JPY augo +0,04 proc. iki iki 106,43 kainos. Baltijos vertybinių popierių rinka Baltijos vertybinių popierių rinkoje vakar Vilniaus indeksas augo +0,21 proc., Rygos +1,53 proc., o Talino krito -0,50 proc., bendrai rinkų apyvartai perkopiant 2,594 mln. Eur ribą. Toliau veiksmas sukosi aplink „Olympic Entertainment Group“ poziciją, kurioje buvo sugeneruota absoliuti dauguma dienos apyvartos, o akcijos kaina augo +0,26 proc. iki 1,91 Eur lygio. Alternatyvų rinkos flagmanui ieškoję investuotojai vakar suplūdo į „Šiaulių banko“ poziciją, kurioje akcijos kaina vakar augo +0,97 proc. iki 0,626 Eur lygio. Geri vasario mėnesio pardavimų rezultatai atsispindėjo „Olainfarm“ pozicijoje, kurioje akcijos kaina vakar augo +4,65 proc. iki 9,0 Eur kainos.