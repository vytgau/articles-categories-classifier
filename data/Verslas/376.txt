Iki šiol į UAB KJKK „Bega“ skirti sąstatai būdavo vežami iki uostamiestyje įsikūrusios „Draugystės“ geležinkelio stoties. Čia buvo atkabinamas magistralinis lokomotyvas, atliekama traukinio techninė ir komercinė apžiūros, važtos dokumentų patikrinimas. Tuomet manevriniu lokomotyvu sąstatas tempiamas į krovos kompanijas. Po technologinių sprendimų, šio sustojimo atsisakyta. Tai leidžia reikšmingai sutrumpinti krovinių pristatymo laiką, efektyviau išnaudoti riedmenis - lokomotyvus bei vagonus. Be to, dėl šio pokyčio iš esmės sutrumpėja ir stoties kelių bei iešmynų užimtumas. O tai suteikia galimybę jau turimoje infrastruktūroje aptarnauti daugiau traukinių. Svarstant galimybę vykdyti tiesioginį traukinių įvažiavimą į kitų krovos kompanijų infrastruktūrą, atsižvelgiama į kelių ilgį, infrastruktūros techninę būklę ir judėjimo sąlygas galimybes magistraliniam lokomotyvui. Apskaičiuota, kad tiesioginis traukinių važiavimas į krovinių kompanijas efektyvus bus tuomet, jei kompanijos teritorijoje sukaupiamas pilnas sąstatas pirmyn ir atgal. Taip reikšmingai padidėja lokomotyvo našumas, nes pavieniams magistraliniams lokomotyvams nereikia grįžti į stotį ar į depą. „Lietuvos geležinkeliai“ 2017 metais atliko bandomąjį važiavimą į UAB KJKK „Bega“ teritoriją. Išanalizavus šio bandymo metu surinktus duomenis ir potencialią naudą, nuspręsta pakeisti nusistovėjusią praktiką ir vykdyti nuolatinius traukinių važiavimus į krovos kompanijos teritoriją.