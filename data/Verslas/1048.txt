Žemės ūkio ministerijos duomenimis, stambiesiems pieno gamintojams vasarį už natūralų pieną mokėta vidutinė supirkimo kaina siekė 345 eurus už toną, o „Pienas LT“ supirkimo kainą sumažino nuo 395 iki 324 eurų už toną. Kaip jau skelbta, kooperatyvas „Pienas LT“ metų pradžioje neteko kelių stambių narių, galėjusių tiekti apie ketvirtadalį gamyklai reikalingo pieno. Iš kooperatyvo narių, atitinkamai ir iš pieno tiekėjų gretų, pasitraukė „Lytagros“ įmonių grupei priklausančios „Lytagros“ bei Okainių žemės ūkio bendrovės, stambi Pauliukų žemės ūkio bendrovė. Kaip vieną iš pasitraukimo priežasčių Pauliukų žemės ūkio bendrovės vadovas Andrejus Štombergas įvardino kooperatyvo „Pienas LT“ mokamą pieno supirkimo kainą, kuri netenkino stambaus tiekėjo. „Mes jau esame per dideli. Aišku, daug ką lėmė ir kainos. Jei tokio pat dydžio ūkiui už pieną mokama mažiau nei kitiems, dalyvaujantiems šioje rinkoje, tai tenka ieškoti, kur geriau“, - dienraščiui „Lietuvos rytas“ sakė žemės ūkio bendrovės vadovas. Pasak „Pieno LT“ valdybos pirmininko Naglio Narausko, kooperatyvas gerbia kiekvieno gamintojo teisę spręsti dėl narystės jame. „Šiuo metu turime 234 narius. Per 2017 metus į kooperatyvą įstojo 14, pasitraukė 7 nariai. Praėjusių metų pabaigoje kooperatyvas vienijo 223 pieno gamintojus“, - aiškino N. Narauskas. Dėl sąsajų su kooperatyvu „Pienas LT“ opozicijos atstovai priekaištauja žemės ūkio ministrui Broniui Markauskui, kuris anksčiau priklausė jo valdybai ir, pasak žiniasklaidos, dar buvo jo pajininkas. Registrų centro duomenimis, šiuo metu kooperatyvo pajininkė yra B. Markausko mama Sofija Markauskienė. Europos kovos su sukčiavimu tarnyba OLAF kartu su FNTT šiuo metu tiria, ar „Pienas LT“ teisėtai panaudojo beveik 19 mln. eurų ES paramos.