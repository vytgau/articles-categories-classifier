Lenkiją ir Lietuvą šiuo metu jungia „Rail Baltica“ europinė vėžė, kuria penkiskart per savaitę kursuoja traukinys Kaunas-Balstogė. Pakoregavus traukinių tvarkaraštį, keleiviams Balstogėje būtų sudaryta galimybė patogiai persėsti į traukinį, vykstantį tiesiai į Varšuvą. Planuojama, kad bendras tokios kelionės traukiniu laikas neviršytų 6,5 val. Kauną ir Varšuvą skiria daugiau kaip 400 km. Šį atstumą autobusu keleiviai paprastai įveikia per beveik 7 valandas, automobiliu - per šiek tiek daugiau nei 6 val. „Tai strateginis žingsnis, siekiant efektyviau išnaudoti dabartinę „Rail Baltica“ jungtį. Bendradarbiavimas su Lenkijos geležinkeliais yra ypač perspektyvus - jis padės keleiviams bei krovinių vežėjams atverti Vakarų Europos rinkas“, - teigia „Lietuvos geležinkelių“ generalinis direktorius Mantas Bartuška. Sprendimo iš Lenkijos geležinkelių bendrovės PKP S.A. tikimasi sulaukti iki šių metų pabaigos. Viena svarbiausių šio pasiūlymo sąlygų - prioriteto suteikimas keleiviniams traukiniams prieš prekinius traukinius. Išpildžius šią sąlygą Balstogę iš Kauno būtų galima pasiekti maždaug valanda greičiau nei šiuo metu. Artimiausiu metu traukiniai pradės kursuoti ir kitą kaimyninę valstybę. Antras didžiausias Latvijos miestas - Daugpilis taps dar viena tarptautinio maršruto stotimi, į kurią važiuos „Lietuvos geležinkelių“ traukiniai. Praėjusią savaitę „Lietuvos geležinkeliai“ sėkmingai įvykdė bandomuosius važiavimus į Daugpilį. Planuojama, kad reguliarus maršrutas Vilnius-Daugpilis oficialiai bus atidarytas gruodžio mėnesio pradžioje. Iki šiol traukiniai kursuodavo iki pasienyje esančio Turmanto miestelio. Jį ir Daugpilį skiria apie 30 km.