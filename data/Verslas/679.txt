Generalinė prokuratūra baudžiamąją bylą perdavė nagrinėti Klaipėdos apygardos teismui. Prokuratūra pranešė, kad buvęs „Naftos grupės“ vadovas ir savininkas Arturas Urbutis, jo brolis, dabartinis įmonės direktorius Antanas Urbutis ir įmonės tiekimo skyriaus vadovė Svetlana Popova kaltinami didelės vertės svetimo turto pasisavinimu, o Arturas Urbutis – dar ir nusikalstamu būdu gauto turto legalizavimu. 2010 metų vasarą pradėto ikiteisminio tyrimo pareigūnai įtaria, kad 2006-2010 metais Urbučiai klastojo sutartis tarp „Naftos grupės“ ir dviejų Arturo Urbučio valdomų užsienio bendrovių, taip pat darbų priėmimo-perdavimo aktus bei sąskaitas-faktūras, pagal kurias šios bendrovės neva teikė „Naftos grupei“ įvairias paslaugas. Su bendrovėms už tariamas paslaugas buvo atsiskaityta, vėliau pinigai, padedant „Naftos grupės“ tiekimo skyriaus vadovei S. Popovai, buvo išgryninami. Klaipėdos apygardos teismas 2017 metų pabaigoje paskelbė nuosprendį kitame šio tyrimo epizode. Tuomet realios laisvės atėmimo bausmės skirtos Urbučiams, buvusiam „Klaipėdos naftos“ komercijos direktoriui Ričardui Milvydui, buvusiam „Klaipėdos naftos“ vadovui Jurgiui Aušrai, S. Popovai bei buvusiam Šiaulių banko Klaipėdos filialo valdytojui, A. Urbučio uošviui Andrejui Vaičiuliui. Visi jie „Klaipėdos naftai“ turi atlyginti beveik 21 mln. eurų žalos. Teismas nustatė, jog 2006–2010 metais A. Urbutis, pasinaudodamas A. Vaičiulio ryšiais su J. Aušra, sudarė valstybei nuostolingą sutartį, pagal kurią „Naftos grupė“ įgijo išskirtines sąlygas perkrauti vakuuminį gazolį per „Klaipėdos naftos “ terminalą. Be to, A. Urbutis davė beveik 3,3 mln. ir beveik 176 tūkst. JAV dolerių (148,5 tūkst. eurų) kyšį R. Milvydui už „Naftos grupei“ palankius veiksmus, jai teikiamą konfidencialią informaciją, derinamus įmonės dokumentus.