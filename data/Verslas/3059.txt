„Atkreipiame dėmesį į kelis svarbius vartotojams aktualius pokyčius – pirma, nauja elektroninė parduotuvė pakeis iki šiol veikusią išankstinių užsakymų sistemą. Antra, numizmatinių vertybių nebebus galima užsisakyti kiekvieno ketvirčio pradžioje, jomis prekiauti bus pradedama likus 5 darbo dienoms iki numizmatinės vertybės išleidimo. Patvirtinus naująją numizmatinių vertybių pardavimo tvarką ir pradėjus veikti elektroninei parduotuvei bus sudarytos vienodos sąlygos visiems norintiems patogiai ir neišeinant iš namų įsigyti numizmatinių vertybių“, – Lietuvos banko Grynųjų pinigų departamento direktorius Deivis Stankevičius cituojamas pranešime spaudai. Kitų metų pradžioje išankstinis monetų pardavimas elektroninėje parduotuvėje prasidės likus 5 darbo dienoms iki monetos išleidimo, nuo 8 valandos ryto. Parduodamų numizmatinių vertybių kiekis bus ribojamas iki 2 arba 5 vnt. vienam asmeniui, priklausomai nuo įsigyjamos prekės. Tokie patys apribojimai bus taikomi ir pirmąją prekybos moneta dieną. Vėliau monetų įsigijimo apribojimų taikoma nebus. Monetų jų išleidimo dieną ir vėliau, kaip įprasta, bus galima įsigyti tiek e. parduotuvėje (monetos.lb.lt), tiek Lietuvos banko kasose Vilniuje bei Kaune, tiek per oficialius numizmatinių vertybių platintojus. Kolekcinių ir proginių monetų platinimo naujovės yra numatytos naujoje Lietuvos banko monetų kūrimo strategijoje. Joje numatytos priemonės, skirtos kolekcionavimo rinkai skatinti ir plėtoti, visuomenės susidomėjimui numizmatinėmis vertybėmis skatinti bei kolekcinių ir proginių monetų pardavimui didinti. 2018 m. Lietuvos bankas išleis šias numizmatines vertybes: ● 2018 m. numizmatinį apyvartinių monetų rinkinį; ● proginę 2 eurų monetą, skirtą Lietuvos valstybės atkūrimo 100-mečiui; ● Lietuvos valstybės atkūrimo 100-mečiui skirtas 4 kolekcines monetas: signatarams, diplomatijai, ginkluotosioms pajėgoms ir sukarintoms struktūroms bei teisinei sistemai; ● kolekcinę monetą, skirtą Vilhelmo Storostos-Vydūno 150-osioms gimimo metinėms; ● 2 kolekcines monetas, skirtas Joninėms (Rasos šventei) (iš serijos „Tradicinės lietuvių šventės“); ● proginę 2 eurų monetą, skirtą Dainų ir šokių šventei (įrašytai į UNESCO reprezentatyvųjį žmonijos nematerialaus kultūros paveldo sąrašą); ● kolekcinę monetą, skirtą Vilniaus universiteto Fizikų dienai FiDi 50; ● kolekcinę monetą iš serijos „Lietuvos mokslas“.