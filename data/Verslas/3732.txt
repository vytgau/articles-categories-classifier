„Nuo 2018 m. pradžios mažųjų alaus daryklų akcizas bus sumažintas 50 proc.“, - pranešė Lenkijos ministro pirmininko pavaduotojas Mateuszas Morawieckis. Ministerija tikisi, kad tai ne tik palengvins 150 smulkiųjų Lenkijos aludarių veiklą, bet ir paskatins naujų kūrimąsi. Pasak M. Morawieckio, Lenkijos viešųjų finansų būklė leidžia priimti tokius sprendimus, o Europos Sąjungos teisei tai neprieštarauja. Naujienų agentūra PAP cituoja M. Morawieckio žodžius, kad šiuo sprendimu siekiama remti vietos verslininkus. „Kaip ir kitos Europos šalys, kurios turi ilgą alaus istoriją, mes norime remti dinamišką mažųjų ir vidutinių įmonių, veikiančių šioje srityje, plėtrą. Dažniausiai tai yra šeimos verslai, įsikūrę toli nuo didžiųjų miestų. Mūsų pietų ir vakarų kaimynai rūpinasi savo vietinių alaus daryklų vystymu. Kodėl mes – šalis, kurioje vyrauja tūkstantmetės alaus tradicijos – neturėtumėm to daryti? Tai naudinga mums visiems – alaus darykloms, rinkodaros specialistams, Lenkijos vartotojams ir Lenkijos ekonomikai“, – sakė M. Morawieckis. Šiuo metu Lenkijoje taikomas akcizo mokestis už alų yra 7,79 zlotų (1,85 euro) už hektolitrą. Nuo 2018 m. jis bus sumažintas iki 3,9 zlotų (0,93 euro). Dėl akcizo sumažinimo valstybės biudžetas praras apie 70 mln. zlotų (16,7 mln. eurų). Mažųjų aludarių produkcija, prieš keletą metų sudariusi 2-3 proc., dabar užima apie 5 proc. Lenkijos alaus rinkos. „Akivaizdu, kad vis daugiau Lenkijos vartotojų ieško tradiciškai pagamintų ar netgi kolekcinių alaus produktų“, – kalbėjo M. Morawieckis. „Stebėdami dinamišką šios pramonės dalies vystymąsi, matome, kad vidutinės trukmės ir ilguoju laikotarpiu kiekvienas zlotas mažinant akcizo mokestį mažoms Lenkijos alaus darykloms duos naudos gamintojams, Lenkijos ekonomikai, taigi ir Lenkijos biudžetui“, – komentavo M. Morawieckis. Lietuvoje nuo 2017 m. kovo 1 d. akcizų tarifai alui didėjo 112 proc., vynui ir kitiems fermentuotiems gėrimams bei tarpiniams produktams – nuo 92 iki 111 proc., etilo alkoholiui – apie 23 proc. Tuomet už alkoholio branginimą pasisakantys politikai kalbėjo, neva kaimyninėje Lenkijoje taip pat svarstomi planai branginti alų.