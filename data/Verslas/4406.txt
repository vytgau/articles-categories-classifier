„Tikimės, kad atrankoje dalyvaus aukščiausio lygio profesionalai, dirbantys ne tik Lietuvoje, bet ir užsienyje“, – pranešime sakė „Lietuvos energijos“ Skyrimo ir atlygio komiteto pirmininkė Daiva Lubinskaitė-Trainauskienė. Tinkamiausius kandidatus iki metų pabaigos atrinks komitetas, pasitelkęs personalo atrankos įmonę „Pedersen & Partners“. Taip siekiama užtikrinti nešališką atranką, pranešė įmonė. Iš pasirinktų penkių valdybos narių taryba pasiūlys, ką skirti jos pirmininku ir generaliniu direktoriumi. „Lietuvos energijai“ nuo rugsėjo antros pusės vadovauja įmonės strategijos ir plėtros direktorius Mindaugas Keizeris. Jis pakeitė iš pareigų pasitraukusį Dalių Misiūną. „Lietuvos energijos“ valdybos ketverių metų kadencija baigėsi liepos 22 dieną. Jos narių Ilonos Daugėlaitės, Dariaus Kašausko ir Dominyko Tučkaus igaliojimai laikinai pratęsti, kol bus išrinkta nauja valdyba. Šešerius metus „Lietuvos energijai“ vadovavęs D. Misiūnas apie savo pasitraukimą pranešė rugsėjo pradžioje. Tai jis padarė netrukus po to, kai Specialiųjų tyrimo tarnyba (STT) pradėjo tyrimą dėl galimo piktnaudžiavimo, atskleidžiant Finansų ministerijai pateiktą įslaptintą informaciją apie vieną iš kandidatų į „Lietuvos energijos“ stebėtojų tarybą. BNS žiniomis, atrankos metu teisėsaugos „filtro“ nepraėjo buvęs tarybos pirmininkas Šarūnas Kliokys.