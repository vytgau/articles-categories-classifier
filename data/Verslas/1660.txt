„Sunkiai įsivaiduoju, kad toliau „Nukem“ galėtų Lietuvoje rūpintis mūsų strateginiais objektais“, – po komiteto posėdžio, kuriame išklausyta Valstybės saugumo departamento (VSD) informacija apie IAE uždarymo procesus, žurnalistams sakė V. Bakas. Pasak jo, nutraukti sutartį leis neseniai priimtas įstatymas dėl strateginių įmonių veiklos Lietuvoje, leidžiantis „apsaugoti strateginius sektorius nuo rangovų, kurie kelia abejonių“. Jis įsigalios nuo kovo 1–osios. „Jeigu mes tirdami „Rosatom“, kurio 100 proc. valdoma įmonė yra „Nukem“, veiklą, sakome, kad „Rosatom“ yra iš esmės ta kompanija, kuri yra išnaudojama politiniais tikslais, per kurią daromos intervencijos į mūsų politinę sistemą, ką atskleidė Mindaugo Basčio tyrimas. Jeigu sakome, kad palaikome Vakarų sankcijas Rusijai ir jos kompanijoms, kurios susijusios su politiniu režimu, tai kyla klausimas, kodėl ES pinigus mokeme rusiškai kompanijai, kuri susijusi su Rusijos politiniu režimu, užuot pasikvietę skaidriai ir efektyviai veikiančias vakarietiškas įmones ir tokiu būdu įgyvendintume savo vieną didžiausių projektų“, – kalbėjo V. Bakas. Pasak jo, IAE uždarymo procesas tik įpusėjo, laukia dar nemažai darbų, todėl šis projektas „mūsų valstybės negali kompromituoti“. „Akivaizdu, kad su tos kompanijos darbais spinduliuoja ne pati geriausia energija: visą laiką turime įtampas, kažkokius neskaidrius procesus, visuomenėje kyla aistros, priešinami žmonės, keliamos baudžiamosios bylos ir Audito rūmai kelia tokius klausimus, kodėl uždarymo procesas užtruko 10 metų, kodėl jis pabrango 1 mlrd. eurų. Tokios pastabos atrodo labai nesolidžiai“, – kalbėjo V. Bakas.