Kaip pranešė Šilalės apylinkės teismas, du tuometinės „Lesto“ bendrovės inžinieriai buvo kaltinami, kad prieš trejus metus pažeidė specialias elgesio saugumo taisykles dėl neatsargumo atėmė gyvybę žmonėms, kai Gatautiškės kaime prisilietę prie elektrinio piemens vielinio aptvaro, ant kurio buvo nukritęs aukštos įtampos elektros laidas, žuvo lietuvė ir padėti bandęs jos draugas olandas. Teismas nustatė, kad moteris elgėsi nerūpestingai, nesilaikė elementarių saugumo reikalavimų, kai matydama, kad aukštos įtampos laidas yra nukritęs ant elektrinio piemens, prisilietė prie aptvaro, kurį jos tėvai buvo neleistinai, be suderinimo įrengę elektros oro linijos apsaugos zonoje. Olandijos pilietis nesilaikė draudimo liesti elektros srovės paveiktą žmogų. Išanalizavęs bylos medžiagą, liudytojų parodymus, teismas pripažino, kad darbuotojai pažeidė bendrąsias saugumo taisykles. Jie privalėjo užtikrinti elektros įrenginių tvarkingą techninę būklę, patikimą, efektyvų ir saugų esamos oro linijos, nuo kurios ir nusinėrė ant elektrinio piemens aptvaro užkritęs laido galas, eksploatavimą, laiku ir tinkamai atlikti remonto darbus. Tačiau nors darbuotojai buvo atsakingi dėl oro linijos laido nusinėrimo nuo izoliatoriaus, jų veika nebuvo tiesiogiai susijusi su dviejų žmonių mirtimi. Teismo vertinimu, nukritęs aukštos įtampos laidas pats savaime žmonių mirties nesukėlė - tiesioginė jų mirties priežastis buvo pačių nukentėjusiųjų didelis neatsargumas. Nuosprendis per 20 dienų gali būti skundžiamas Klaipėdos apygardos teismui.