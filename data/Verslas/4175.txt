Pareigūnai užfiksavo, kad į apskaitą galimai neįtraukiama dalis grynųjų pinigų, gautų už parduotą skerdieną ir mėsos gaminius, teikiama apgaulinga pajamų ir pelno apskaita, rašoma pranešime spaudai. Tą pačią dieną pareigūnai atliko kratas dar šešiose įmonėse, prekiaujančiose prieš tai minėtos įmonės produkcija. Įmonėse, įsikūrusiose Kazlų Rūdoje, Pagėgiuose, Kauno ir Marijampolės rajonuose, buvo suskaičiuoti sandėliuose esantys produkcijos likučiai. Rasta daugiau nei 28 tonos kiaulienos skerdienos ir daugiau nei 12 tonų įvairių mėsos gaminių, kurių buhalteriniai sandėlio likučiai nebuvo įtraukti į apskaitą. Kratų metu paimta įmonių kompiuterinė technika, informacinės laikmenos ir 2015-2017 metų laikotarpio buhalterinės apskaitos dokumentai. Įmonės direktoriui, gimusiam 1971 m., ir vyriausiajai buhalterei, gimusiai 1970 m., pareikšti įtarimai dėl apgaulingos apskaitos tvarkymo. Jiems paskirtos kardomosios priemonės – rašytiniai pasižadėjimai neišvykti ir dokumentų paėmimai. Įtariamiesiems gresia laisvės atėmimas iki ketverių metų. Ikiteisminį tyrimą organizuoja ir jam vadovauja Kauno apygardos prokuratūros Antrojo baudžiamojo persekiojimo skyriaus prokurorai. Patikrinimai įvyko septyniose įmonėse, kurios specializuojasi mėsos gamybos ir prekybos srityje.