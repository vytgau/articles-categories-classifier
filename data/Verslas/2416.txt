Metinė įmonės EBITDA, neįskaičius vienkartinių sąnaudų, augo tuo pačiu ritmu – 7 proc. ir buvo 125,3 mln. eurų. Užpernai bendrovės pajamos siekė 345,9 mln. eurų. „2017–uosius baigėme ypač gerai: ketvirtąjį ketvirtį rekordiškai augo pajamos ir pelningumas“, – pranešime spaudai sako Ryšių su investuotojais vadovas Darius Džiaugys. Įmonės 2017–ųjų ketvirto ketvirčio pajamos sudarė 100 mln. eurų ir, palyginti su 2016 metų tuo pačiu laikotarpiu, pajamos išaugo 8,2 proc. – nuo 92,4 mln. eurų, o EBITDA, neįskaičius vienkartinių sąnaudų, siekė 34,1 mln. eurų ir per metus padidėjo 20 proc. „Pernai sukūrėme naują Lietuvos telekomunikacijų rinkos lyderį ir realų visa ko tinklą – šalį dengiantį greičiausią mobilųjį ryšį, šviesolaidinio interneto tinklą ir moderniausią išmaniąją televiziją. Mūsų strategija tik įsibėgėja, nes žmonės pradėjo vertinti tai, kad iš vienų rankų galime duoti daugiau paslaugų ir naudos, nei bet kas kitas Lietuvoje, todėl sėkmingas įmonių ir paslaugų sujungimas yra tiesioginis rekordinio pelno ir pajamų rezultatas,“ – pranešime spaudai komentuoja bendrovės vadovas Kęstutis Šliužas. Pasak jo, 2017 metų pabaigoje buvo pasiūlyta „Telia One“ paslauga, suteikianti daugiau vertės tiems, kas naudojasi ir fiksuotojo, ir mobiliojo ryšio paslaugomis – didesnę spartą, daugiau duomenų ir daugiau TV turinio. „Tai yra būtent ta kryptis, kuria judėsime ir ateityje – pradėjome diegti naujausias technologijas ir dirbtinio intelekto sprendimus, kad žmonės galėtų gauti visus atsakymus internetu čia ir dabar, visą parą ir ištisus metus“, – sako K. Šliužas. Spalį pristatyto „Telia One“ pasiūlymo sėkmė lėmė, kad per paskutinius tris metų mėnesius išmaniosios televizijos (IPTV) vartotojų skaičius padidėjo 6,5 tūkst. – iki 211 tūkst., šviesolaidinio interneto vartotojų skaičius augo 5,1 tūkst. – iki 264 tūkst., o naujų reguliaraus mokėjimo mobiliojo ryšio vartotojų skaičius per paskutinį ketvirtį padidėjo 17 tūkst. – iki 1,075 mln. klientų. Bendrovė taip pat nurodo, kad per 2017 metus, lyginant su 2016 metais, bendras mobiliojo ryšio klientų skaičius išaugo 34 tūkst. – iki 1,35 mln. Per metus fiksuotojo telefonų linijų kiekis sumažėjo dešimtadaliu – iki 416 tūkst., o dėl natūralios vartotojų migracijos į modernesnę platformą skaitmeninės antžeminės televizijos klientų sumažėjo penktadaliu – iki 31 tūkst.