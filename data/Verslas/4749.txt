Savaitinės naftos iš JAV eksporto apimtys neseniai pasiekė rekordinį lygį - apie 2 mln. barelių per parą. Nuo tada, kai JAV 2015 m. pabaigoje atšaukė draudimą eksportuoti naftą, partijos į Indiją nebuvo dažnos. Bet šiuo metu Indijos naftos perdirbimo įmonės, mėgindamos išplėsti tiekėjų sąrašą, pradeda didinti naftos iš JAV pirkimus, įskaitant lengvosios ir sunkiosios naftos rūšis. Birželį Indijos ministras pirmininkas Narendra Modis susitiko su JAV prezidentu Donaldu Trumpu aptarti energijos išteklių tiekimą į Indiją. Pastarasis pažymėjo, kad JAV norėtų padidinti žaliavos eksportą į Indiją, kuri yra trečia didžiausia naftos vartotoja pasaulyje. N. Modžio administracija, savo ruožtu, atšaukė keletą reikalavimų dėl krovinių pervežimo, norėdama paskatinti importą. Indijos naftos perdirbėjos „Indian Oil Corp“ (IOC), „Bharat Petroleum Corp“ ir „Hindustan Petroleum Corporation Limited“ gavo specialų leidimą iš laivybos ministerijos importuoti naftą iš JAV iki kovo. „Hindustan Petroleum Corp Ltd“ vadovas rugpjūtį sakė, kad bendrovė svarsto galimybę pakeisti žaliavą iš Nigerijos nafta iš JAV. Pirmąją naftos partiją iš JAV „Hindustan Petroleum“ įsigijo rugsėjį. Vienas tanklaivis su 2 mln. barelių naftos jau iškrovė žaliavą Indijoje spalį, o dar du laivai, iš viso gabenantys į šalį 3 mln. barelių, turėtų atvykti lapkritį, rodo „Thomson Reuters Eikon“ sistemos duomenys. IOC rugpjūtį įsigijo 950 tūkst. barelių lengvos naftos „Eagle Ford“ ir tiek pat „Mars“ rūšies spalio pabaigos pristatymo ateities sandorių naftos. Perdirbėja taip pat įsigijo ir kitų dviejų JAV naftos rūšių - „Southern Green Canyon“ (SGC) ir „WTI Midland“ - partijas, po 1 mln. barelių gruodžio mėnesio pristatymo naftos. Indijos bendrovė „Reliance Industries“ - didžiausio naftos perdirbimo komplekso pasaulyje operatorė - spalį pirmą kartą įsigijo naftos iš JAV - po milijoną barelių „WTI Midland“ ir “ Eagle Ford“ lapkričio mėnesio pristatymo naftos.