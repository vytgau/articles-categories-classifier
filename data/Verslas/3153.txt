„Tendencijos buvo susijusios ne tik su šiomis dvejomis įmonėmis, bet ir šiek tiek plačiau matėme. Tai bus signalas ir atgrasymas rinkai, kad reikia konkuruoti ir laimėti garbingai, o ne susitarus ir pasidalinus rinką“, – BNS ketvirtadienį sakė D. Vilytė. Ji komentavo Konkurencijos tarybos sprendimą Vilniaus mokyklų ir darželių atnaujinimo konkursuose kartu dalyvavusioms PST ir „Irdaiva“ skirti 12,2 mln. eurų baudas. PST skirta 8,514 mln. eurų, o „Irdaivai“ – 3,686 mln. eurų bauda. Tai maksimalios baudos, sudarančios 10 proc. jų metų apyvartos. D. Vilytės nuomone, kelių bendrovių dalyvavimas konkursuose kartu, nors jos galėtų darbus atlikti ir atskirai, yra viso statybų sektoriaus problema. „Jos eina į bendrą veiklą, nors pagal pajėgumus gali eiti atskirai ir konkuruoti. Jie apsijungia tarpusavyje, nekonkuruoja ir sako, kad dalyvaujame kartu. Vienoje vietoje laimėsime mes, o kitoje atiduosime jums. Taip ir pasidalinama rinkama. Čia išankstiniai susitarimai. Tai yra sektoriaus problema“, – tvirtino D. Vilytė. Konkurencijos taryba tyrimą dėl PST ir „Irdaivos“ veiklos pradėjo, VPT jai suteikus informacijos. D. Vilytė prognozuoja, kad panašių tyrimų ateityje turėtų būti ir daugiau. Taryba ketvirtadienį pranešė, kad PST ir „Irdaiva“ susitarė kartu dalyvauti ir nekonkuruoti 24-iuose Vilniaus vystymo kompanijos 2013–2015 metais skelbtuose mokyklų ir darželių atnaujinimo konkursuose. Abi įmonės laimėjo 11 pirkimų, kurių bendra vertė – maždaug 18 mln. eurų, tačiau ne visi projektai buvo įgyvendinti. PST ir „Irdaivai“ nepavyko pradėti dviejų apie 3,9 mln. eurų vertės projektų.