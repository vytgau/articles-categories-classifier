Lapkritį atliktos apklausos duomenimis, pirmą kartą nuo 2007 metais prasidėjusios ekonomikos ir finansų krizės daugiau europiečių esamą Europos ekonomikos padėtį vertina teigiamai (48 proc., arba 6 punktais daugiau nei šiemet pavasarį), o ne neigiamai (39 proc., 7 punktais mažiau), naujausius apklausos duomenis pranešė Europos Komisijos (EK) atstovybė Lietuvoje. Gerai esamą Lietuvos ekonomikos padėtį įvertino 32 proc. lietuvių – 6 punktais daugiau nei pavasarį. Nuo pavasario teigiamas nacionalinės ekonomikos padėties vertinimas padidėjo 19–oje ES valstybių. Paprašyti įvardyti, kokios yra didžiausios problemos, su kuriomis susiduria Lietuva, 65 proc. Lietuvos respondentų nurodė didėjančias kainas, infliaciją, pragyvenimo kainą (padidėjo 11 procentinių punktų, palyginti su 2017 metų pavasariu). Antra didžiausia problema Lietuvoje, lietuvių manymu, yra nedarbas (23 proc.), trečia – mokesčiai (20 proc.). Palaikymą eurui išsakė 68 proc. apklaustų Lietuvos gyventojų, o pasitikintys Europos Sąjunga (ES) teigė 64 proc. respondentų. Lietuvoje gyventojų apklausą lapkričio pradžioje atliko tyrimų bendrovė „TNS LT“, jos metu apklausta 1013 žmonių.