Šilutės VMVT inspektoriai kartu su policijos pareigūnais nedelsiant patikrino nurodytu adresu esančias patalpas. Pateikta informacija pasitvirtino - nustatyta, kad maisto gamybai nepritaikytose patalpose šilutiškis gamino mėsos konservus, neturėdamas šiai veiklai veterinarinio patvirtinimo ar verslo liudijimo. Patikrinimo metu rasta apie 40 kg jautienos mėsos, dvi bebro skerdenos ir 265 vnt. jau pagamintų neženklintų konservų dėžučių. Šis pilietis negalėjo pateikti žaliavų įsigijimo dokumentų, receptūrų, gamybos technologijos aprašymo ar kitų dokumentų, pagal kuriuos būtų galima atsekti žaliavų ir produktų kilmę. Mėsa buvo tvarkoma nesilaikant higienos reikalavimų Gamintojui surašytas sprendimas uždrausti veiklą. Asmuo įpareigotas sunaikinti nelegaliai įsigytus ir pagamintus gyvūninės kilmės produktus, jam bus skirta bauda pagal Administracinį nusižengimų kodeksą.