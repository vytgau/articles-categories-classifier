Pasak dienraščio, pernai gegužės pabaigoje į kurortą atvažiavęs premjeras Saulius Skvernelis su ministrais sutarė, kad likvidavus Respublikinę mokomąją sportinę bazę jos turtą tikslinga perduoti Palangos savivaldybei. Būtent po šio Vyriausybės žingsnio mįslingai atsirado Sporto departamento bendrovei aiškiai nuostolinga apgyvendinimo paslaugų teikimo sutartis. Nuo praėjusių metų liepos viešbutis „Tenisas“ be konkurso atiduotas valdyti privačiai bendrovei „B & B Capital“. Respublikinė mokomoji sportinė bazė bendrovei „B & B Capital“ visiems metams suteikė 25 kambarius su pusryčiais ir vakariene už 115,1 tūkst. eurų. Pagal šią sutartį už netoli jūros esančio viešbučio kambarį su maitinimu du kartus per dieną valstybės bendrovei vidutiniškai tekdavo sumokėti po 12,6 euro už parą. Už tą pačią kainą privačiai įmonei buvo perduoti dar ir 7 teniso aikštynai ir 30 valandų per mėnesį buvo leista naudotis viešbučio konferencijų sale. Anot dienraščio, Sporto departamento įmonės skolos praėjusių metų pradžioje siekė apie 100 tūkst. eurų, dabar jau išaugo beveik iki 150 tūkst. eurų.