SEB banko valdybos pirmininko ir prezidento Raimondo Kvedaro komentaras 2017 metai Lietuvos ekonomikai buvo vieni iš geriausių per visą laikotarpį po pasaulinės finansų krizės. Pagal visus makroekonominius rodiklius Lietuva pranoko prieš krizę buvusį lygį. Praėjusiais metais itin sparčiai augo Lietuvos eksportas į beveik visas svarbiausias užsienio rinkas. Nors vidaus prekybos augimo tempas sulėtėjo, palyginti su 2016 metais, jis išliko pakankamai spartus. Įvyko teigiamų bankų poslinkių gyventojų kreditavimo srityje: pernai gyventojams suteikėme 8 proc. daugiau būsto ir vartojimo kreditų (408 mln. eurų). Iš viso per šiuos metus gyventojams ir įmonėms suteikėme 2,19 mlrd. eurų naujų paskolų – 15 proc. daugiau negu pernai (1,90 mlrd. eurų), o vien įmonėms suteiktų paskolų vertė padidėjo 17 proc. (iki 1,73 mlrd. eurų). Didžiosios įmonės drąsiau skolinosi investicijoms ir apyvartinėms lėšoms papildyti, tiesa, jose vis dar pastebimas tam tikras elgsenos stereotipas ir atsargumas. Tikimės, kad 2018 metais įsibėgėsiantis ES finansinės paramos panaudojimas išjudins ir privačias įmonių investicijas, kurios yra kritiškai svarbios tvariam Lietuvos ekonomikos augimui. 2017 metais daug dėmesio buvo skirta paslaugų skaitmenizacijai. Šiemet klientams pristatėme nemažai naujų ir patobulintų skaitmeninių paslaugų – atnaujinome mobiliąją programėlę, kuria šiuo metu naudojasi daugiau negu 120 tūkst. klientų, pasiūlėme prie interneto banko jungtis naudojantis programėle „Smart-ID“, pradėjome išduoti bekontaktes korteles, kurios dar labiau supaprastina atsiskaitymo procesą. Jau 99 proc. lėšų pervedimo operacijų klientai atlieka savarankiškai internetu ar naudodamiesi mobiliąja programėle, todėl palaipsniui tęsiame ir savo skyrių tinklo pertvarką: pusė mūsų skyrių veikia kaip finansinių konsultacijų skyriai, kuriuose grynųjų pinigų operacijas klientai atlieka savarankiškai visą parą veikiančiose savitarnos zonose. Dar labiau taupydami klientų laiką nemažai procesų ir paslaugų supaprastinome, kad klientams nebereiktų vykti į banko skyrių, pavyzdžiui, privatūs klientai nemokamas vaizdo konsultacijas internetu finansų klausimais gali gauti būdami namuose ar savo darbo vietoje, taip pat fizinio asmens anketas gali užpildyti internetu, o verslo klientai gali elektronines faktoringo ir lizingo sutartis sudaryti prisijungę internetu mobiliuoju parašu. Pagrindiniai AB SEB banko grupės Lietuvoje duomenys · Per 2017 metus SEB bankas uždirbo 93,7 mln. eurų neaudituoto grynojo pelno (1 proc. mažiau negu 2016 metais, kai uždirbo 94,5 mln. eurų), o SEB banko grupė – 93,0 mln. eurų neaudituoto grynojo pelno (beveik tiek pat kaip ir 2016 metais, kai uždirbo 93,1 mln. eurų). Neįskaičiuojant 2016 metų vienkartinių pajamų (už „VISA Europe Limited“ akcijų pardavimą) ir 2017 metų nebūdingų sąnaudų (atidėjinių nenaudojamiems pastatų plotams atstatymas), SEB banko grupės grynasis pelnas 2017 metais išaugo 34 procentais. · Per 2017 metus SEB grupės įmonės, veikiančios Lietuvoje, į Lietuvos biudžetą sumokėjo 52,2 mln. eurų įvairių mokesčių. · SEB banko grupės nuosavas kapitalas 2017 m. gruodžio 31 d. buvo 768 mln. eurų (2016 m. gruodžio 31 d. – 796 mln. eurų), t. y. sumažėjo 4 proc. dėl metų pradžioje išmokėtų dividendų „Skandinaviska Enskilda Banken AB“. · SEB banko grupės turtas 2017 m. gruodžio 31 d. buvo 7,7 mlrd. eurų (2016 m. gruodžio 31 d. – 7,5 mlrd. eurų), t. y. padidėjo 3 procentais. · SEB banko grupės 2017 m. pajamos buvo 177,9 mln. eurų, o 2016 metais – 181,5 mln. eurų (neįskaičiuojant vienkartinių pajamų (už „VISA Europe Limited“ akcijų pardavimą), 2016 metais pajamos buvo 160,1 mln. eurų). Neįskaičiuojant šių vienkartinių pajamų, SEB banko grupės 2017 m. pajamos, palyginti su 2016 metais, padidėjo 11 procentų. · SEB banko indėlių portfelis 2017 m. gruodžio 31 d. buvo 5,4 mlrd. eurų (2016 m. gruodžio 31 d. – 5,2 mlrd. eurų), t. y. padidėjo 5 procentais. · SEB banko grupės paskolų ir lizingo portfelio grynoji vertė 2017 m. gruodžio 31 d. buvo 5,7 mlrd. eurų (2016 m. gruodžio 31 d. – 5,3 mlrd. eurų), t. y. padidėjo 7 procentais. · Lizingo portfelio bendroji vertė per metus padidėjo 25 proc. (iki 615 mln. eurų), faktoringo portfelis – 31 proc. (iki 160 mln. eurų), vartojamosios paskolos – 8 proc. (iki 64 mln. eurų). · SEB interneto banko aktyvių vartotojų skaičius 2017 metų pabaigoje buvo 456 tūkst., t. y. 8 tūkst. didesnis negu tuo pačiu metu pernai. Bent kartą prie interneto banko per 2017 metais prisijungė 648 tūkst. klientų – 11 tūkst. daugiau negu per 2016 metus. Daugiau negu 120 tūkstančių SEB banko klientų naudojosi SEB mobiliąja programėle 2017 metų pabaigoje. · Daugėjo atsiskaitymų mokėjimo kortelėmis – 2017 metais atsiskaitymų banko mokėjimo kortelėmis dalis, palyginti su 2016 metais, padidėjo beveik 3 procentais. · 2017 metų pabaigoje SEB bankas turėjo 32 klientų aptarnavimo skyrius Lietuvoje, iš jų – 16 finansinių konsultacijų skyrių, kuriuose klientai grynųjų pinigų operacijas atlieka savarankiškai savitarnos zonose. · SEB banko klientai gali naudotis didžiausiu Lietuvoje bankomatų tinklu, jungiančiu SEB ir „Luminor“ (buvusio DNB banko) bankomatus, t. y. 519 bankomatais, taip pat daugiau negu 1 200 prekybos vietų, kuriose gali nemokamai pasiimti grynųjų pinigų už pirkinius atsiskaitydami mokėjimo kortele. · SEB grupėje Lietuvoje 2017 metų pabaigoje dirbo 2 648 darbuotojai. Per metus SEB grupė Lietuvoje sukūrė 128 naujas darbo vietas, daugiausia jų – Vilniuje esančiame SEB grupės paslaugų teikimo centre, kuris teikia pagalbos verslui paslaugas SEB grupei dvidešimtyje pasaulio šalių. AB SEB banko grupę Lietuvoje sudaro SEB bankas, „SEB investicijų valdymas“, „SEB Venture Capital“. Be to, Lietuvoje veikia ir kitos SEB grupės įmonės: „SEB gyvybės draudimas“, „Litectus“, SEB grupės paslaugų teikimo centras Vilniuje.