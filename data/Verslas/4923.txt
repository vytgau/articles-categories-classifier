Vyriausybė trečiadienį pritarė Žemės ūkio ministerijos siūlymui paspartinti savivaldybių investiciniams projektams įgyvendinti reikalingų valstybinės žemės sklypų perdavimo patikėjimo teise savivaldybėms procesą. Iki šiol pagal Žemės įstatymą valstybinės žemės sklypai perduodami savivaldybėms patikėjimo teise Vyriausybės nutarimais. Šis procesas paprastai užtrunka apie 7 mėnesius. Savivaldybės nepatenkintos taip ilgai užtrunkančiu procesu, nes tai sukuria nepalankias sąlygas verslui, atbaido investuotojus. Tikimasi, kad dabar žemės perdavimo procesas sutrumpės nuo 7 mėnesių iki 1,5 mėnesio. Supaprastinus procedūras bus atsisakyta Vyriausybės dalyvavimo žemės sklypų perdavimo procese. Žemės sklypai bus perduodami valstybinės žemės patikėtinės - Nacionalinės žemės tarnybos - vadovo sprendimu, suderintu su Žemės ūkio ministerija.