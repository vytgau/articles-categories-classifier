Padidėjus šių kriptovaliutų kainai, dėl didžiulės paklausos pakilo ir vaizdo plokščių kainos. Prekyboje pradėjo trūkti vidurinės ir aukščiausios kainų klasės vaizdo plokščių iš tokių gamintojų kaip AMD ar „Nvidia“ – daugiausia dėl to, kad kriptovaliutų kasėjai masiškai perka jas bitkoinų ir kitų kriptovaliutų kasimo mašinoms gaminti, rašo theverge.com. „Polygon“ praneša, kad „Nvidia“ vaizdo plokštė „GeForce GTX 1070“ paprastai turėtų kainuoti maždaug 380 dolerių (priklausomai nuo modelio), tačiau dabar kai kurios plokštės dėl atsargų trūkumo pardavinėjamos po 700 dolerių. Taigi jų kaina yra išaugusi daugiau kaip 80 proc. Kriptovaliutų kasėjai naudoja daugybę vaizdo plokščių, kad išspręstų matematines problemas, kurios padeda autentifikuoti mokėjimus šiame tinkle ir sukurti naują bitkoiną. Bitkoinų kiekis yra ribotas, ir dėl šio tinklo pobūdžio kiekvienam naujam bitkoinui iškasti reikia vis daugiau galios. Tai savo ruožtu sukėlė galingesnių vaizdo plokščių paklausą. Vaizdo plokščių kainodara šiuo metu kelia itin daug nepatogumų tiems žmonėms, kurie trokšta savarankiškai susirinkti stacionarų kompiuterį vaizdo žaidimams. Maža to, tokių vidurinės klasės vaizdo plokščių kaip GTX 1060 ar GTX 1070 trūkumas taip pat augina galingesnių vaizdo plokščių kainą. Pastaraisiais mėnesiais tai pajuto tiek „Nvidia“ GTX 1060, GTX 1070 ir GTX 1080 vaizdo plokštės, tiek AMD „Radeon RX 570“, 580, „Vega 56“ ir Vega 64“ vaizdo plokštės. „Nvidia“ savo mažmeninės prekybos partnerių prašo pirmenybę teikti kompiuterinių žaidimų mėgėjams, o ne kriptovaliutų kasėjams, bet platintojai šiuo metu turi galimybę nemažai užsidirbti, todėl nepanašu, kad paprastas prašymas turės kokios nors įtakos. Kai kurie prekybininkai riboja pirkimų užmojus, kad kriptovaliutų kasėjai negalėtų įsigyti didelio kiekio vaizdo plokščių, o „Micro Center“ siūlo specialias nuolaidas žaidimų mėgėjams, jeigu jie perka vaizdo plokštę kartu su kitomis kompiuterio dalimis, pažymi „Polygon“. „Micro Center“ dėl visoje rinkoje jaučiamo vaizdo plokščių stygiaus kaltina jų paklausą tarp kriptovaliutų kasėjų ir ribotą vaizdo plokščių tiekimą. Ši problema yra aktuali kainodarai visame pasaulyje, ne tik Jungtinėse Valstijose, ir nepanašu, kad ji būtų išspręsta, jei vaizdo plokščių gamintojai neužtvindys rinkos savo produkcija, kad patenkintų paklausą. Ji taip pat gali atbaidyti žaidimų stacionariais kompiuteriais naujokus, kurie renkasi tarp galimybės susirinkti vidurinės klasės kompiuterį ir „PlayStation 4 Pro“ ar „Xbox One X“. Žaidimų mėgėjai jau kurį laiką kenčia dėl RAM kainodaros svyravimų, ir akivaizdu, kad kol bitkoinų ir kitų kriptovaliutų vertė keisis, vaizdo plokštės bus naujausias butelio kaklelis, trukdantis susirinkti tobulą kompiuterį žaidimams.