„Kol kas dar negaliu pasakyti, dar diskusijos tiktai vyko. Pora momentų buvo...“ - pirmadienį BNS pareiškė premjeras Saulius Skvernelis, paklaustas, ar valdančiosios koalicijos partneriai apsisprendė dėl esminių svarbiausio kitų metų valstybės išlaidų ir pajamų plano pokyčių. Seimas kitų metų biudžeto pirmojo svarstymo imsis šį ketvirtadienį. „Esame aptarę, kad esminių pakeitimų nuo to varianto, koks buvo pristatytas Vyriausybės, kad esminių neturėtų būti“, - pirmadienį sakė Finansų ministras Vilius Šapoka, po valdančiųjų „valstiečių“ ir socialdemokratų darbo frakcijos narių pasitarimo dėl parlamentiniuose komitetuose baigiamo svarstyti 2018 metų biudžeto projekto. V. Šapoka sako, kad apie pokyčius kalbėti „dar ankstyva“, nes biudžeto pirmą kartą dar neapsvarstė Seimas. Jo teigimu, parlamentarai ir komitetai yra pateikę siūlymų kitais metais papildomai biudžete numatyti daugiau negu 600 mln. eurų. „Valstiečių“ lyderis Ramūnas Karbauskis pirmadienį BNS sakė, kad Vyriausybės pateiktas projektas „šiam momentui yra optimalus“ ir nemano, kad po svarstymų komitetuose biudžeto projektas kardinaliai pasikeis, nes jis „duoda gerą pagrindą ekonomikos ir gyventojų pajamų augimui perspektyvoje“. Seimas kitų metų svarbiausio šalies pajamų ir išlaidų plano pirmojo svarstymo imsis šį ketvirtadienį. Biudžete projekte numatytos lėšos „vaiko“ pinigams, biudžetininkų algų ir senatvės ir šalpos pensijų, taip pat MMA kėlimui, paliekama pridėtinės vertės mokesčio lengvata šildymui. Numatyta atsisakyti papildomo neapmokestinamųjų pajamų dydžio, kuris dabar taikomas vaikus auginantiems tėvams. Siūloma įvesti progresinį tarifą prabangiam nekilnojamajam turtui, padidinti akcizą dyzeliniams degalams, dėl to jų kaina padidėtų apie 2 proc., o „žymėtam dyzelinui poveikis būtų apie 4 centus“. Minimali mėnesinė alga nuo kitų metų didės 20 eurų iki 400 eurų.