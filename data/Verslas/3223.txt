Skelbiama, kad parduotuvė bus orientuota į skubančius miesto pirkėjus, atidarymo metu pirkėjams žadama ir pramogų, panešta, kad lauks Kalėdų Senelis su dovanomis, specialios akcijos ir nuolaidos. „Šiais metais daug dėmesio skyrėme tinklo plėtrai ir atsinaujinimui“, - sakė „Maximos“ generalinė direktorė Kristina Meidė. Prekių įvairove ir gausa naujoji „Maxima“ bus panaši į parduotuvę sostinės Mindaugo gatvėje. Ozo prekybos centre įsikūrusioje parduotuvėje pirkėjai galės rinktis iš maždaug 40 000 skirtingų pavadinimų prekių. Šioje parduotuvėje įrengta mėsos ir žuvies rūkykla, vytintų kumpių spinta, brandinimo spinta, kurioje bus brandinama šviežia mėsa. Prekybos salėje veiks sušių baras. Numatyti specialūs ekologiškų prekių, veganams ir vegetarams, diabetikams, ūkininkų produkcijos skyriai. Į naujosios parduotuvės įrengimą investuota apie 2,8 mln. eurų, joje dirbs 200 darbuotojų. Prekybinis parduotuvės plotas užims beveik 5000 kv. m, o bendras parduotuvės plotas su pagalbinėmis patalpomis - apie 6 500 kv. metrų. Naujoji „Maxima“ įrengta iš Lietuvos pasitraukusio prekybos tinklo „Prisma“ vietoje - dar rugpjūčio pabaigoje „Maxima“ skelbė laimėjusi derybas dėl šio tinklo prekybos patalpų Vilniuje ir Kaune. Šiuo metu Lietuvoje veikia 243 „Maximos“ parduotuvės, kuriose dirba daugiau kaip 15 tūkst. darbuotojų ir kasdien apsilanko daugiau kaip 550 tūkst. pirkėjų.