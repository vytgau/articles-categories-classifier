Pritaikius 5 proc. tarifą būstas atpigtų maždaug 16 procentų. Tiek vidutiniškai turi sumokėti pradinio įnašo būsto pirkėjai, pranešime spaudai rašo projektą užregistravusi Lietuvos socialdemokratų partijos frakcija. Valstybės parama jaunoms šeimoms, norinčioms įsigyti savo būstą – buvo įvardyta kaip viena iš idėjų Lietuvai, kurią palaikė daugybė Lietuvos žmonių. Į tai reaguodama vyriausybė prakalbo apie galimą paramą įsigyjantiems būstą, tačiau išimtimi paskelbdama Vilniaus, Kauno, Klaipėdos ir Šiaulių miestus. Jauni žmonės diskriminuojami pagal gyvenamąją vietą, o kita vertus, tie kurie, ryžtųsi priimti valstybės paramą ir pirkti būstą mažesniuose miestuose, taptų savotiškais įkaitais – pirktų būstą, tikriausiai imtų paskolą likusiai didžiajai pirkinio daliai, o darbo vietos ir pakankamo atlyginimo garantijos mažesniuose miestuose irgi kur kas mažesnės. „Vyriausybės siūlymuose kalbama apie paramą šeimoms, o ne jauniems žmonėms. Todėl valstybė diskriminuotų jaunus žmones ne tik pagal gyvenamąją vietą, bet ir pagal šeimyninį statusą. Kodėl valstybės paramos netektų jaunas žmogus, jeigu jis vienišas, arba, pavyzdžiui, dažni gyvenime atvejai – vaikus auginanti viena mama ar nesusituokusi pora?“ – klausia Seimo narė Rasa Budbergytė. Todėl Seimo socialdemokratų partijos frakcijos nariai Rasa Budbergytė ir Juozas Olekas registruotame įstatymo projekte įvardija visus asmenis iki 30 metų, kad jiems perkant pirmąjį būstą būtų taikomas lengvatinis 5 proc. tarifas. „Kalbėdami apie idėją Lietuvai – suteikti jaunoms šeimoms paramą įsigyjant būstą – žmonės tikrai įsivaizdavo tai, kaip priemonę sustabdyti emigraciją. Vyriausybė su savo siūlymais tą idėją iškreipia, jauniems žmonėms nepalieka pasirinkimo. Todėl mūsų registruotas siūlymas galėtų tikrai tapti galimybe jauniems medikams, mokytojams, kitiems specialistams likti Lietuvoje – gyventi, dirbti ir kurti šeimas,“ – sako Seimo socialdemokratų frakcijos seniūnas Juozas Olekas. Kitų valstybių praktika – pavyzdžiui, Švedijoje – parama piliečių būsto įsigijimui teikiama nenurodant, kur jis turi gyventi.