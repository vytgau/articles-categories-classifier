Dėl bendrovės įtraukimo į šį sąrašą kreipėsi įmonė „Šilalės vandenys“, rugpjūtį vienašališkai nutraukusi 966 tūkst. eurų vertės vandentiekio ir nuotekų tinklų rekonstrukcijos sutartį su „Kauno dujotiekio statyba“. „Kauno dujotiekio statyba“ į nepatikimų tiekėjų sąrašą įtraukta spalį. Į Viešųjų pirkimų tarnybos administruojamą sąrašą tiekėjai įtraukiami trejiems metams, jeigu padaro esminių sutarties pažeidimų. Šiuo metu įvairūs kreditoriai teisme siekia „Kauno dujotiekio statybai“ iškelti bankrotą. Tuo metu „Luminor“ bankas siekia, kad būtų iškelta bankroto byla „KDS grupės“ bendrovei „Būsto industrijos grupė“ bei įmonei „Gasoil“. Kauno apygardos teismas nusprendė areštuoti šių įmonių turtą. Rugsėjį „KDS grupės“ valdytos įmonės „Egavi“ bei „DS-1“ perleistos naujiems savininkams, rugpjūtį pasikeitė ir pačios „KDS grupės“ pagrindinis akcininkas: 70 proc. įmonės akcijų iš Rokvaldo Bartusevičiaus ir Nijolės Bartusevičienės perėmė Igoris Rybakovas. Likusias 30 proc. įmonės akcijų valdo buvęs įmonės vadovas Petras Sabalys. „KDS grupė“ turi finansinių sunkumų - liepos pabaigoje ji pranešė Vilniaus savivaldybei nusprendusi nebedalyvauti Nacionalinio stadiono konkurse, o rugpjūčio pabaigoje „Kauno dujotiekio statyba“ dėl finansinių problemų pašalinta iš 178 mln. eurų vertės Vilniaus kogeneracinės jėgainės statybos projekto.