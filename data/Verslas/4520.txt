Vilniaus apygardos teismas patenkino „Automagistralės“ prašymą ir areštavo V. Molio kilnojamąjį ir nekilnojamąjį turtą, neviršijant ieškinio sumos. Teismo atstovas Marjanas Baniukevičius BNS negalėjo įvardinti tikslios sumos. Naujienų portalas DELFI ketvirtadienį skelbia, kad ieškinio suma siekia 173,4 tūkst. eurų. V. Molis ir buvusi įmonės buhalterė Birutė Rankauskienė, kuriai taip pat ruošiamas ieškinys, iš pareigų atleisti liepos pradžioje. Automobilių kelių direkcijos vadovas Egidijus Skrodenis liepą teigė, kad jie atleisti dėl galimo turto iššvaistymo, darbuotojams nemokamų atlyginimų, neteisingai apskaičiuojamų darbo valandų. Atleisti įmonės darbuotojai apskundė atleidimus - V. Molio skundas buvo atmestas, tačiau Darbo inspekcijos darbo ginčų komisija nutarė, kad B. Rankauskienė atleista neteisėtai ir nurodė, kad „Automagistralė“ privalo jai išmokėti kompensaciją - BNS duomenimis, beveik 10 tūkst. eurų už priverstinę pravaikštą bei 23,6 tūkst. eurų kompensaciją. Spalio pradžioje Susisiekimo ministerija paviešino „Automagistralės“ audito rezultatus - paaiškėjo, kad įmonei padaryta daugiau nei 200 tūkst. eurų žalos, vadovybė pirko prabangius automobilius, kūrė fiktyvias pareigas, pavyzdžiui, viešųjų pirkimų specialisto-sandėlininko padėjėjos, už įmonės pinigus vyko atostogų ir kitaip švaistė pinigus bei siekė asmeninės naudos. Neskaidrius „Automagistralės“ NT pirkimus tiria Specialiųjų tyrimų tarnyba (STT). Balandį teisėsauga pradėjo tyrimą, įtariant, kad „Automagistralės“ vadovai ir vienos didžiausių šalyje kelių ir tiltų statybos bendrovių „Panevėžio keliai“ darbuotojai galėjo piktnaudžiauti kelių remonto viešuosiuose pirkimuose.