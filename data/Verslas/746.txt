„Su gamta nereikia juokauti, – juokiasi Klaipėdos miesto savivaldybės energetikos poskyrio vedėjas Algis Gaižutis. – Keletą metų būdavo priimami per ankstyvi sprendimai, kurie iššaukdavo žmonių nepasitenkinimą ne tik Klaipėdoje, bet ir kituose miestuose, o paskui tekdavo pulti ir greitai priimti sprendimą vėl įjungti šildymą.“ Jis teigia, kad kalbėti apie šildymo atjungimą dar per anksti, tačiau oro temperatūra yra kruopščiai sekama ir laukiama, kada sušils daugiau. „Šiandien tik pirma diena tokia, kai nėra ūkanota, nelyja, o oras pakankamai malonus. Pradedame stebėti, bet kažkokio konkretaus pasitarimo, mano žiniomis, dar nebuvo. Kiek teko stebėti, šilta bus tik keletą dienų, o didesnės vidutinės paros temperatūros dar turime palaukti“, – sako jis. A. Gaižutis teigia, kad Klaipėdoje įprastai šildymas atjungiamas kiek vėliau nei kituose miestuose: „Mes esame prie jūros, todėl rudenį ilgiau „užtempiame“, nes pas mus būna šilčiau nei kitur, o pavasarį dėl jūrinio klimato šildymą atjungiame vėliau.“ Tuo metu Kauno miesto savivaldybės Energetikos skyriaus vedėjas Raimondas Mačikėnas priminė, kad pagal įstatymą tris paras iš eilės vidutinė paros temperatūra turi būti didesnė nei 10 laipsnių, o praėjusią naktį tebuvo trys laipsniai šilumos. „Naktys yra pakankamai šaltos, vėsios, prognozuojama ir nulis laipsnių, todėl nereikia žiūrėti tik į dienos temperatūrą. Temperatūrą sekame ir kai matysime, kad kai jau ateis panašus laikas, pagal įstatymo numatytą tvarką – atjungsime šildymą. Bet gyventojams primename, kad jie bet kada gali patys stabdyti tiekiamą šilumą. Tiesiog reikėtų kreiptis į daugiabutį administruojančią įmonę ir ji, teoriškai, kad ir sausį gali išjungti šildymą“, –primena jis. Tą patį priminė ir Vilniaus miesto savivaldybės Šilumos ir vandens ūkio skyriaus vedėjas Kęstutis Karosas. „Dėl šilumos atjungimo klausimas dar nebuvo svarstytas. Tačiau vartotojai, t. y. daugiabučių namų valdytojai gali patys spręsti dėl šildymo įjungimo ar atjungimo laiko“, – sako jis. K. Karosas informavo, kad pagal statistiką anksčiau šildymas Vilniuje buvo atjungtas maždaug balandžio 16–25 dienomis, nors pernai šildymas užsitęsė iki gegužės pradžios. 2016 m. šildymo sezonas baigėsi gegužės 2 d., 2015 m. – balandžio 24 d. Tuo metu Kaune šildymas atjungiamas apie balandžio vidurį.