Stotis iki kitų metų pabaigos bus įrengta kelyje „Via Baltica“, Lietuvos ir Lenkijos pasienyje, teigiama „SG dujų“ išplatintame pranešime. Pasak „SG dujų“ generalinio direktoriaus Virginijaus Korsako, bendrovės tikslas yra sujungti Šiaurės, Baltijos ir Vidurio Europos šalių transporto koridorius ir pasiekti, kad naujojoje stotyje kuru pasipildžiusi transporto priemonė galėtų be kliūčių įveikti 1 tūkst. kilometrų atstumą iki kito pasipildymo kuru taško. „Tikimės, kad pagal kitų Europos Sąjungos (ES) šalių pavyzdžius mūsų iniciatyvą palaikys ir visos suinteresuotos pusės – valstybės sektorius, didieji šalies pervežėjai ir jiems automobilius tiekiančios didžiosios pasaulio transporto priemonių gamybos kompanijos“, – pranešime sakė V. Korsakas. „SG dujų“ teigimu, ES direktyvos įpareigoja valstybes nares užtikrinti, jog pagrindinėse transporto magistralėse iki 2025 metų kas 400 kilometrų atsirastų SGD pildymo stotys, užtikrinsiančios nenutrūkstamą SGD varomų transporto priemonių judėjimą. Planuojama, kad įgyvendinus projektą, šioje stotyje suskystintų gamtinių dujų galės užsipildyti Europos krovinių pervežimo bendrovėms priklausančios transporto priemonės, vežančios prekes į Lietuvą ir kitas Baltijos šalis ar kertančios Baltijos šalių regioną tranzitu Vakarų Europos link. Šiuo metu jau įsigytas žemės sklypas, vyksta projektavimo darbai. Numatoma, kad ateityje praplėtus stotį gamtinės dujos bus tiekiamos ir šalia esantiems pramoniniams vartotojams. Iš viso į alternatyvių degalų infrastruktūros vystymą Lietuvoje „SG dujos“ jau yra investavusios daugiau kaip 13 mln. eurų, didžioji šios sumos dalis – privačios įmonės lėšos.