Gražiausių lietuviškų įmonių pavadinimų konkurso nugalėtojai buvo pasveikinti Kultūros ministerijoje vasario 21-ąją Tarptautinės gimtosios kalbos dienos proga. Balsuoti už gražiausią pavadinimą DELFI skaitytojai galėjo nuo vasario 12 iki vasario 20 d., iš vieno IP buvo galima balsuoti ne daugiau kaip 1 kartą. Valstybinė kalbos inspekcija skatino verslininkus suteikti įmonėms ne tik įdomius, originalius, bet ir lietuviškus vardus ir šiemet jau dešimtą kartą išrinko gražiausius įmonių pavadinimus. Tarp jų nepateko dirbtiniai, sudaryti su skaitmenimis, asmenvardžiais ar vietovardžiais. Buvo nemažai įmonių, apie kurių veiklą nepavyko rasti reikiamos informacijos, nors jų pavadinimai buvo gražūs, įdomūs ir išskirtiniai. Renkant atsisakyta klubų, centrų, draugijų, asociacijų, sąjungų, bendrijų, viešųjų įstaigų pavadinimų. Kalbos inspekcija iš praėjusiais metais įregistruotų 11 373 juridinių asmenų pavadinimų išrinko šiuos, o DELFI skaitytojai balsavo už gražiausius pavadinimus. 