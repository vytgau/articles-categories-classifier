Prieš atveriant duris prie parduotuvės lūkuriavo apie 30–40 smalsautojų. Jie neslėpė, kad labiausia juos domina pamatyti kainas. „Labai laukėme („Pepco“ atėjimo į Lietuvą – DELFI), labai norėjome, nes nelabai įperkame drabužius Lietuvoje. Turime du mažamečius vaikus, tai, galiu pasakyti, tikrai Lietuvoje brangu. O „Pepco“ lankėmės jau Lenkijoje, ir tikrai pigiai apsipirkome“, – sakė viena pirkėjų, atėjusi į parduotuvę su drauge. Vis dėlto ji pripažino lenkiškų kainų nesitikinti: „Nesitikiu, kai tik sužinojau, kad bus parduotuvė Lietuvoje, iškart sakiau, kad čia tikrai bus brangiau.“ Kita vyresnio amžiaus moteris, lūkuriavusi prie durų, pripažino, kad ją irgi suviliojo žadamos žemos kainos. „Anūkytę turiu, todėl vaikiškos prekės labai įdomios, norisi apsižvalgyti. Drabužių kainos Lietuvoje itin didelės, o vaikiškų rūbelių – išvis labai labai“, – atviravo ji. Vis dėlto „Pepco“ Vidurio ir Rytų Europos operacinės veiklos direktorius Marcino Stanko pripažino, kad kainos gali kiek skirtis nuo kainų Lenkijos parduotuvėse dėl valiutų kursų. „Kainos „Pepco“ parduotuvėje, kaip ir prekių asortimentas, – panašus kaip ir Lenkijoje. Kainos pagrįstos valiutos konvertavimu. Kompanijoje mes labai rūpinamės, kad išlaikytume vienodą lygį, bet kurioje rinkoje. Siekdami išlaikyti panašias kainas Europoje, mes tobuliname prekių tiekimo grandinę, steigdami naujus platinimo centrus už Lenkijos ribų“, – DELFI sakė jis. Anot jo, pirmajai parduotuvei pasirinkta būtent Marijampolė, nes šis miestas turi didelį prekybos potencialą: „Klientų skaičiaus potencialas, patalpų, tinkamų mažmeninei prekybai pasirinkimas, nedidelis atstumas iki Lenkijos – visa tai padėjo mums priimti sprendimą pirmąją „Pepco“ parduotuvę Baltijos šalyse įkurti Marijampolėje.“ Šiuo metu „Pepco“ komandoje Marijampolėje – 13 darbuotojų. Prekybos tinklas žada per metus kas mėnesį atidaryti po vieną parduotuvę miestuose, turinčiuose ne mažiau kaip 10 tūkst. gyventojų. Per artimiausius mėnesius jos atsidarys Panevėžyje, Alytuje, Vilniuje ir Kaune. „Per pirmuosius trejus metus planuojame atidaryti maždaug 50 parduotuvių, taip pat įdarbinti daugiau nei 400 žmonių. Mes tikime, kad Lietuvos pirkėjai stipriai prisidės prie bendro „Pepco“ parduotuvių, kurias kas mėnesį aplanko 11 mln. pirkėjų, apsilankymų skaičiaus augimo“, – tikėjosi M. Stanko. Jo teigimu, iš rinkoje veikiančių konkurentų „Pepco“ išsiskiria bendra savo parduotuvių koncepcija. „Pepco“ mažmeninės prekybos tinklą sudaro savitarnos parduotuvės, esančios arti savo pirkėjų ir siūlančios optimalų prekių asortimentą bei žemas kainas. Patogų apsipirkimą „Pepco“ parduotuvėse užtikrina optimalus interjeras ir prekių išdėstymas. Šiais metais mes pristatėme naują mūsų parduotuvių interjero koncepciją, kuri yra dar intuityvesnė komunikacijos ir navigacijos požiūriu ir patogesnė mūsų lankytojams“, – sakė jis. Apie 60 proc. „Pepco“ asortimento sudaro drabužiai, įskaitant avalynę ir apatinį trikotažą, apie 40 proc. – kitos namų apyvokos prekės. Be įprasto asortimento „Pepco“ pirkėjams siūlys ir specialių, sezoninių prekių bei kolekcijų – Kalėdoms, Velykoms, vasarai ar moksleivių mokslo metų pradžiai skirtų prekių. „Pepco“ šiuo metu valdo daugiau nei 1200 parduotuvių Čekijoje, Kroatijoje, Vengrijoje, Lenkijoje, Slovakijoje, Slovėnijoje ir Rumunijoje. Prekybos tinklas savo veiklą 2004 m. pradėjo Lenkijoje. Prekių ženklas priklauso „Steinhoff International Holding Limited“, kuri listinguojama Frankfurto vertybinių popierių biržoje. Šiuo metu visoje grupėje, kuriai priklauso per 12 tūkst. parduotuvių daugiau nei 30 šalių, dirba apie 130 tūkst. Žmonių. Grupei priklauso daugiau nei 40 mažmeninės prekybos prekių ženklų, tarp jų Europoje – „Conforama“, POCO, KIKA, PEP&CO, „Poundland“ ir „Emmezeta“.  