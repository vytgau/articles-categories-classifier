Praėjusių metų sausį „Kauno energijoje“ kartu su filialu „Jurbarko šilumos tinklai“ dirbo 508 žmonės –nuo kovo 1 dienos įmonėje bus 459 darbuotojai. Pareigybių sumažinta 54, arba 10,5 proc. Šiuo metu yra 30 vadovų, sujungus kai kuriuos „Kauno energijos“ skyrius, lieka 22 vadovai. Nuo kovo 1 d., anot „Kauno energijos“ generalinio direktoriaus dr. Rimanto Bako, panaikinamas filialas „Jurbarko šilumos tinklai“, iš 30 jo ligšiolinių darbuotojų 14 perkeliami dirbti į bendrovę. Taip pat įmonėje pradės veikti nauji skyriai: Finansų kontrolės, Komunikacijos ir Prevencijos. Šeši iš „Kauno energijos“ skyrių bus tiesiogiai pavaldūs bendrovės vadovui dr. R. Bakui. Susitikime su Kauno trišalės tarybos nariais vadovas sakė, kad bus peržiūrėtos (papildytos) visų 459 darbuotojų darbo sutartys. Atleidžiami iš darbo žmonės garantuotai naudojasi visomis Kolektyvinėje sutartyje numatytomis garantijomis. Priklausomai nuo jų sukaupto darbo „Kauno energijoje“ stažo, išmoka atleidžiamiems darbuotojams siekia nuo 1 iki 6 mėnesių vidutinio darbo užmokesčio dydį. „Kai įmonė dirba pelningai, dirbantieji skatinami už gerus darbo rezultatus. Pagal pastarųjų metų praktiką, išmokamas vadinamasis tryliktasis atlyginimas. Tikriausiai lygiai taip akcininkas apsispręs paskatinti darbuotojus ir už praėjusių metų darbo rezultatus“, – sakė dr. R. Bakas. Miesto savivaldybės įsteigta bendrovė „Kauno energija“ įregistruota 2000 metų vasarai baigiantis. Bendrovės pirmtakė buvo 1963 metais įkurta „Kauno šiluminių tinklų“ įmonė. Rimantas Bakas „Kauno energijos“ generaliniu direktoriumi tapo 2008 metų rudenį.