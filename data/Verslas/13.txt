Kaip skelbė INFO TV, N. Rasburskiui priklausiusi ir jo vadovauta kompanija „AF-Consult“ 500 mln. eurų vertės Vilniaus ir Kauno kogeneracinių elektrinių projektuose teikia technines konsultacijas už maždaug 10 mln. eurų. „Mes kalbam apie labai didelius pirkimus, milijoninius pirkimus. Ir, be jokios abejonės, asmuo, kuris kažkada vadovavo įmonei, kuriam kažkada priklausė pusė įmonės, jis gali būti šališkas“, - INFO TV laidai „Savaitės komentarai“ sakė S. Malinauskas. N. Rasburskiui devynerius metus priklausė bendrovė „Termosistemų projektai“, kurią pardavus suomiams ji pervadinta į „AF-Consult“. N. Rasburskis dar trejus metus liko šioje įmonėje vadovauti ir, kaip nurodo pats, gaudavo išmokas pagal rezultatų formulę. Po to tapo Prezidentės patarėju energetikai, kur rūpinosi ir kogeneracinių jėgainių projektų idėjos gimimu bei parengiamąja studija. Iš Prezidentūros N. Rasburskis nuėjo vadovauti „Lietuvos energijos“ Kogeneracinių jėgainių tarnybai. Seimo Antikorupcijos komisijos pirmininkui Vitalijui Gailiui įtarimų kelia „AF-Consult“ teikiamų konsultacijų kaina, lyginant ją su panašaus tipo projektais kaimyninėse šalyse. „Lyginant su Estijos projektu, konsultacinių paslaugų kaina skiriasi kelis kartus. Ir tie patys skirtumai tarp Vilniaus ir Kauno projektų. Vėlgi neaiški nei procentinė dalis, bet ir čia kainos skiriasi kelis kartus“, - sakė V. Gailius. Jo teigimu, tokius faktus reikia tirti, todėl žadama kreiptis į Seimo Energetikos komisiją, kad ši imtųsi parlamentinės kontrolės. Pasak Energetikos komisijos pirmininko Virgilijaus Poderio, situacija žadama pasidomėti. „Kažkada buvo daryti tokie neformalūs tyrimai - tos pasikartojančios įmonės, pasikartojantys konsultantai. Turbūt tą patį ir dabar reikėtų padaryti Energetikos komisijos ir parlamentinės kontrolės apimtyje, nes tų tendencijų tikrai yra ir be tyrimo matyti“, - teigė V. Poderys. Seimo Valstybės valdymo ir savivaldybių komiteto pirmininkas Povilas Urbšys stebėjosi, kad valstybėje neatsirado kito asmens nei N. Rasburskis, kuris kuruotų tokius svarbius energetinius projektus. „Tikrai kyla pagrįstų abejonių dėl įkainių - ar tie įkainiai yra teisingi, ar neteisingi. Man atrodo tai nelabai dera su „Lietuvos energijos“ deklaruojama nuline tolerancija korupcijai“, - sakė P. Urbšys. Poziciją dėl nulinės tolerancijos korupcinėms apraiškoms vasarį „Savaitės komentarams“ išdėstęs naujasis „Lietuvos energijos“ vadovas Darius Maikštėnas situacijos dėl N. Rasburskio ryšių su „AF-Consult“ televizijai komentuoti nepanoro. Jo INFO TV atsiųstame atsakyme teigiama, kad bendrovė nėra gavusi informacijos šiuo klausimu nei iš teisėsaugos institucijų, nei iš grupėje veikiančios Prevencijos tarnybos. „Galiu oficialiai patvirtinti, kad jei tokia informacija būtų gauta, būtų pritaikytas nulinės tolerancijos korupcijai principas, galiojantis „Lietuvos energijos” įmonių grupėje“, - rašoma „Lietuvos energijos“ atsiųstame atsakyme. Premjero patarėjas S. Malinauskas teigia, kad „Lietuvos energija“ turėtų pateikti paaiškinimus. „Galime žiūrėti į naująjį „Lietuvos energijos“ vadovą, direktorių ir valdybos pirmininką, kuris atėjo deklaruodamas skaidrumą, kaip prioritetą. Šiuo atveju, jeigu kyla klausimų dėl įmonės, kuri laimi tikrai didelės vertės pirkimus ir jos sąsajas su vienu iš valdybos narių, tai, be jokios abejonės, jis turėtų labai detaliai pasiaiškinti, ar tos rizikos yra tinkamai suvaldytos“, - teigė S. Malinauskas. Pats N. Rasburskis „Savaitės komentarams“ teigė nedaręs jokios įtakos viešiesiems pirkimams.