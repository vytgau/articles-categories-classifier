J. Powellas, kurio kandidatūrai būtinas Senato patvirtinimas, pakeis dabartinę FRS vadovę Janet Yellen, kurios kadencija baigsis kitų metų vasarį. Pasak D. Trumpo, J. Powellas turi „išminties ir lyderio bruožų, kad galėtų rodyti kelią“ JAV ekonomikai. Jo teigimu, per penkerius darbo FRS valdyboje metus J. Powellas pelnė „savo kolegų pagarbą ir susižavėjimą“. D. Trumpas taip pat pagyrė J. Yellen, pavadinęs ją „nuostabia moterimi, kuri atliko įspūdingą darbą“. Naujojo FRS vadovo paieška buvo viešiausia per visą FRS daugiau kaip šimtmečio istoriją. Pasak ekspertų, pasirinkęs 64 metų amžiaus J. Powellą, D. Trumpas pasirinko „saugų“ kandidatą, kuris padės užtikrinti FRS politikos tęstinumą. „J. Powellas galėtų būti laikomas Janet Yellen klonu teigiama to žodžio prasme. Nustatant palūkanų normas, jis laikysis tokios pat atsargios politikos, kuri bus keičiama laipsniškai“, – pareiškė Sungas Won Sohnas, Kalifornijos valstijos universiteto ekonomikos profesorius. Prieš šį paskyrimą J. Powellas, kaip vienas iš FRS valdybos narių, buvo atsakingas už finansų rinkų veikimo reguliavimą. Į FRS valdybą jis buvo paskirtas 2012 metais, kai JAV prezidento pareigas ėjo Barackas Obama. Teisininko išsilavinimą turintis J. Powellas yra respublikonas. Jis yra dirbęs finansų departamente ir investiciniame banke „ Carlyle Group“. JAV verslo dienraštis „The Wall Street Journal“ anksčiau rašė, kad jis greičiausiai laikysis dabartinio JAV centrinio banko požiūrio, kad skatinamųjų priemonių turi būti atsisakoma labai lėtai, tačiau gali būti labiau linkęs švelninti finansų sektoriaus reguliavimo priemones.