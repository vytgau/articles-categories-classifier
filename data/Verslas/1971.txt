Gruodžio viduryje bitkoino kaina pasiekė rekordinę 20 000 dolerių ribą. Tuo metu vartotojų paieškos užklausų apie bitkoinus grafikas taip pat pasiekė maksimalias vertes. „Google“ sistema seka trilijonus užklausų per metus ir todėl yra vienas iš svarbiausių viešųjų interesų indikatorių pagal regionus ir kategorijas. Pažymėtina, kad praėjusių metų sausio duomenys žadėjo staigų ir spartų augimą. Prognozė pasirodė esanti teisinga, nepaisant pirmųjų dviejų mėnesių ramybės. Pasak paieškos užklausų analitikų, dabar mes matome praėjusių metų tendencijos pasikartojimą. Diagrama rodo augimo krypties pokyčius vasarį. „Manau, kad ateinančius du mėnesius reguliuotojai audrins rinką kelis kartus per savaitę, kol SEC neapsispręs dėl reguliavimo ir instituciniai investuotojai (organizacijos, investuojančios surinktas pinigų sumas į vertybinius popierius, nekilnojamąjį turtą ir kitur, kitaip tariant, kolektyviniai investuotojai) nepradės investuoti… Tuo metu kainos išaugs. Manau, kad tai įvyks kovo ar balandžio mėnesiais“, – tvirtina „LDJ Capital“ prezidentas Davidas Drake. Šiemet tikimasi transakcijų komisinių mažėjimo kriptovaliutų tinkle bei technologinių atnaujinimų. DELFI skelbė, kad Europos priežiūros institucijos perspėja investuotojus dėl kriptovaliutų pavojaus ir skelbia aliarmo signalą dėl burbulo šioje rinkoje, teigia Lietuvos bankas. Bankas pranešė, kad Europos vertybinių popierių ir rinkų institucija (ESMA), Europos bankininkystės institucija (EBI) bei Europos draudimo ir profesinių pensijų institucija (EIOPA) pirmadienį įspėjo investuotojus apie virtualiųjų valiutų keliamas grėsmes. „Jungtinis trijų Europos priežiūros institucijų perspėjimas - aliarmo signalas ir investuotojams, ir rinkoms, ypač dėl kainų burbulo požymių. Anksčiau ar vėliau finansiniai burbulai sprogsta, ir priklausomai nuo sprogimo masto investuotojai praranda dalį ar net visus pinigus. Pastaruoju metu lėšų praradimo tikimybę didina ir stambios kriptovaliutų vagystės. Perspėjimų nepaisę ir pinigus praradę investuotojai galėtų kaltinti tik save, nes ši rinka nereguliuojama, todėl ir pasiskųsti nebūtų kam“,- pranešime sakė banko Priežiūros tarnybos direktorius Vytautas Valvonis. Europos priežiūros institucijos įspėjo, kad virtualiosios valiutos yra itin rizikingi ir spekuliatyvus produktai, turintys aiškių kainų burbulo požymių, - investuotojams tai reiškia didelę riziką prarasti bent dalį investicijų. Kaip pavyzdį, jos pateikia bitkoino kurso svyravimus - pernai sausį vienas bitkoinas kainavo 1 tūkst. eurų, tų pačių metų gruodį - jau 16 tūkst. eurų, šių metų vasarį nukrito iki 5 tūkst. eurų, o dabar kaina yra apie 7 tūkst. eurų už bitkoiną.