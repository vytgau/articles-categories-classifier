Pasak „Swedbank“ Lietuvoje vadovės Dovilės Grigienės, šios finansinio švietimo erdvės įkūrimas įtvirtina ilgametes banko iniciatyvas vaikų ir jaunimo finansinės edukacijos srityje. Šiuo projektu siekiama prisidėti prie Lietuvos moksleivių finansinio sąmoningumo stiprinimo ir didesnės visuomenės gerovės. „Finansinis raštingumas yra vienas iš tvarios ir klestinčios valstybės pagrindų. Norime, kad jaunimas Lietuvoje turėtų kuo daugiau žinių apie finansus ir būtų pasiruošęs savarankiškam gyvenimui, todėl įkurti edukacinę erdvę, kurioje moksleiviai galėtų susipažinti su ekonomikos ir finansų pasauliu, buvo natūralus žingsnis. Esu įsitikinusi, kad Finansų laboratorija padės stiprinti visuomenės finansinį sąmoningumą ir taps papildomu postūmiu geresnės ateities kūrimui“, – sako „Swedbank“ Lietuvoje vadovė D. Grigienė. Finansinį raštingumą būtina didinti Įvairūs Lietuvos gyventojų finansinio raštingumo kompetencijų tyrimai rodo, kad finansiniam išsilavinimui mūsų šalyje iki šiol nėra skiriama pakankamai dėmesio. Naujausias „Swedbank“ Finansų instituto užsakymu atliktas tyrimas atskleidė, kad daugiau, nei trečdalis (35 proc.) mūsų šalies studentų daugiausia finansinių žinių jaučiasi pasisėmę iš savarankiško gyvenimo. Penktadalis studijuojančiųjų pripažino, jog pradėję gyventi savarankiškai nesijautė tam tinkamai finansiškai pasiruošę. „Tyrimo rezultatai rodo, kad net du trečdaliai tyrimo dalyvių savo finansinius srautus seka ir planuoja intuityviai, o beveik kas dešimtas jaunuolis teigia iš viso iš anksto neplanuojantis savo pajamų ir išlaidų. 7 iš 10 studentų taupo, tačiau dažniausiai tai daroma nereguliariai. Reguliariai pinigų taupymui nurodė atsidedantys mažiau nei penktadalis apklaustųjų“, − komentuoja „Swedbank“ Finansų instituto vadovė Jūratė Cvilikienė. Jaunimo finansinio raštingumo stoką patvirtina ir 2015 m. Ekonominio bendradarbiavimo ir plėtros organizacijos (EBPO) vykdomas Tarptautinis penkiolikmečių tyrimas PISA, parodęs, kad Lietuvos penkiolikmečiai dalinasi 11–12 pozicijas iš 15 tyrime dalyvavusių šalių. Mūsų šalies jaunuolių rezultatai labai atsilieka nuo EBPO šalių vidurkio. Laukia moksleivių iš visos Lietuvos Pasak „Swedbank“ Finansų instituto vadovės, banke organizuojamos ekskursijos ir edukacinės veiklos susilaukia didelio moksleivių susidomėjimo, todėl planuojama, kad nauja ir išmaniai informaciją pristatanti erdvė pritrauks dar daugiau lankytojų. „Įsitikinome, kad vaikams ir jaunuoliams įdomu, kaip veikia bankas, jie turi klausimų apie pinigus ir ekonomiką. Vyresnieji užduoda klausimų apie verslo kūrimą ir klausia patarimų dėl karjeros planavimo. Nuo šiol semtis ekonomikos ir finansų žinių bus dar įdomiau, nes tam pasitelksime šiuolaikines technologijas ir edukacinius žaidimus. Šiuo metu jau vykdome norinčių aplankyti „Swedbank“ Finansų laboratoriją registraciją ir laukiame moksleivių iš visos Lietuvos“, – kviečia J. Cvilikienė. Edukacijai – šiuolaikiniai sprendimai Pasitelkus interaktyvius išmaniuosius ekranus ir virtualius žaidimus Finansų laboratorijoje lankytojai supažindinami su pinigų istorija, efektyviu išteklių panaudojimu, biudžeto planavimu, taupymo svarba, atsakingu skolinimusi. Edukaciniai žaidimai pristato moksleiviams pagrindinius asmeninių finansų valdymo ir mainų principus. Finansų laboratorijoje taip pat planuojama rengti paskaitas apie asmeninio biudžeto valdymo iššūkius, profesijos pasirinkimą bei kitas moksleiviams aktualias temas. Finansų laboratorijos edukacinę ekspoziciją kūrė nemažas būrys specialistų – tai „Swedbank“ ekspertai, architektų komanda „Processoffice“, vizualiųjų medijų ir informacinių technologijų atstovai bei kitų sričių ekspertai. Apsilankymas „Swedbank“ Finansų laboratorijoje – nemokamas, tačiau grupių vizitams būtina išankstinė registracija. 