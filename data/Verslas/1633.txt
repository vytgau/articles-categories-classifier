Prekybos tinklai „Maxima“, taip pat „Iki“, „Lidl“ parduotuvių darbo laiko trumpinti neketina, tuo metu „Rimi“ tokios galimybės neatmeta, o kai kurios „Aibės“ tai jau padarė. „Prekybos alkoholiu apribojimas paveikė parduotuves, ypač rajonuose. Sumažėjo pirkėjų srautas sekmadieniais, todėl į besikeičiančią situaciją reaguojama. Be to, „Norfos“ savininkai įsitikinę, kad prekyba šventinėmis ir poilsio dienomis turėtų būti ribojama“, – pranešė „Norfa“. Didesnės „Norfa“ parduotuvės nuo balandžio 8 dienos sekmadieniais dirbs 2-3 valandom trumpiau – nuo 9 iki 21 val. (dabar nuo 7–8 val. iki 22 val.), o mažesnės – nuo 9 iki 16 valandos. „Maximos“ prekybos tinklą valdančios bendrovės „Maxima LT“ Rinkodaros departamento direktorė Ernesta Dapkienė teigė, kad diskutuoti dėl parduotuvių laiko sutrumpinimo dar anksti. „Manome, kad išvadas dėl parduotuvių darbo laiko daryti dar yra gerokai per anksti. Stebime savo pirkėjų srautus ir tik išanalizavę pirmojo ketvirčio rezultatus turėsime tikslesnę informaciją. Tuomet, esant reikalui, galėsime priimti kokius nors sprendimus“, – sakė E. Dapkienė. Prekybos tinklo „Rimi“ marketingo ir viešųjų ryšių vadovė Dalia Kybartaitė neatmetė galimybės, jog įmonė spręs dėl parduotuvių darbo laiko trumpinimo. „Stebime situaciją, analizuojame parduotuvių lankomumo statistiką ir matydami tendencijas, planuojame priimti atitinkamus sprendimus“, – komentare nurodė D. Kybartaitė. Prekybos tinklo „Iki“ viešųjų ryšių vadovė Berta Čaikauskaitė teigė, kad kol kas šio tinklo parduotuvės darbo grafiko nekeis: „Prekybos tinklas „Iki“ nuolat rūpinasi ir deda visas pastangas, kad kasdienis apsipirkimas mūsų pirkėjams būtų patogus ir malonus. Analizuodami jų poreikius matome, kad jiems svarbu turėti galimybę apsipirkti šalia namų esančioje parduotuvėje, patogiu metu, ypač po darbo valandų bei savaitgaliais. Atsižvelgdami į jų poreikius, šiuo metu keisti mūsų parduotuvių darbo laiko neketiname. Žinoma, visuomet stebime rinką ir esame pasiruošę reaguoti į besikeičiančius pirkėjų apsipirkimo įpročius.“ „Lidl Lietuva“ komunikacijos vadovas Valdas Lopeta informavo, kad jo atstovaujamas prekybos tinklas taip pat darbo laiko neketina keisti: „Esame suplanavę savo parduotuvių darbo laiką taip, kad patenkintume mūsų pirkėjų lūkesčius. Jų aktyvumas savaitgaliais išlieka labai didelis ir po prekybos alkoholiu pokyčių, todėl jokių darbo laiko pokyčių tikrai neplanuojame.“ Nepriklausomų prekybos įmonių asociacijos pirmininkas Eimutis Radžvila teigė, kad asociacijai priklausančios maždaug 500 parduotuvių (dalis jų veikia kaip „Aibės“) keisti darbo laiko neketina. „Kol kas jokių esminių pokyčių dėl parduotuvių darbo laiko nėra, dauguma parduotuvių dar vertina situaciją. Mes ir anksčiau sakėme, kad sprendimai dėl darbo laiko bus priimti ne anksčiau kaip pavasarį. Kol kas dar praėjo per mažai laiko, kad būtų galima daryti kažkokias išvadas“, – sakė E. Radžvila. Jis pabrėžė, kad dauguma asociacijos parduotuvių yra kaimiškose vietovėse. „Kaimiškose vietovėse parduotuvės ir anksčiau nedirbdavo iki 22 valandos. Tai taip pat yra viena iš priežasčių, kodėl neskubama priimti sprendimų dar labiau trumpinti darbo laiką“, – tvirtino E. Radžvila. Anot jo, kai kurios parduotuvės jau šių metų pradžioje nuo 21 val. iki 20 val. sutrumpino darbo laiką, tačiau tai buvo pavieniai atvejai. Praėjusių metų pabaigoje „Norfos mažmenos“ valdybos pirmininkas ir įmonių grupės savininkas Dainius Dundulis pasiūlė idėją Lietuvai – neleisti prekybininkams dirbi sekmadieniais, ir apriboti jų darbo laiką įstatymu. „Turime išleisti įstatymą, kuris uždraustų sekmadienį prekybininkams dirbti, arba sutrumpinti darbo valandas iki kokios 15 val. Išleidžiame įstatymą ir žiūrime, kas toliau. Jei matysime, kad blogai – atsitraukiame, ir nieko čia baisaus“, – teigė D. Dundulis. „Anot jo, vienašališkai pilnai nutraukti prekybos sekmadieniais „Norfa“ negali, nes būtų nukonkuruota kitų rinkoje veikiančių prekybos tinklų. Nuo sausio 1–osios alkoholį galima įsigyti ir vartoti tik nuo 20 metų. Prekybos vietose, išskyrus viešojo maitinimo įstaigas, trumpėja alkoholio prekybos laikas: darbo dienomis ir šeštadieniais jo bus galima įsigyti nuo 10 iki 20 val., sekmadieniais – nuo 10 iki 15 val.