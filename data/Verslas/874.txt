Dėl Velykų šventės Jungtinių Valstijų, daugumos Europos šalių ir kai kurių Azijos valstybių rinkos penktadienį bus uždarytos. Euro kursas, trečiadienio vakare siekęs 1,2308 JAV dolerio, ketvirtadienį paūgėjo iki maždaug 1,2334 JAV dolerio. Jenos atžvilgiu Europos valiutos kursas smuktelėjo nuo 131,52 iki maždaug 131,29 jenos. O JAV doleris Japonijos valiutos atžvilgiu atpigo nuo 106,85 iki 106,44 jenos. Indeksas „„WSJ Dollar“, kuriuo vertinami JAV dolerio kurso pokyčiai šešiolikos pagrindinių pasaulio valiutų atžvilgiu, smuktelėjo 0,21 procento. O indeksas „ICE U.S. Dollar“, kuriuo vertinami JAV dolerio kurso pokyčiai šešių pagrindinių pasaulio valiutų atžvilgiu ir kuris trečiadienį buvo pakilęs į aukščiausią per penkias prekybos sesijas lygį, nusileido 0,13 procento. Tačiau nuo savaitės pradžios šis rodiklis pakilo 0,7 procento. Filadelfijos federalinio rezervo banko vadovas Patrickas Harkeris mano, kad, sparčiau kylant infliacijai, JAV pinigų politika bus normalizuojama taip pat sparčiau: dabar jis sako, kad bazinę palūkanų normą šiemet reikėtų padidinti tris, o ne du kartus. „Infliacija šiek tiek sustiprėjo ir būtent tai mane paskatino manyti, kad norma bus padidinta ne du, o tris kartus“, – pareiškė jis interviu JAV verslo dienraščiui „The Wall Street Journal“. Asmeninio vartojimo išlaidų, neįskaitant maisto ir energijos, indeksas („PCE Core“), į kurį atsižvelgia Federalinio rezervo sistema (FRS), vertindama infliacijos riziką, vasarį, palyginti su sausio mėnesiu, pakilo 0,2 proc., o jo metinis prieaugis, kaip ir prognozuota ekspertų, sudarė 1,6 procento. Sausį šis rodiklis per mėnesį pakilo 0,3 proc., o per metus – 1,5 procento. Ketvirtadienį paskelbti statistiniai duomenys taip pat parodė, kad JAV gyventojų išlaidos vasarį, palyginti su ankstesniu mėnesiu, ūgtelėjo 0,2 proc., o jų pajamos paūgėjo 0,4 procento. Tuo tarpu pirmą kartą prašymą bedarbio pašalpai gauti pateikusių amerikiečių skaičius praėjusią savaitę sumažėjo iki 215 tūkst. ir buvo mažiausias nuo 1973 metų.