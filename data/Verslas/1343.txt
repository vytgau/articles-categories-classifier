D. Trumpas vakar paskelbė iš pareigų atleidžiantis nuosaikesnio požiūrio užsienio politikos šalininką, Valstybės Sekretorių R. Tillersoną ir jį pakeičiantis dabartiniu CŽV vadovu M. Pompeo. Sprendimas nebuvo netikėtas, kadangi jau anksčiau buvo įžvelgta priešprieša tarp JAV prezidento bei Valstybės sekretoriaus, kuri ypatingai buvo pastebima svarstant sankcijų Iranui bei galimo atviro karinio konflikto prieš Šiaurės Korėją klausimus. Teigiama, kad pakeitimai administracijoje yra vykdomi siekiant užimti griežtesnę poziciją prieš artimiausiu metu planuojamas derybas su Šiaurės Korėja dėl režimo branduolinio nusiginklavimo. Politikos apžvalgininkai teigia, kad pastovūs pokyčiai JAV Prezidento komandoje neigiamai veikia rinkas, kadangi yra stebimas nestabilumas Baltųjų Rūmų administracijoje, o vis griežtesnės pozicijos atstovų įtraukimas į šalies valdymą signalizuoja apie vis didesnį spaudimą protekcionizmui. S&P 500 informacinių technologijų sektorius vakar krito -1,21 proc., o mobiliojo ryšio tinklų gamintojos „Qualcomm Inc“ akcijų vertė krito -4,95 proc. po to, kai D. Trumpas uždraudė įgyvendinti šios kompanijos pardavimą Singapūre registruotai kompanijai „Broadcom Ltd“. Sprendimas priimtas siekiant apsaugoti nacionalinį saugumą, kadangi „Qualcomm“ turi aktyvių tebegaliojančių kontraktų su šalies saugumo struktūromis, įskaitant ir Pentagoną. Antradienio vidurnaktį baigėsi terminas, iki kurio pabaigos Britanijos Premjerė T. May reikalavo, kad Maskva pristatytų paaiškinimą dėl kovo pradžioje pavojinga visuomenei medžiaga apnuodyto buvusio Rusijos šnipo S. Skirpalio bei jo dukros. Šiandien T. May susitiks šalies Nacionalinio Saugumo Agentūros atstovais bei įvertinę Rusijos poziciją aptars galimų atsakomųjų priemonių, tokių kaip sankcijos Rusijos žiniasklaidos bendrovėms, arba platesnio mąsto sankcijos pasitelkiant NATO bei ES įvedimą. Iki antradienio vakaro Rusijos prezidento atstovai buvo atmetę T. May paskelbtą ultimatumą bei pagrasino imtis atsakomųjų veiksmų, jeigu Britanija imsis veiksmų, nukreiptų prieš Rusijos žiniasklaidą arba šalies diplomatus. Kylanti priešprieša Rusijos indeksams vakar ženklios įtakos nedarė, o prekybos metu šalies IMOEX indeksas traukėsi -0,15 proc. R. Tillersono atstatydinimą trečiadienio rytą neigiamai vertino ir Azijos investuotojai: 08:04 val. Japonijos NIKKEI 225 fiksavo -0,83 proc. kritimą, Kinijos CSI 300 traukėsi -0,32 proc., o Pietų Korėjos KOSPI -0,46 proc. Valiutų rinkos Vakar JAV buvo paskelbta, kad vasario mėnesio infliacija mažėjo nuo 0,5 iki 0,2 proc., o metinė infliacijos reikšmė augo nuo 2,1 iki 2,2 proc. bei atitiko lūkesčius. Prognozes atitiko ir pagrindinė infliacija, kuri skaičiuojama nevertinant maisto produktų ir energetinių išteklių kainų: mėnesinė vasario reikšmė mažėjo nuo 0,3 iki 0,2 proc., o metinė reikšmė išliko nepakitusi, ties 1,8 proc. riba. JAV dolerio kursas vakar į infliacijos duomenis reagavo neigiamai ir prekybos metu valiutų krepšelio atžvilgiu užfiksavo -0,26 proc. kritimą. EUR/USD šiandien ryte augo trečią sesiją iš eilės ir 08:13 val. buvo lygis 1,2403, USD/JPY, kuris vakar augo +0,08 proc., šiandien fiksavo -0,1 proc. kritimą iki 106,51 lygio, o trečią iš eilės sesiją augantis USD/RUB kursas laikėsi ties 57,0195 (+0,07 proc.) kaina. Baltijos vertybinių popierių rinka Baltijos vertybinių popierių rinkoje antradienį buvo sugeneruota 1,016 mln. Eur apyvarta. Vilniaus indeksas krito -0,23 proc., Rygos augo +2,33 proc., o Talino +0,14 proc. Beveik pusė rinkos apyvartos buvo sugeneruota „Tallink Grupp“ pozicijoje, kur akcijos kaina vakar augo +0,21 proc. 1,24 Eur. Vasarį lyginant su tuo pačiu laikotarpiu pernai kritę „Vilkyškių pieninės“ pardavimų rezultatai vakar paskatino šios pozicijos išpardavimą, kurio metu bendrovės akcijos krito -2,55 proc. iki 3,44 Eur lygio.