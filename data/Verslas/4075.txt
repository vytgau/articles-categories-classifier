Susisiekimo ministro atstovė spaudai Vytautė Šmaižytė BNS sakė, kad valdyba paskirta spalio 26 dieną. Joje taip pat dirba mažmeninės prekybos grupės „Aljansas Aibė“ finansų direktorė Natalija Vainikevičiūtė, konsultacijų bendrovės „Executive advisors“ partneris, buvęs kelionių agentūros „West Express“ vadovas Egidijus Vaišvilas, telekomunikacijų bendrovės „Telia Company“ lyderystės ugdymo trenerė, buvusi mobiliojo ryšio operatorės „Omnitel“ personalo vadovė Saulė Balčiūnienė ir Susisiekimo ministerijos biudžeto ir valstybės turto valdymo departamento vyresnysis patarėjas Darius Kuliešius. Iki spalio pabaigos buvusios įmonės „Kauno regiono keliai“ valdyboje dirbo Lietuvos automobilių kelių direkcijos atstovai Juozas Gedvilas ir Juozas Kondrotas bei nepriklausomas narys V. Sliesoraitis. Spalio pabaigoje baigus pertvarką, 9 regioninės kelių priežiūros įmonės ir „Automagistralė“ prijungtos prie „Kauno regiono kelių “, o šie pervadinti į „Kelių priežiūrą“. Į „Kelių priežiūrą“ perkelta visa iki tol įmonių valdyta technika ir personalas, o kelių valdymas perduotas Kelių direkcijai. Susisiekimo ministerijos skaičiavimu, pertvarka leis sutaupyti iki 8,5 mln. eurų kasmet. „Kelių priežiūrai“ vadovauja buvęs „Baltic Ground Services“ ir „Litexpo“ vadovas Darius Aleknavičius.