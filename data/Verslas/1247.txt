Lietuvos apeliacinis teismas ketvirtadienį atmetė įmonės skundą, todėl liko galioti Vilniaus apygardos teismo sprendimas, kuriuo patenkintas prokurorų prašymas taikyti laikinąsias apsaugos priemones – registre pridėti įrašą, draudžiantį „Lidl Lietuvai“ perleisti sklypą. „Įrašas, draudžiantis perleisti sklypą ir gauti dokumentus statybai, neapriboja bendrovės kaip sklypo savininkės teisių labiau nei būtina. Pati „Lidl Lietuva“ nurodo, jog neketina sklypo perleisti. Vien tai leidžia daryti išvadą, kad laikinas įrašas nepažeidžia jos teisių“, – rašoma teismo nutartyje. Vilniaus apygardos prokuratūra siekia, kad dalis sklypo Rinktinės gatvėje, kuriame „Lidl Lietuva“ planuoja parduotuvę, būtų grąžinta valstybei. Teisme prokurorai siekia, kad būtų panaikinti sklypo planavimo ir formavimo dokumentai, valstybės, SEB grupės nekilnojamojo turto valdymo bendrovės „Litectus“ bei „Lidl Lietuva“ sandoriai, taip pat jiems taikyta restitucija – valstybei grąžintas sklypas. Prokurorai kreipėsi į teismą, gindami viešąją interesą, nes įtariama, jog 2008 metais neteisėtai buvo padalinti valstybiniai sklypai, kad juos būtų galima privatizuoti lengvatine tvarka: 2014 metais be aukciono sklypus įsigijo „Litectus“. 2016 metų birželį Vilniaus savivaldybė patvirtino keturių sklypų formavimo ir pertvarkymo projektą, kuriuo sujungtos teritorijos Rinktinės ir Apkasų gatvėse ir taip suformuotas naujas sklypas. Pastarąjį „Litectus“ 2016 metų rugsėjį perleido „Lidl Lietuvai“. „Lidl Lietuva“ sklype planuoja statyti parduotuvę ir automobilių aikštelę.