Praėjusį savaitgalį toks aukcionas bene pirmą kartą įvykdytas ir Lietuvoje. Bendrovė „Sandėliukų centras“ viešame aukcione, į kurį registruotis buvo galima ir feisbuke, pardavinėjo 5 sandėliukų turinį. „Ką pirkėjai juose rado? Įvairius dalykus – nuo žoliapjovės iki buitinės technikos, nuo baldų iki kriauklės ir pan. Statymai irgi labai įvairūs – nuo kelių dešimčių iki kelių šimtų eurų. Beje, vienas sandėliukas jau buvo tuščias. Tokiu atveju aukcionas ne paskutinė instancija iš kurios galima skolą atsiimti. Bet kokiu atveju skola kabo ir ji niekur nedingsta“, – pasakojo aukcioną surengusios bendrovės direktorius Aurimas Lapinskas. Jis prisipažino, kad nelabai didžiuojasi tokiu aukcionu. „Ta prasme, kad aukciono dalyviams galbūt smagu, o skolininkams, žmogiškai juos suprantu, gal nelabai smagu. Darbas su skolininkais nėra pats maloniausias dalykas versle. Apskritai jeigu taip rimčiau šnekant apie aukcioną, tai tikrai nustebino didelis susidomėjimas. Netgi teko stabdyti entuziazmą, kad neprisirinktų per daug žmonių. Internetu iš viso užsiregistravo per 250 dalyvių. Juos teko filtruoti taip, kad ateitų užsiregistruoti į biurą, įleidome tik 100 – dėl pačių dalyvių saugumo“, – kalbėjo A. Lapinskas. Jo nuomone, statymai aukcione buvo palyginti adekvatūs: „Aišku, pačioje pradžioje visiems nedrąsu tiek statyti, tiek pirkti turinį, kurį mato. Gal visai buvo įdomu, kažkas laimėjo, kažkas pralošė. Vis dėlto laimėtojų, manau, daugiau, nes statymai nebuvo beatodairiški, ne taip kaip užsienyje, kad tūkstančiais taškytųsi. Žodžiu,lietuviai yra santūresni už užsieniečius. Bet tas santūrumas aukcioną leido įgyvendinti gražiai, be jokių nesusipratimų.“ Aukcione apsilankę DELFI skaitytojai pasakojo, kad už skirtingų sandėliukų turinį pirkėjai mokėjo nuo 90 Eur iki 800 Eur. Direktorius neprognozavo, kada gali būti skelbiamas naujas sandėliukų aukcionas. Esą tai priklausys, ar atsiras daugiau įsiskolinusių klientų. Artimiausiu metu bendrovė neplanuoja skelbti naujo aukciono.