Bendrovė pranešė, kad dešimtajame aukcione gegužės 4 dieną bandys parduoti 39 objektus - 11 iš jų pirkėjams siūloma pirmą kartą. Pirmą kartą siūlomi objektai yra Vilniaus, Kauno, Molėtų, Kretingos, Kupiškio, Anykščių, Jurbarko ir Akmenės savivaldybėse, o bendra jų pradinė kaina siekia 15,6 mln. eurų. „Vertingiausias šio aukciono objektas - pradine 5,3 mln. eurų, įskaitant PVM, kaina įvertintas, šalia Asvejos ežero esantis, poilsio centras „ORO Dubingiai“, kuriame yra 155 kambariai, konferencijų centras, sporto ir pramogų infrastruktūra“, - pranešime sakė „Newsec“ Tarpininkavimo paslaugų grupės vadovė Jurgita Šilaikytė. Aukcione taip pat bus siūlomi ir 6 objektai Kretingos, Kupiškio, Anykščių, Jurbarko, Molėtų ir Akmenės rajonuose, kurie yra parduodami kartu, kaip vienas komplektas. Anot pranešimo, šie objektai išskirtiniai tuo, kad generuoja stabilų pinigų srautą iš ilgalaikės nuomos, yra naujai rekonstruoti ir pritaikyti nuomininko veiklai. Didžiausias jų nuomininkas yra skirtingų apskričių Priešgaisrinės gelbėjimo valdybos. Bendra šešių objektų pradinė pardavimo kaina siekia 3,1 mln. eurų. Aukcione taip pat siūlomi nauji objektai Vilniuje ir Kaune, kuriuose anksčiau buvo įsikūrusios įvairios „Lietuvos energijos“ grupės įmonės.