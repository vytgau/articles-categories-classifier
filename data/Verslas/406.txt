Paslaugų įkainojimo strategija „Mokėk, kiek nori“ leidžia pirkėjui mokėti už prekę ar paslaugą tokią kainą, kokią jis nori, gali ir yra pasiryžęs mokėti. „Debifo“ vadovas Justas Šaltinis pasakoja, kad šiuo principu paremta įmonės kampanija viršijo visus lūkesčius ir atskleidė, kad Lietuvos verslas nesitikti finansinių paslaugų gauti nemokamai. Už sąskaitų finansavimo paslaugą per 30 d. periodą „Debifo“ įprastai taiko 1–2,5 proc. palūkanų normą. Panašios paslaugų kainos vyrauja visoje rinkoje. „Pradėję akciją tikėjomės, kad klientų, norinčių gauti paslaugas už dyką, bus daugiau. Ir nors įmonės kruopščiai skaičiuoja savo pelną ir ieško galimybės mokėti mažiausią įmanomą kainą, tačiau dauguma verslininkų galiausiai išreiškė norą susimokėti bent dalį paslaugos kainos. Dažniausiai rinktasi mokėti 0,3–0,5 proc., t. y. kainą, kurią klientai bankuose moka už sąskaitos priėmimą ar administravimą. Turiu prisipažinti, kad tokios verslo empatijos kitam verslui nesitikėjome“, – pasakoja J. Šaltinis. Pasauliniame finansų sektoriuje „Mokėk, kiek nori“ principas – ne naujovė. Tarp ryškiausių – JAV investicinės bendrovės „Aspiration“ kampanija, kurios metu klientai ne tik galėjo mokėti už paslaugas, kiek nori, bet ir gavo „Aspiration“ pažadą, kad nuo kiekvieno uždirbto dolerio 10 centų bus paaukota labdaroms organizacijoms, kovojančioms su skurdu. „Mokėk, kiek nori“ kainodarą pasitelkė ir „Payday“ programėlė, tokiu būdu apmokestinusi greitąjį kreditą, kurį darbuotojas gali gauti, jeigu darbdavys vėluoja sumokėti atlyginimą. Investavimo konsultacijų įmonė „Corporate Bridge Group“ iš Indijos taip pat pritaikė šią strategiją savo individualaus konsultavimo apie investavimą į nekilnojamąjį turtą paslaugai.