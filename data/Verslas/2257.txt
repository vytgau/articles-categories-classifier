Pasak „Sodros“ direktoriaus pavaduotojo Ježy Miskio, vien tik savarankiškai dirbantys asmenys už 2017 metus šio mokesčio sumokėjo apie 27 mln. eurų. Tokia suma atrodo didelė, tačiau, anot jo, jos panaudojimas – labai platus. „Tos sumos skiriamos ir ligoninių išlaikymui, ir gydytojų algoms, ir kompensuojamiesiems vaistams apmokėti. Pavyzdžiui, vienos regioninės ligoninės išlaikymo kaina yra 3 milijonai eurų. Taigi tokia suma, kuri buvo sumokėta pernai, leidžia išlaikyti 8–9 ligonines regionuose“, – sako J. Miskis. Pasak „Sodros“ atstovo, asmenų, kurie yra skolingi už vieną ar daugiau mėnesių, yra nemažai – apie 240 tūkstančių. Iš tos dalies daugiau nei pusė asmenų yra ilgalaikiai skolininkai. Jie gali būti išvykę iš šalies, bet nedeklaravę išvykimo. „Jei žmonės gyvena užsienyje ir mes jiems priskaičiavome, o jie mano, kad neteisingai padarėme, jie tiesiog turėtų mums pristatyti pažymą iš užsienio valstybių kompetentingų įstaigų, apie tai, kad jie yra draudžiami, ir mūsų įmoka nebus skaičiuojama“, – sako „Sodros“ atstovas. PSD mokestis padidėjo DELFI skelbė, kad šiemet dėl padidintos minimalios algos Lietuvoje paaugo ir Privalomojo sveikatos draudimo (PSD) įmokos. Svarbu tai, kad pirmoji įmoka šiemet yra didesnė: ne 34,2 euro, kaip buvo pernai, o 36 eurai. Didesnę įmoką reikia sumokėti per sausį, jei norima, kad nenutrūktų galiojantis sveikatos draudimas. Niekur nedirbantys ir jokios veiklos nevykdantys, nesimokantys ir nedrausti valstybės lėšomis asmenys privalo savarankiškai mokėti PSD įmokas. „Sodros“ duomenimis, šiuo metu yra apie 511 tūkst. gyventojų, kurie turėtų savarankiškai sumokėti PSD. Nuo 2018 m. sausio 1 d. PSD įmokos dydis yra 36 Eur (iki sausio 1 d. buvo 34,2 Eur). Tai yra 9 proc. nuo minimalios mėnesinės algos, kuri dabar yra 400 Eur. Iki kiekvieno mėnesio pabaigos tokią sumą savarankiškai besidraudžiantiems asmenims privalu pervesti „Sodrai“. Kai kurie gyventojai turi klaidingą įsitikinimą, kad jie yra drausti dėl to, kad „Sodra“ esą pati nuo sąskaitos nurašo PSD įmokų sumą. Vis dėlto jos atstovai yra ne kartą komentavę, kad „nurašoma“ tik susikaupusi skola, o ne paties gyventojo mokėtinos sumos. „Dėl įsiskolinimo nutrauktas draustumas bus atstatytas tik tokiu atveju, jei bus padengta visa susidariusi skola ir sumokėta einamojo mėnesio PSD įmoka. Esant įsiskolinimui, sumokamos įmokos pirmiausia nukreipiamos įsiskolinimui padengti, todėl, jei esate skolingas, pvz. už 2 mėnesius 72 Eur, tai pervedus 36 Eur įmoką už 1 mėnesį, sveikatos priežiūros paslaugomis negalėsite naudotis, nes įmoka bus užskaityta kaip skolos padengimas. Šiuo atveju, norint, kad draustumas įsigaliotų, reikėtų dar sumokėti 72 Eur (skola už du mėnesius – 72 Eur ir įmoka už einamąjį mėnesį – 36 Eur)“ – nurodoma „Sodros“ interneto svetainėje. Čia taip pat nurodoma, kad asmenys, kurie po 2017 m. birželio 1 d. dirbo, tačiau nebuvo draudžiami valstybiniu socialiniu draudimu ilgiau nei 1 kalendorinį mėnesį (pvz. buvo nemokamose atostogose, mokymosi atostogose, kūrybinėse atostogose ir pan.), įmokas turės susimokėti iki 2018 m. gegužės 1 d. Kaip informuoja „Sodra“, PSD įmokų už atitinkamą mėnesį mokėti nereikia, jeigu tą mėnesį bent 1 dieną priklausote bent vienai iš šių kategorijų: a) mokate ar už jus yra mokamos PSD įmokos (pvz., dirbate pagal darbo sutartį); b) esate draudžiami valstybės lėšomis (pvz., esate pensininkas, neįgalus asmuo, bedarbis ir kt.); c) gaunate ligos, prof. reabilitacijos, motinystės, tėvystė ar vaiko priežiūros išmokas.