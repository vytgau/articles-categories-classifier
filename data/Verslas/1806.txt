Lietuvos pašto atstovas Tomas Bašarovas BNS pranešė, kad Lietuvos bankas pritarė A. Sungailienės kandidatūrai, ji generalinis direktorės pareigas pradės eiti nuo penktadienio. Sausio pabaigoje pranešta, kad Lietuvos pašto vadovo konkursą laimėjo A. Sungailienė, daug metų vadovavusi įvairiems padaliniams viename didžiausių bankų SEB. Tuomet ji BNS teigė pastarąjį pusmetį turėjusi „aktyvios karjeros pertrauką“, o prieš tai dirbusi privataus kapitalo ir investicijų valdymo bendrovės „Ad ventum“ valdyboje. A. Sungailienė Lietuvos pašte pakeis pernai rugpjūtį iš pareigų dėl netinkamai įgyvendintų pinigų plovimo prevencijos priemonių atleistą Liną Minderienę, bendrovei vadovavusią šešerius metus. Tuomet teigta, kad buvusi įmonės vadovė ne visuomet pranešdavo Finansinių nusikaltimų tyrimo tarnybai (FNTT) apie daugiau nei 15 tūkst. eurų vertės operacijas grynaisiais, taip pat įtartinas finansines operacijas. Pastaruoju metu laikinai Lietuvos paštui vadovavo Inga Visockytė.