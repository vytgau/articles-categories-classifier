Vyriausybės nutarimą parengusi Finansų ministerija pritaria siūlymui dėl nepilnamečių, tačiau nepritaria reklamos ribojimui – anot jos, nėra nurodyti šaltiniai, iš kurių bus kompensuojamos prarastos sporto ir kitų organizacijų pajamos. „Siūloma nepritarti projekto nuostatoms dėl reklamos ribojimo priemonių, atsižvelgiant į tai, kad projekte nenumatyti sporto ir kitose srityse veikiančių asmenų pajamų netekimo iš azartinių lošimų reklamos kompensavimo mechanizmai“, – rašo ministerija. Septynių „valstiečių“ parengtas Azartinių lošimų įstatymo pataisas Seimas pradėjo svarstyti pernai lapkritį. Pataisų iniciatoriai siūlo uždrausti bet kokią azartinių lošimų reklamą, išskyrus kelias išimtis, neleisti skleisti informacijos, kad lošimų bendrovės remia viešus renginius, veiklas bei fizinius ar juridinius asmenis. Į lošimo automatų ir bingo salonus, lažybų bei totalizatorių punktus siūloma neįleisti jaunesnių kaip 18 metų asmenų, taip pat drausti jiems dalyvauti nuotoliniuose lošimuose. Iki šiol nepilnamečiai galėdavo patekti į lošimo vietas, bet negalėdavo lošti – tik stebėti procesą. Seimas pernai lapkritį priėmė Azartinių lošimų įstatymo pataisas – jomis nutarta įpareigoti visus lošimo automatus sujungti į elektroninę valdymo sistemą, nuo 2019 metų lapkričio visose lošimų vietose turės būti įrengtos vaizdo įrašymo sistemos, filmuojančios įėjimą bei kasas. Finansų ministerija siūlo, kad ši nuostata įsigaliotų nuo šių metų lapkričio.