Toks sprendimas įsigalioja nedelsiant, J. Cryanas banką paliks balandžio pabaigoje, sekmadienio vėlų vakarą pranešė bankas, pasibaigus skubiai sušauktam stebėtojų tarybos posėdžiui. 47-erių metų Ch. Sewingas anksčiau ėjo didžiausio Vokietijos banko viceprezidento pareigas, taip pat vadovavo privačios ir komercinės bankininkystės skyriui. Paskirtas vienu iš vykdomųjų banko direktoriumi 2015 metais, J. Cryanas vieninteliu institucijos vadovu buvo paskirtas po metų. Jam buvo patikėta reformuoti banką, kuris buvo įsivėlęs į kelis brangiai kainavusius skandalus. Britų vadovas sumažino išlaidas ir pašalino nemažai teisinių bendrovės problemų, tačiau jam nepavyko atgaivinti investicinio padalinio, kitados pelningiausios institucijos grandies. Be to, pranešama, kad jis nesutarė su Paulu Achleitneriu, stebėtojų tarybos primininku. J. Cryanas taip pat sulaukė investuotojų kritikos, esą jam stinga aiškios vizijos. Sekmadienį paskelbtame pareiškime P. Achleitneris teigia, kad J. Cryanas atliko „itin svarbų vaidmenį“, bet „po išsamios analizės mes priėjome prie išvados, kad banko vadovybėje būtina nauja vadovavimo dinamika“. P. Achleitneris pažymėjo, kad per savo 25-erių metų karjerą banke Ch. Sewingas įrodė esąs „stiprus ir drausmingas“ vadovas ir kad taryba įsitikinusi, jog jis galės „sėkmingai nuvesti „Deutsche Bank“ į naują erą“. Posėdžio metu taip pat buvo paskelbta, kad Marcusas Schenckas, kitas „Deutsche“ viceprezidentas, taip pat pretendavęs į banko vadovo pareigas, pranešė apie savo pasitraukimą iki gegužę vyksiančio metinio akcininkų susirinkimo. „Labai apgailestaujame dėl M. Schencko sprendimo ir dėkojame jam už jo indėlį itin svarbiu mūsų bankui laikotarpiu“, - sakė P. Achleitneris. „Deutsche Bank“ šiuo metu išgyvena gana sunkius laikus - praėjusį mėnesį bankas paskelbė pernai patyręs 735 mln. eurų nuostolių. 2015-aisiais generaliniu direktoriumi tapęs J. Cryanas ėmėsi plataus masto restruktūrizacijos, bet nuo to laiko, kai britas pradėjo vadovauti vokiečių bankui, šis nė karto nefiksavo pelningų metų.