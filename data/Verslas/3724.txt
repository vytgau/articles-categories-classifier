„Šiuo metu šiais klausimais mes atliekame tyrimą ir artimiausiomis savaitėmis ruošiamės pasidalinti jo rezultatais“, – sakė už „Twitter“ politiką Jungtinėje Karalystėje atsakingas Nickas Picklesas. Kompanijos „Facebook“ atstovas Simonas Milneris taip pat patvirtino, kad bendradarbiaujama su britų pareigūnais. Į šias socialinių tinklų kompanijas su atitinkamu prašymu kreipėsi Didžiosios Britanijos rinkimų komisija ir parlamento Skaitmeninių technologijų, kultūros, žiniasklaidos ir sporto komitetas. Anksčiau minėtas komitetas išreiškė susirūpinimą dėl su Rusija siejamų paskyrų socialiniuose tinkluose, per kurias buvo bandoma daryti įtaką 2016 metų JAV prezidento rinkimams ir kurios taip pat buvo itin aktyvios „Brexit“ referendumo laikotarpiu. Pasak „Sky News“, ekspertai išaiškino 419 su Rusija siejamų paskyrų, aktyviai naudotų tiek per JAV prezidento rinkimų kampaniją, tiek referendumo Didžiojoje Britanijoje laikotarpiu.