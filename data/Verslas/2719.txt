Draudimas parduoti alkoholį jaunesniems nei 20 metų jaunuoliams tapo galvos skausmu kavinių ir naktinių klubų šeimininkams. Jau naujametę naktį dalis Vilniaus barų iš viso neįsileido jaunesnių nei 20 metų jaunuolių. Klaipėdoje naktinių klubų savininkai svarsto galimybę perkelti į uostamiestį vilniečių praktiką ir taip pat tiesiog neįsileisti jaunesnių nei 20 metų asmenų. Klubo-baro „Raketa“ ir baro „Tabu“ savininkas Andrius Kasperavičius sakė, kad kontroliuoti prekybą alkoholiu baro viduje - labai sudėtinga. „Nepirks 19-metis, nupirks jam vyresnis draugas. Žmonių klube būna daug - visų nesužiūrėsi. Tad gali būti, kad priimsime sprendimą iš viso neįleisti į klubą jaunesnių nei 20 metų asmenų", - svarstė pašnekovas. A. Kasperavičiaus nuomone, naujasis draudimas, galiojantis tik alkoholio pardavimui, yra absurdiškas. „Jeigu norima įstatymiškai numatyti, kad sprendimą vartoti alkoholį gali priimti tik 20-metis, tai reikėjo keisti pilnametystės amžių. Dabar gi balsuoti, įsigyti banko kortelę 20 metų neturintis asmuo gali, gali jis ir tuoktis, net kariauti, tačiau neturi teisės pasirinkti, vartoti alkoholį ar ne. Absurdas!“ - įsitikinęs verslininkas. Lygių galimybių kontrolieriaus tarnybos Komunikacijos skyriaus vedėja Mintautė Jurkutė pažymėjo, jog kavinės ir barai, neįleisdami jaunesnių nei 20 metų asmenų, pažeidžia Lygių galimybių įstatymą. „Galbūt jaunuoliai neketina vartoti alkoholio, o nori tiesiog pasiklausyti patinkančios muzikos, pasilinksminti. Neturėtų būti iš jų atimta teisė tai daryti dėl jauno amžiaus, įstatymas nedraudžia jaunesniems nei 20 metų asmenims patekti į barus ar naktinius klubus. Šiuo metu Lietuvoje įstatymu nustatytas tik kazino ir lošimo namų lankytojų amžius - nuo 21-erių metų. Patyrę diskriminaciją jaunuoliai gali kreiptis į mūsų tarnybą ir jų skundas bus nagrinėjamas, nes tai bus teisės akto pažeidimas“, - tvirtino pašnekovė. Abiturientai - nepageidaujami? Įsigaliojus draudimui parduoti alkoholį jaunesniems nei 20 metų abiturientams tapo itin sudėtinga išsinuomoti kavinę, barą ar kaimo turizmo sodybą tradicinėms šimtadienio ir išleistuvių šventėms. Palangoje besimokantis dvyliktokas prasitarė, kad kurorte gimnaziją baigiantys 19-mečiai neranda kur švęsti šimtadienį, išleistuves, nes visų kavinių ir barų durys jiems uždarytos. „Kažin ar tai susiję su naująja alkoholio prekybos tvarka, nes mums įsigyti alkoholio nėra jokių problemų. Dauguma 18-mečių turi automobilius. Iš Palangos nuvažiuoti iki Latvijos įsigyti alkoholio nesudėtinga. Galbūt kavinės vengia jaunuolių dėl to, kad bijo, jog jie pridarys žalos. Be to, ir ne kiekviena gali priimti tokį kiekį lankytojų. Vien mūsų gimnazijoje šiemet bus 120 abiturientų. Jeigu vietos šventėms Palangoje nerasime - teks ieškoti toliau, gal net Latvijoje“, - svarstė alternatyvą jaunuolis. Klaipėdos rajone esančio Radailių dvaro, kuriame veikia restoranas ir nuomojamos salės pokyliams, vadovė Jūratė Zeigienė patvirtino, jog abiturientų grupės nėra pageidaujamos. „Nepriimame abiturientų todėl, kad jų šventėse būna labai daug žmonių, jiems reikia labai didelių patalpų. Tokioms šventėms reikia samdyti apsaugą, užtikrinti saugumą - sudėtinga“, - pagrindines priežastis vardijo pašnekovė. Alkoholio pardavimo apribojimai, anot J. Zeigienės, sukels dar papildomų rūpesčių, kuriuos kol kas net nežino kaip spręsti. „Pagrindiniai mūsų restorano klientai yra šeimos. Tas pačias gimnazijos išleistuves jaunuoliai švenčia ir šeimos rate su tėvais. Jeigu tėvai nuperka alkoholio ir pakelia taurę kartu su savo pilnamečiais vaikais - kaip mums elgtis tokioje situacijoje?“ - retoriškai klausė sodybos šeimininkė. Vyresniosios kartos problema Kitos, netoli Klaipėdos esančios, kaimo turizmo sodybos „Župė“ savininkas Žydrūnas Daugėla teigė, kad klientų pagal amžių neskirsto ir švenčiančius jaunuolius taip pat priima. „Mes alkoholiu neprekiaujame - tad nesirūpiname, ar jį kas vartoja, ar ne. Banketinę salę jaunimas retai kada nuomojasi, dažniau šventėms renkasi pirtį. Dažniausiai čia sulaukiame gimtadienius norinčių paminėti jaunuolių, kartkartėmis švenčiami ir šimtadieniai ar išleistuvės. Problemų dėl jaunųjų svečių retsykiais kyla, tačiau tokie atvejai nėra dažni: kartą du per metus“, - pasakojo sodybos savininkas. Klaipėdos „Žemynos“ gimnazijos direktorė Rita Podoliankienė sakė, kad jos vadovaujamos įstaigos abiturientai šiais metais tradiciškai švęs ir šimtadienį, ir išleistuves. „Oficialioji iškilmių dalis visada būna gimnazijoje, o po to abiturientai švenčia išsinuomotose patalpose: sodybose, kavinėse. Šiais metais, kiek žinau, abiturientai jau išsinuomojo erdvę šventei pačiame Klaipėdos mieste. Dėl alkoholio draudimo, man atrodo, vyresnioji karta išgyvena labiau nei jaunimas. Jaunosios kartos požiūris į alkoholį keičiasi, daugumai jis nėra svarbus, jaunimas moka linksmintis ir be jo. Kita vertus, suprantama, kad kaimo turizmo sodybos nenori priimti jaunimo, nes užtikrinti visų saugumą turėtų būti išties sudėtinga“, - svarstė direktorė. Nuo sausio 1 d. alkoholis parduotuvėse parduodamas nuo 10 iki 20, o sekmadieniais - iki 15 val. Kavinėse ir baruose galima įsigyti tik pilstomų gėrimų, už jų išsinešimą taikomos baudos. Alkoholis parduodamas tik asmenims ne jaunesniems kaip 20 metų. Uždrausta alkoholio reklama, draudžiama svaigiuosius gėrimus vartoti salėse per sporto varžybas, savivaldybės gali uždrausti parduoti alkoholį masiniuose renginiuose.