Patikrinus kredito uniją LTL nustatyta, kad ji priėmė į narius asmenis, neatitinkančius narystės kriterijų, ir teikė jiems finansines paslaugas, kai kuriais atvejais netinkamai vertino kredito gavėjų pajamas ir galimybes grąžinti kreditą, ir neatliko vidaus kontrolės sistemos veiksmingumo audito. Dėl to kredito unija buvo įspėta. Be to, ji įpareigota parengti inspektavimo metu nustatytų teisės aktų pažeidimų ir kredito unijos veiklos trūkumų pašalinimo priemonių planą ir iki metų pabaigos jį įgyvendinti, o iki 2017 m. lapkričio 30 d. įvertinti finansinio turto vertės sumažėjimą, atsižvelgiant į inspektavimo ataskaitoje nustatytus finansinio turto vertinimo trūkumus. Atlikusi Šeimos kredito unijos patikrinimą, Lietuvos banko Priežiūros tarnyba rado trūkumų jos apskaitoje ir nustatė pajinių įnašų apmokėjimo iš paskolos lėšų ir netinkamai atliekamos įtartinų operacijų stebėsenos atvejų. Priežiūros tarnyba įspėjo Šeimos kredito uniją ir įpareigojo ją sumažinti perskaičiuotą kapitalą iš paskolos lėšų apmokėtų pajinių įnašų suma, apskaičiuojant veiklos riziką ribojančius normatyvus.