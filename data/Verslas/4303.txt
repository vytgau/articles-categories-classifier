NASDAQ technologijų sektoriaus akcijų indekso vertė pakilo 0,74 proc., investuotojams džiaugiantis gerais „Apple“ (+2,61 proc.) ketvirčio rezultatais. Europos akcijų indeksas „Stoxx Europe 600“ pakilo 0,28 procento. Labiausiai brango automobilių gamintojų akcijos – investuotojai teigiamai įvertino žinią, kad Prancūzijos vyriausybė pardavė savo dalį „Renault“ kompanijoje. Buvęs Katalonijos lyderis C. Puidgemont ir dar keturi nušalinti regiono ministrai savaitgalį pasidavė Belgijos policijai. Teismas turėtų per 15 dienų nuspręsti dėl jų išdavimo Ispanijai. Dar aštuoni nušalintos vyriausybės nariai jau laukia teismo Ispanijos kalėjime – visiems jiems gresia kaltinimai maištu, sukilimo kurstymu ir netinkamu valstybės lėšų panaudojimu. Azijos akcijų biržose indeksai šįryt juda priešingomis kryptimis (8.30 val. Lietuvos laiku Japonijos NIKKEI +0,04 proc., Honkongo „Hang Seng“ -0,25 proc., Kinijos „Shanghai Composite“ +0,38 procento). Japonijos jenos kursas JAV dolerio atžvilgiu nukrito iki žemiausio lygio nuo kovo mėn. (114,3 jenų už dolerį) po to, kai Japonijos banko vadovas H. Kuroda savo pasisakyme pabrėžė būtinybę pasiekti 2 proc. infliacijos tikslą. Azijoje viešintis JAV prezidentas D. Trumpas planuoja susitikimuose su šalių lyderiais daug dėmesio skirti prekybiniams susitarimams, kurie jo manymu yra nesąžiningi JAV atžvilgiu. Jau įsibėgėjus ketvirčio rezultatų skelbimo sezonui, šią savaitę investuotojai lauks „Toyota“, „Siemens“, „Adidas“, „BMW“ ir kitų didžiųjų bendrovių finansinių ataskaitų. Savaitė Baltijos šalių biržose baigėsi ramiai – OMXB indekso vertė penktadienį sumažėjo 0,04 proc., bendra apyvarta siekė 801 tūkst. eurų. Aktyviausiai prekiauta Šiaulių banko akcijomis – sudaryti 72 sandoriai už 209,6 tūkst. eurų, kaina pakilo iki 0,619 euro (+0,65 procento). Antrą vietą užėmė spalio mėn. perkėlimų statistiką paskelbusi „Tallink Grupp“ (apyvarta – 175,4 tūkst. eurų). Praėjusį mėn. bendrovė perkėlė 0,5 proc. daugiau keleivių, 15,9 proc. daugiau krovinių ir 2,3 proc. mažiau transporto priemonių nei 2016 m spalį. Labiausiai perkeltų krovinių kiekio augimą įtakojo padidinti maršruto Latvija-Švedija pajėgumai, kur fiksuotas daugiau nei dvigubas augimas. „Tallink Grupp“ akcijų kaina smuktelėjo 0,92 procento.