Kaip Eltai pasakojo „Klaipėdos naftos“ vadovas Mindaugas Jusius, šią savaitę pasirašytas susitarimas su JAV bendrove reiškia, kad šios būsimi klientai, kurie neturi SGD infrastruktūros, galės konsultuotis su „Klaipėdos nafta“, kaip ją įsirengti. „Grubiai sakant, mes gauname „Freeport LNG“ klientų bazę, kurie, jeigu nori plėtoti SGD importo terminalus, galės į mus kreiptis“, - Eltai teigė M. Jusius. Tačiau M. Jusius pabrėžė, kad „Klaipėdos naftą“ domina tik tos konsultacijos, po kurių bendrovė galėtų tapti SGD terminalų dalininke arba ilgalaike operatore. „Mūsų ambicija didesnė nei vien konsultacijos, nes, tai nors ir gera veikla, pajamų srautas iš jos nėra pakankamas“, - aiškino „Klaipėdos naftos“ vadovas. M. Jusiaus teigimu, šiuo metu vyksta jau anksčiau pradėti pokalbiai dėl galimybės tapti investuotoju arba ilgalaikiu operatoriumi penkiuose SGD terminaluose. Tačiau jis tikino negalintis atskleisti, kokiose valstybėse yra numatomi projektai. Tačiau, pasak jo, dar šiemet tikimasi užbaigti bent vieną sandorį. „Palyginimui, praėjusiais metais buvo pasaulyje priimti sprendimai iš viso dėl 3 terminalų, šiemet gali būti 5-6 ir iš jų bent viename ketiname dalyvauti mes“, - aiškino M. Jusius. Tai ne pirmas kartas, kai „Klaipėdos nafta“ siekia prisidėti prie kitų valstybių SGD projektų. Įmonė konsultavo SGD terminalo statytojus Kolumbijoje, tačiau tuomet į patį terminalą neinvestavo. Jau anksčiau skelbta, kad ji taip pat siekia tapti Kroatijos terminalo dalininke, o M. Jusius pernai yra sakęs, kad pagalba, statant SGD infrastruktūrą kitose šalyse, gali tapti įmonės papildomu pajamų šaltiniu. Susitarimą su „Freeport LNG“ „Klaipėdos nafta“ pasirašė antradienį. „Freeport LNG“ eksporto terminalas veikia Meksikos įlankoje, netoli JAV bendrovės „Cheniere Marketing International“ valdomo „Sabine Pass“ terminalo, iš kurio pernai vasarą į Lietuvą atgabentas pirmasis SGD krovinys. „Freeport LNG“ terminalas SGD eksportą planuoja pradėti šių metų pabaigoje ar kitų metų pradžioje.