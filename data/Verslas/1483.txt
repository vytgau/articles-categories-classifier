„Gintaro žaliavos kaina rinkose, kaip ir paklausa Kinijoje, stabilizavosi. Vadinasi, Lietuvos gintaro juvelyrikos gamintojai gali skirti daugiau išteklių lietuviško gintaro pramonės žinomumui didinti ir eksporto plėtrai“, - sako tarptautinės juvelyrikos ir gintaro parodos „Amber Trip 2018“ organizatorius ir vienas iš tuo pačiu pavadinimu veikiančio klasterio iniciatorių Giedrius Guntorius. Kinijai daugybę metų nepasisotinus gintaru, jo žaliavos kaina 2014 metais pasiekė piką - už populiariausios frakcijos, aukštos kokybės gintaro kilogramą buvo prašoma 6 tūkst. eurų. Tačiau jau 2016 metais gintaro žaliavos kaina gerokai nukrito ir šiuo metu pačios populiariausios frakcijos gintaro (50-100 gramų gabalėlių) kilogramas kainuoja 3,5 tūkst. eurų. „Kaliningrado gintaro kombinatas iki šiol neatnaujino dar 2015 metų rudenį sustabdyto gintaro žaliavos eksporto ir ją parduoda aukcionuose. Juvelyrinių papuošalų gamintojai gintaro žaliavą perka per vietos tarpininkus: apie 95 proc. visos žaliavos į Lietuvą vis dar atkeliauja iš Rusijos ir tik nedidelė dalis žaliavos įvežama iš Lenkijos ir Ukrainos", - sako „Amber Trip“ vadovas. Pasak G. Guntoriaus, kurti klasterį paskatino paklausos kritimas Kinijos rinkoje, problemos su gintaro žaliava, siekis didinti lietuviško gintaro žinomumą ir naujų pirkėjų užsienio rinkose paieška. Į „Amber Trip“ klasterį kartu su projekto pareiškėju įsiliejo dar 10 Lietuvos gintaro juvelyrikos gamybos bendrovių: „RMD Linija“, „Sidabrinė kamėja“, A. Jasaičio gintaro dirbinių įmonė „Napoleonas“, „Amber Tree“, „Max solar energy“, „Amberlita“, E. Dunausko įmonė „Pajūrio krantas“, Dainiaus Miliaus ūkinė-komercinė įmonė, individuali Slawomiro Wasilewskio įmonė „Kewa“ ir individuali Dorotos Wasilewskos įmonė „Polish silver center“. Atslūgus Kinijos sukurtam gintaro deficitui, didžiausia gintaro dirbinių paklausa jau kelerius metus yra ne tik Azijos valstybėse, bet ir Europoje (Vokietijoje, Prancūzijoje, Italijoje, Danijoje ar Lenkijoje) bei arabų šalyse, pavyzdžiui, Kuveite. Kaliningrado gintaro kombinato duomenimis, Rusijoje yra apie 300 tūkst. tonų gintaro. Lenkijoje gintaro ištekliai viršija 1,1 tūkst. tonų, o jų vertė siekia apie kelis milijardus zlotų. Čia kasmet parduodama apie 10 tonų gintaro, tačiau, pasak Lenkijos aplinkos ministerijos, tik 600 kilogramų nuperkama teisėtai. Ukrainoje labiausiai yra ištirti trys regionai, kuriuose glūdi apie 20 tūkst. tonų gintaro. Tačiau šalyje yra dar daug neištirtų teritorijų, kuriose taip pat turėtų būti didelių gintaro išteklių. Kai kurių šaltinių duomenimis, gintaro ištekliai Ukrainoje, kuriai sunkiai sekasi suvaldyti nelegalų šios žaliavos kasimą ir prekybą, gali siekti iki 1 mln. tonų. Lietuvos geologų duomenimis, ties Juodkrante yra apie 112 tonų gintaro telkinys, o kartu su preliminariai išvalgytais telkiniais Lietuvoje gali būti apie 350 tonų gintaro. Lietuva šios žaliavos nekasa, nors prieš kelerius metus ir turėjo tokių ketinimų.