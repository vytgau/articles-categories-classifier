EP Biudžeto kontrolės komiteto nariai penktadienį Vilniuje surengs spaudos konferenciją, susitiks su Seimo nariais, Centrinės projektų valdymo agentūros atstovais. Delegacija trečiadienį lankėsi Panevėžio komunalinių atliekų rūšiavimo centre, ketvirtadienį vyko Visaginą, kur apžiūrėjo uždaromą Ignalinos AE. Energetikos viceministrė Lina Sabaitienė BNS teigė tikinti, kad europarlamentarų rekomendacijos ir pasiūlymai padės Lietuvai užsitikrinti reikalingą Europos Sąjungos (ES) paramą jėgainės uždarymui 2021-2027 metais. Šioje finansinėje perspektyvoje Lietuva prašo apie 780 mln. eurų, o iš viso jėgainės uždarymui dar reikia apie 1,3 mlrd. eurų. Skaičiuojama, kad jėgainės uždarymo darbai truks iki 2038 metų. Finansų viceministrė Loreta Maskaliovienė teigė, kad Ignalinos AE uždarymo darbai vyksta pagal planą. Be ES pinigų, branduolinės jėgainės uždarymas finansuojamas ir iš nacionalinio fondo – jo įnašas sudaro 14 proc. projektų vertės. Vyriausybė pernai priėmė sprendimą, kad Lietuva išlaikys tokį jo lygį iki 2038 metų, kai numatoma galutinai uždaryti jėgainę. EP narių delegacijai vadovauja Vokietijos politikė Ingeborga Grassle (Ingeborga Greslė), joje yra ir socialdemokratas Zigmantas Balčytis bei buvęs Ignalinos meras „valstietis“ Bronis Ropė.