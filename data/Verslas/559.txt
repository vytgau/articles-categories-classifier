„Gerus rezultatus didžiąja dalimi lėmė tai, kad išaugo reguliariųjų skrydžių pasiūla“, – pranešime spaudai cituojamas bendrovės Lietuvos oro uostai vadovas Marius Gelžinis. Bendrovė prognozuoja, kad šiemet keleivių skaičius gali peržengti 6 mln. ribą. Į tris oro uostus pernai atvyko ir išvyko 5,245 mln. keleivių – 10 proc. daugiau nei 2016 metais. Į Vilniaus oro uostą pirmąjį šių metų ketvirtį atvyko ir išvyko 977 tūkst. keleivių (17 proc. daugiau nei pernai), Kauno – 203 tūkst. (16 proc. daugiau), Palangos – 54 tūkst. (1,9 proc.). Krovinių pervežimas lėktuvais augo 21 proc. iki 3,66 tūkst. tonų, skrydžių skaičius – 8 proc. iki 13,022 tūkst. Vilniuje šis rodiklis didėjo 10 proc. iki 10,3 tūkst., Kaune – 1 proc. iki 1,98 tūkst., tačiau Palangoje mažėjo 3 proc. iki 763 skrydžių. Šiemet žmonės dažniausiai skrido į arba iš Didžiosios Britanijos – 19 proc., Vokietijos – 10 proc., Norvegijos – 8 proc., Danijos ir Italijos – po 7 proc. Daugiausiai keleivių – 30 proc. – pervežė Airijos „Ryanair“, o jos pagrindinė konkurentė – Vengrijos „Wizz Air“ – 28 proc.