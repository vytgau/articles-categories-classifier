Už jo skyrimą slaptame balsavime balsavo 30 tarybos narių, prieš – 8, dar vienas biuletenis buvo negaliojantis. „Kai aš sakau, kad Vilnius turi žengti į priekį ir būti spartesnis, efektyvesnis, sistemiškesnis, pagarbesnis žmonėms, tai iš tikrųjų tą ir turiu omenyje. Mes turėjome administracijos direktorę, kuri savo laiku padarė gerų dalykų, vėliau tie geri dalykai pradėjo strigti, o Vilniui reikia žengti tolyn. Aš esu tikras, kad šis žmogus, kuriam svetimas visas supratimas apie nomenklatūrinį pasaulį ir kažkokių privilegijų pasaulį, iš tikrųjų galėjo padaryti jau daug iki šiol ir tikrai atneš tuos pokyčius, kurie reikalingi miestui“, – prieš balsavimą apie P. Poderskį kalbėjo Vilniaus miesto meras Remigijus Šimašius. Pats P. Poderskis per savo prisistatymą sakė, kad šiandien pasaulis sparčiai juda į priekį, o šio judėjimo švyturiais tampa modernūs miestai, kuriuose kuriamos inovacijos, kurie valdomi išmaniai, lanksčiai ir greitai prisitaikanto prie besikeičiančių poreikių bei aplinkos. „Technologinė pažanga miestams ir jų gyventojams gali suteikti radikalų postūmį į priekį. Vilniui reikia griebtis šių inovacijų, kurios padės išryškinti miesto unikalumą, smarkiai sutaupyti gyventojų laiką, geriau atliepti jų poreikius ir padaryti savivaldybę modernia organizacija, kuri bus pavyzdys ir aiškus lyderis visame regione“, – dėstė jis. Bėdos su slaptu balsavimu Antradienį už sprendimą atleisti A. Vaitkunskienę slapto balsavimo metu balsavo 25 tarybos nariai, prieš – 21, dar du biuleteniai buvo negaliojantys. Tačiau balsų skaičiavimo komisijos pirmininkas opozicinio „Lietuvos sąrašo“ atstovas Liutauras Stoškus po balsavimo teigė, kad buvo pažeista slapto balsavimo procedūra. „Fiksuota, jog devyni už A. Vaitkunskienės atleidimą balsavę politikai viešai parodė savo biuletenius“, – sakė jis. Nepaisant to, taryba balsavo, ar patvirtinti slapto balsavimo rezultatus. Už buvo 27 tarybos nariai, prieš – 13, dar du susilaikė. Tad, galiausiai A. Vaitkunskienė buvo atleista. Tiesa, ji pati, dar prieš galutinį balsavimą sakė, kad gali atsistatydinti. Norėjo parengti biudžetą „Klausimas (dėl A. Vaitkunskienės – DELFI) teikiamas tam, kad būtų užtikrintas sklandus savivaldybės darbas šiuo laikotarpiu ir labai natūralu: kad būtų užtikrinta veikla, kuri yra sisteminga, skaidri, sąžininga ir nesukelianti jokių abejonių vilniečiams dėl jos efektyvumo ir kitų dalykų“, – prieš balsavimą dėl A. Vaitkunskienės sakė R. Šimašius. A. Vaitkunskienė maždaug 30 minučių trukusioje kalboje prieš balsavimą, be kita ko, sakė, kad nėra įsikibusi savo posto ir net jei taryba jos neatleistų, atsistatydintų, kai bus parengtas savivaldybės biudžeto projektas. „Iki sausio 1-osios dienos parengusi biudžeto projektą aš pati įteiksiu atsistatydinimo prašymą“, – teigė ji.  R. Šimašius atleisti A. Vaitkunskienę norėjo dar prieš dvi savaites, tačiau tada administracijos direktorė postą išsaugojo. Slaptame balsavime dalyvavo 47 iš 51 tarybos nario, o už A. Vaitkunskienės atleidimą balsavo 23, prieš – 24 politikai, vienas biuletenis buvo sugadintas. Dar prieš antradienio balsavimą skelbta, kad šį kartą R. Šimašiui pavyko surinkti pakankamą skaičių politikų – 29, kurie pareikš nepasitikėjimą A. Vaitkunskiene. Žinutės ir gatvės asfaltavimas Pakeisti administracijos vadovę meras nutarė po to, kai nutraukė koaliciją su Tėvynės sąjunga – Lietuvos krikščionimis demokratais, primena naujienų agentūra BNS. R. Šimašius A. Vaitkunskienei priekaištavo dėl prastos vadybos, destruktyvaus požiūrio į komandinį darbą ir personalo valdymą, direktorė taip pat kaltinama modernių ir progresyvių sprendimų stabdymu bei nesuvokimu, „perteklinių biurokratinių darinių“ formavimu savivaldybėje. Tiesa, kiek anksčiau R. Šimašius yra pripažinęs ir A. Vaitkunskienės nuopelnus suvaldant savivaldybės skolas. Valdančiųjų liberalų atstovas Vidmantas Martikonis, su dar trimis kolegomis įkūręs atskirą frakciją, kaltina merą, jog šis stengiasi surengti posėdį antradienį, kuomet jame dalyvauti negalės dalis A. Vaitkunskienę palaikančios opozicijos. Tradiciškai šios kadencijos Vilniaus savivaldybės tarybos posėdžiai vyksta trečiadieniais. Tarybos sekretorius Simonas Girdzijauskas BNS patvirtino, kad paankstinti posėdį nusprendė naujai suburta koalicija, tačiau kodėl, nenurodė. Administracijos vadovė kreipėsi į Etikos komisiją prašydama, jog būtų įvertinti mero siųsti raginimai trumposiomis žinutėmis trauktis jai savo noru. A. Vaitkunskienė žinutes vertina, kaip spaudimą, pats R. Šimašius sako, jog tai buvo bandymas taikiai susitarti dėl A. Vaitkunskienės pasitraukimo. Savo ruožtu R. Šimašius prašo Antikorupcijos komisijos įvertinti vicemero Lino Kvedaravičiaus esą gautą informaciją, kad verslininkai jaučia spaudimą išasfaltuoti gatvės sodų bendrijoje atkarpą, einančią iki A. Vaitkunskienės namų. Pasak mero, įtarimą kelia ir „netipiški, išskirtiniai“ ir galbūt nepagrįsti veiksmai, „turintys panašumų į spaudimą dėl statybų neteisėtumo“. A. Vaitkunskienė kaltinimus atmeta ir sako, kad sprendimai dėl gatvės asfaltavimo priimti dar 2014-aisiais, jai nedirbant. Ji tikino, kad buvo susitikusi su gyvenamųjų namų kvartalą jos kaimynystėje statančios įmonės „Greitistos statyba“ atstovais dar 2015-aisiais, tačiau atmeta dariusi bet kokį spaudimą. Direktorė tikino, kad apie statybų bendrovės galimą piktnaudžiavimą siekiant išvengti papildomų vietų automobiliams savivaldybę informavo kiti gyventojai, o pažeidimus nustatė Miesto plėtros departamentas.