„Visų pirma, naujiena yra apmaudi, bet jos pavadinti visiškai netikėta nereikėtų. „Danske Bank“ savo veiklos apimtis mažino nuosekliai, ne taip seniai optimizavo veiklą Baltijos šalyse ir susikoncentravo tik į verslo klientus. Mes tai suprantame kaip aiškų ir nuoseklų ėjimą“, – BNS sakė M. Zalatorius. „Aišku, tikrai gaila, kad stiprus dalyvis keičia veiklos strategiją mūsų regione ir koncentruojasi tik į Šiaurės šalis kaip savo namų rinką“, – pridūrė jis. Bankų asociacijos vadovo teigimu, nėra vienos konkrečios priežasties, kodėl „Danske Bank“ nusprendė atsisakyti privačios bankininkystės verslo Baltijos šalyse. „Natūralu, kad tokie sprendimai nevyksta staiga ar neapgalvotai. Čia turbūt yra aiškus signalas ir užduotis mums visiems, ką turime padaryti mes, kaip valstybės, reguliatoriai, patys rinkos dalyviai, kad tokie scenarijai nepasikartotų, kai stiprus rinkos dalyvis tiesiog pasitraukia iš regiono“, – kalbėjo M. Zalatorius. Pasak jo, tokio „Danske Bank“ sprendimo poveikį privačios bankininkystės rinkai ji pajusti per pusmetį. „Tendencija, kada mažėja stiprių rinkos dalyvių skaičius, niekada nėra gera. Šioje vietoje tikrai gaila, kad stipris rinkos dalyvis pasitraukia. Kokią tai įtaką turės, nespėliokim, pamatysim per artimiausius 3-6 mėnesius. Tai, kad iš rinkos pasitrakiama „švelniai“, tai rodo, kad visi spėsim prisitaikyti prie pokyčių, kuriuos šis pasitraukimas atneš. Bet tendencija nėra gera“, – sako M. Zalatorius. Trijose Baltijos šalyse filialus turinti antra pagal turtą Šiaurės Europoje finansų grupė „Danske Bank“ ketvirtadienį pranešė pasitraukianti iš šio regiono – jau anksčiau mažmeninės bankininkystės atsisakiusi grupė dabar atsisako ir privačios bankininkystės bei vietos verslui teikiamų paslaugų. Atnaujintoje banko strategijoje numatyta, kad Lietuvoje, Latvijoje ir Estijoje „Danske Bank“ orientuosis tik į Šiaurės ir Baltijos šalyse veikiančių įmonių bei globalių korporacijų aptarnavimą. „Danske Bank“ paslaugų centrų plėtrai Lietuvoje naujoji strategija įtakos neturės. Vilniuje esančių banko IT ir Globalių paslaugų centrų plėtra vyks kaip planuota, šiuo metu čia dirba 2,3 tūkst. įvairios kvalifikacijos specialistų. 2016 metais „Danske Bank“ Baltijos šalyse jau atsisakė mažmeninės bankininkystės verslo. Jis Lietuvoje ir Latvijoje buvo perleistas „Swedbank“ grupei. Neatmetama, kad „Danske Bank“ verslo ir privati bankininkystė taip pat gali būti perduota šiai grupei.