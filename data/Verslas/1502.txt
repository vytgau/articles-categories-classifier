Remiantis prieš Tarptautinę moters dieną statistikos tarnybos „Eurostat“ paskelbtu pranešimu, pasauliniu mastu moterys uždirba vidutiniškai 23 proc. mažiau nei vyrai. Anot Tarptautinės darbo organizacijos (TDO), prireiks 70 metų, kad būtų panaikintas uždarbio skirtumas. Moterų ir vyrų darbo užmokesčio skirtumas Europoje šiek tiek mažesnis nei Jungtinėse Amerikos Valstijose, kur moterims mokama 20 proc. mažiau nei jų kolegoms vyrams. Kalbant apie Europą, darbo užmokesčio skirtumas itin didelis Vokietijoje ir Didžiojoje Britanijoje, jis šiuo metu siekia 21 proc. Tuo tarpu Rumunijoje, Italijoje ir Liuksemburge padėtis geriausia, skirtumas siekia tik 5 proc. Prancūzijoje moterų uždarbis 14 proc. mažesnis nei vyrų. Tokie duomenys skelbiami likus dienai iki Tarptautinės moters dienos, pasaulį tebedrebinant #MeToo judėjimui prieš seksualinį priekabiavimą ir seksualinę prievartą prieš moteris bei atsinaujinus diskusijoms dėl moterų teisių visame pasaulyje. Tarptautinė moters diena minima kovo 8-ąją. Tačiau kelias lygybės link išlieka ilgas, smurto prieš moteris atvejų vis dar pasitaiko kasdien, o vyrų ir moterų uždarbio skirtumas tebelaikomas norma visame pasaulyje.