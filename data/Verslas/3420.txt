„Lietuvos geležinkelių“ Keleivių vežimo direkcijos direktorius Linas Baužys BNS sakė, kad naujieji traukiniai bus ekologiškesni ir suteiks keleiviams daugiau komforto. Anot jo, bilietų kainos beveik nesikeičia, o kelionė su pasienio patikra truks 2 val. 30 min. Pasak jo, traukiniai į Minską ir atgal vyks du kartus per parą. Pasak L. Baužio, sekmadienį startuojantis projektas buvo rengtas kelerius metus. Pagal 2014 metais pasirašytą sutartį tris dviaukščius traukinius po tris vagonus už 27 mln. eurų pagamino Čekijos „Škoda“. Kelionės metu bus galima naudotis nemokamu belaidžiu internetu, įkrauti mobiliuosius įrenginius, keleiviai galės vežtis dviračius, vežimėlius ar didesnį bagažą. Sekmadienį įsigaliojo ir naujas „Lietuvos geležinkelių“ traukinių eismo tvarkaraštis. Naujieji elektriniai traukiniai iš Vilniaus į Minską išvyks kasdien 6.15 val. ir 15.05 val. 29 kilometrų ruožą nuo Kenos iki Naujosios Vilnios už 26,3 mln. eurų elektrifikavo bendrovė „Fima“. Iki šiol į Minską kursavo tik dyzeliniai keleiviniai traukiniai.