Vasario mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios pakilo 0,94 JAV dolerio, arba 1,45 proc., iki 65,63 JAV dolerio už barelį. O sausio mėnesio ateities sandorių WTI rūšies naftos kaina Niujorko prekių biržoje (NYMEX) paūgėjo 0,33 JAV dolerio, arba 0,57 proc., iki 58,32 JAV dolerio už barelį. Naftotiekyje „Forties“, kuriuo gabenama 40 proc. naftos, išgaunamos Britanijos šelfe Šiaurės jūroje, buvo pastebėtas įskilimas. Šiuo naftotiekiu nafta gabenama iš 85 telkinių. Sustabdžius jo veikimą, pasiūla rinkoje sumažės maždaug 400 tūkst. barelių per dieną. „Naftotiekių sistemos „Forties“ uždarymas, kad ir laikinas, Britanijos naftos ir dujų sektoriui turės didžiulių pasekmių“, – mano „Wood Mackenzie“ vyresnioji analitikė Fiona Legate. Naftotiekio operatorė „Ineos“ pranešė, kad naftotiekis neveiks kelias savaites. „Naftotiekio „Forties“ uždarymas naftos rinkoje išjudino tuos, kurie lažinasi, kad naftos kainos kils. Niekas tiksliais nežino, kaip ilgai jis neveiks, – pareiškė „Forex.com“ analitikas Fawadas Razaqzada, kurį cituoja agentūra „MarketWatch“. – „Ineon“ atstovas pareiškė, kad tai gali tęstis „kelias savaites“. Nors naftos atsargos didelės, jų gali neužtekti, jeigu naftotiekio remontas užsitęs.“