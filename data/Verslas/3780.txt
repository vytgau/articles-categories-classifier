Tai atskleidė „Sodros“ vyriausioji patarėja Julita Varanauskienė, ji pirmadienį spaudos konferencijoje pristatė, kaip keitėsi atlyginimai per šių metų liepą–rugsėjį. Paaiškėjo, kad sumenko minimalios mėnesio algos neviršijančias pajamas gaunančių darbuotojų dalis, tačiau skirtumas tarp mažiausių ir didžiausių atlyginimų nesumažėjo. Gyventojų darbo pajamos Lietuvoje augo 7 proc. – nuo 743 eurų 2016 m. trečią iki 794 eurų šių metų trečią ketvirtį, o jų augimas lėtėjo. „Pirma žinia, kad pajamų augimas lėtėja, antra – ryškesnį augimą turėjo pajusti tik 4 iš 10. Jeigu pabandytume ieškoti žmonių, kurių pajamos padidėjo reikšmingai, tai matytume, kad veikia pasiūlos veiksnys, t. y. algos kito tų profesijų, dėl kurių darbdaviai konkuruoja arba kurių algas vienaip ar kitaip reguliuoja įstatymas“, – sakė J. Varanauskienė. Vidutinių darbo pajamų augimo tempas, palyginti su antru ketvirčiu, šiek tiek sulėtėjo, nes šįkart įtakos nebeturėjo minimalios algos padidinimas nuo 2016 m. liepos. Ji pabrėžė, kad šie duomenys truputį gali skirtis nuo Statistikos departamento pateikiamų duomenų, nes „Sodra“ analizuoja samdomą darbą dirbančių darbuotojų pajamas, nuo kurių buvo mokamos socialinio draudimo įmokos. J. Varanauskienė džiaugėsi, kad augančias pajamas pagaliau pradeda jausti patys žmonės: „Yra nuomonių, kad niekam tos pajamos nedidėjo, bet džiugu matyti visuomenės apklausos rezultatus, skelbtus DELFI, kur buvo klausta, ar pajamos padidėjo. Daugelis atsakė, kad taip, na, bet gal ne tiek, kiek norėjosi“, – sakė J. Varanauskienė. Vis dėlto ji prognozavo, kad pajamų augimas turėtų lėtėti ir kitą ketvirtį: „Kad ir kaip būtų liūdna, darbo užmokesčio vidutinis tempas ir toliau lėtės. Žinoma, augimo tikimasi ir kitais metais, o pensijų vaisius raškys ir pensijų gavėjai, nes jau bus indeksuojamos pensijos. Tačiau nereikia pamiršti ir šalutinio poveikio – infliacijos. Manyčiau, tai neišvengiamas dalykas, nes dalies žmonių, dirbančių paslaugų sektoriuje, darbo užmokestis yra didelė dedamoji, todėl kainos paslaugų sektoriuje nemažės tikrai, tik klausimas, kiek padidės.“ Ir nors žymiai sumažėjo minimalios mėnesio algos neviršijančias pajamas uždirbančių žmonių dalis – nuo 23 proc. pernai iki 17 proc. šių metų trečią ketvirtį, vis dėlto pajamų skirtumas tarp mažiausiai ir daugiausiai uždirbančiųjų nesumažėjo, nes didesnių pajamų grupių pajamos augo sparčiau. „Didžiausia dalis žmonių – apie pusė milijonų samdomų darbuotojų – gauna nuo 381 euro iki vidutinio darbo užmokesčio. Kas atsitiko – akivaizdžiai mažėja dalis žmonių, kurių pajamos neviršija minimalios algos, o kitose dalyse (rodo į grafiką), nematome kokių nors didesnių skirtumų“, – sakė ji. Dar liūdniau atrodo tai, kad 75 tūkst. darbuotojų mėnesio darbo pajamos neviršijo 200 eurų. Tik ketvirtadalis iš jų buvo nekvalifikuoti darbininkai, pažymėjo J. Varanauskienė. „Tai savaime kelia tam tikrų abejonių, ar tikrai jie verčiasi iš tų 200 eurų“, – atkreipė dėmesį ji. 15 proc. jų sudarė kvalifikuoti darbininkai, 20 proc – vadovai, 23 proc. – specialistai, 18 proc. pardavėjai ir paslaugų sektoriaus darbuotojai. Daugiausia perkopusių MMA ribą – vežėjai. Iš viso nuo metų pradžios atlyginimų vidurkis MMA perkopė 3,4 tūkst. įmonių. Labiausiai ūgtelėjo pajamos tų profesijų atstovų, kurių specialistų daugiausia trūksta. Tai programinės įrangos kūrėjų, tarnautojų, atliekančių bendras funkcijas, gydytojų specialistų, taikomųjų programų kūrėjų, ekonomistų, finansų analitikų, lokomotyvų mašinistų, IT ir ryšių paslaugų srities vadovų ir pan. Programinės įrangos kūrėjų darbo pajamos neatskaičius mokesčių vidutiniškai per metus padidėjo 185 eurais. Vidutiniškai daugiau nei 170 eurų padidėjo gydytojų specialistų, taikomųjų programų kūrėjų, ekonomistų pajamos. 150 eurų padidėjo IT ir ryšių paslaugų srities vadovų, finansų ir investicijų konsultantų pajamos.