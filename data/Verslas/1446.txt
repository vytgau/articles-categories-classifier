Nuo kovo 10-osios 18 naujų „Scania Citywide LF“ triašių autobusų, kuriuose yra 48 sėdimos ir 88 stovimos vietos, pradės kursuoti 4G maršrutu (Pilaitė-Konstitucijos pr.-Saulėtekis). Kiti naujieji „Scania Citywide LF“ autobusai perims dar trijų maršrutų - 7, 55 ir 43 - aptarnavimą Vilniuje. „Praėjusį rudenį prasidėjęs rekordinis Vilniaus viešojo transporto atnaujinimas įgauna pagreitį - iš viso iki šių metų pabaigos sostinėje važiuos net 250 naujų autobusų ir 41 troleibusas. Gatvėse pasirodžius 50 visiškai naujų „Scania“ autobusų, o atnaujinimui tęsiantis ir toliau, tikimės, kad vilniečiai ir miesto svečiai pastebės pokyčius ir vis dažniau savo kelionėms rinksis viešąjį transportą, kurio atnaujinimas yra svarbi modernaus Vilniaus dalis“, - sako Vilniaus vicemeras Linas Kvedaravičius, penktadienį susitikęs su iš Švedijos atvykusiais „Scania“ atstovais. Į naujuosius „Scania“ autobusus Lietuvos ir Latvijos vežėjų konsorciumas investavo daugiau kaip 10 mln. eurų. Praėjusių metų lapkritį UAB „Transrevis“ ir RMS, kaip numatyta 7 metų sutartyje su Vilniaus miesto savivaldybe, sėkmingai įgyvendino pirmuosius sostinės visuomeninio transporto atnaujinimo etapus: į sostinės gatves išriedėjo 52 nauji vidutinės talpos „Isuzu Citibus“ autobusai, kurie šiuo metu aptarnauja 18 maršrutų. Investicija į šias transporto priemones siekė 6,8 mln. eurų. „Užbaigus trečiąjį Vilniaus viešojo transporto atnaujinimo etapą, 22 iš 85 Vilniaus privežamųjų ir pagrindinių maršrutų bus aptarnaujama naujais „Isuzu Citibus“ ir „Scania Citywide LF“ autobusais. Mūsų parkas išaugs iki daugiau kaip 100 naujų autobusų - tikimės, kad naują kelionių kokybę ir komfortą moderniu transportu teigiamai įvertins vilniečiai bei miesto svečiai. Per artimiausią mėnesį mūsų vairuotojų kolektyvą papildys dar 50 darbuotojų, kurie aptarnaus 4G maršrutus naujaisiais „Scania Citywide LF“ autobusais. Vairuotojams siūlome darbą moderniuose autobusuose, o taip pat ir konkurencingą atlygį bei galimybę nuolat tobulinti darbo įgūdžius“, - sako UAB „Transrevis“ direktorius Vladas Dapkus. SĮ „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas, Vaidotas Meškauskas sako, kad jog viešojo transporto atnaujinimas vyksta sėkmingai. „Praėjusį rudenį pradėję Vilniaus viešojo transporto atnaujinimą, jį sėkmingai tęsiame ir šiemet. Naujų autobusų perėmimas ir išleidimas į sostinės gatves vyksta sklandžiai ir pagal planą, o nuo pavasario vilniečiai matys vis daugiau naujų viešojo transporto priemonių, kas šiemet iš esmės pakeis sostinės viešojo transporto veidą “, - teigia V. Meškauskas.