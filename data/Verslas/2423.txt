Pasijuto apmulkinta „Praėjusią savaitę „Max&Co“ parduotuvėje išsirinkau suknelę iš 2017 m. rudens kolekcijos. Suknelė buvo pakabinta tarp nukainotų drabužių, tačiau jai buvo taikoma kukli nuolaida (pradinė suknelės kaina – 229,99 Eur, kaina su nuolaida – 199,99 Eur).  Paklausus, kodėl visoms senos kolekcijos prekėms pritaikyta didelė nuolaida, o šiai suknelei – tik simbolinė, pardavėja prasitarė, kad po dviejų dienų visoms prekėms bus taikoma net 50 proc. nuolaida. Nusprendžiau palaukti didesnės nuolaidos, o kad suknelės nenupirktų kita moteris – atsidėjau ją kasoje. Nurodytą dieną atvykus į parduotuvę mane pasitiko kita pardavėja, kuri iškart džiaugsmingai pranešė, kad visoms prekėms iš senos kolekcijos taikoma 50 proc. nuolaida. Na, pagalvojau, dabar tai apsipirksiu!  Išsirinkau dar vieną papildomą prekę ir pardavėjos paprašiau, kad paduotų suknelę, kurią buvau atsidėjusi. Prie kasos nemaloniai nustebau sužinojusi, kad mano išsirinktai suknelei nuolaida netaikoma. Nors ji – iš senos kolekcijos, o visos senos kolekcijos prekės turėjo būti parduodamos perpus pigiau! Pardavėja tik gūžčiojo pečiais, esą toks vadovybės sprendimas. Argumentuotai paaiškinti, kodėl konkrečiai prekei nuolaida netaikoma, nors iškaba virtinoje byloja kitaip, ji negalėjo. Ji tik parodė man atokią eilę parduotuvės gale, kur buvo atskirai sukabinti rūbai, kuriems nuolaidos netaikomos. Keista, nes prieš dvi dienas mano išsirinkta suknelė kabėjo tarp visų nukainotų senos kolekcijos drabužių...“ – pasakojo vilnietė Julija. Praėjusių metų suknelę perkėlė į naują sezoną Nesupratusi tokio parduotuvės manevro ir pasijutusi apgauta, pirkėja nusprendė kreiptis į įmonės „Lėvuo“, valdančios parduotuvių tinklą, vadovybę ir raštiškai išsiaiškinti susiklosčiusią situaciją. Tačiau gautas parduotuvės vadovybės atsakas ją nustebino – įmonės rinkodaros atstovė teigė, kad „Max&Co“ prekės ženklo nurodymu, kai kurios praėjusio sezono prekės buvo perkeltos į šį sezoną. Tarp jų atsidūrė ir pirkėjos išsirinkta marga suknelė iš 2017 m. kolekcijos. „Prekės ženklo nurodymu, kai kurios sezono prekės yra perkeliamos į kitą sezoną ir joms nėra taikoma maksimali išpardavimo nuolaida, jos yra pateiktos ant vienos įrangos su specialia nuolaida“, – teigiama raštiškame paaiškinime. Įmonės atstovė apgailestavo dėl galimai pirkėją suklaidinusios reklamos ant parduotuvės vitrinos ir patikino, kad parduotuvės viduje buvo aiškiai pateikta informacija apie nuolaidos dydį. Vėliau atstovė pridūrė, kad galimai klaidinanti vitrinos reklama atsirado dėl techninės klaidos. „50 proc. nuolaida taikoma daugiau kaip 90 proc. prekių, prekės su mažesne nuolaida sudaro nedidelę dalį“, – teigiama įmonės atsakyme. Vilnietė sako nusprendusi patikrinti, ar suknelei minimali nuolaida taikoma tik Lietuvoje, ar ir kitose šalyse. Užsukusi į tarptautinę prekės ženklo e-parduotuvę ir į krepšelį įsidėjusi savo tą pačią suknelę, išvydo visai kitą sumą. Kol Lietuvoje suknelė vis dar parduodama už kone pilną kainą, el. parduotuvėje ją galima įsigyti bemaž šimtu eurų pigiau – už 137 Eur. Tiesa, papildomai atsieitų siuntimo paslaugos.  Pirkėja dar kartą kreipėsi į parduotuvės vadovybę raštu, teiraudamasi, kodėl prekės ženklas nurodo netaikyti didelės nuolaidos Lietuvoje, tačiau oficialioje svetainėje tai pačiai suknelei taiko beveik 100 eurų nuolaidą. Į šią užklausą pirkėjai buvo atsakyta, kad „Max&Co“ pateikia rekomendacijas taikomai nuolaidai, tačiau galutinę nuolaidą palieka spręsti prekės ženklo atstovui. Teisininkas: reklama klaidina, jei yra neišsami Siekiant išsiaiškinti, ar parduotuvės vitriną puošiantis užrašas „Nuolaidos -50 proc. visoms prekėms“ galimai klaidina vartotojus, DELFI Stilius kreipėsi į advokatą Karolį Rugį. Anot teisininko, teisės aktai nenumato detalių reikalavimų nuolaidų pateikimui reklamose, tačiau Reklamos įstatyme yra numatyta klaidinančios reklamos kriterijai. Kai sprendžiama, ar reklama yra klaidinanti, atsižvelgiama į jos teisingumo, išsamumo ir pateikimo kriterijus. K. Rugio teigimu, reklama yra laikoma klaidinančia, kai joje pateikiama informacija yra neišsami, jeigu praleista tam tikra informacijos dalis, kurios pateikimas, atsižvelgiant į kitą toje reklamoje pateikiamą informaciją, būtinai reikalingas, kad būtų išvengta reklamos vartotojų suklaidinimo. Reklamoje pateikiama informacija taip pat yra neišsami, jeigu neatskleidžiama, nuslepiama arba neaiškiai, nesuprantamai, dviprasmiškai ar ne laiku pateikiama esminė informacija, kuri vidutiniam vartotojui reikalinga tam, kad jis galėtų priimti informacija paremtą sprendimą dėl sandorio, ir tuo vidutinis vartotojas skatinamas arba gali būti paskatintas priimti tokį sprendimą dėl sandorio, kurio jis kitomis aplinkybėmis nebūtų priėmęs. Jeigu reklamos perteikimo priemonės apimties arba laiko požiūriu yra ribotos, tai sprendžiant, ar informacija neišsami, turi būti atsižvelgiama į šį ribotumą, konkretaus atvejo ypatumus, aplinkybes ir bet kokias kitas priemones, kurių reklamos davėjas ėmėsi tam, kad informacija vartotojams būtų prieinama kitais būdais. Taip pat svarbu ir reklamos pateikimo būdas, kadangi reklamos pateikimo būdas ar forma turi būti tokie, kad reklamos vartotojas gali suvokti numanomą neteisingą (klaidinantį) reklamos teiginį. „Manytina, kad tokia reklama, kai yra teigiama, kad visoms prekėms yra taikoma 50 proc. nuolaida, kai ji realiai negalioja visoms prekėms, neatitinka teisingumo kriterijaus, kadangi nėra atskleistos visos akcijos sąlygos, todėl tokia reklama dar ir laikoma neišsamia“, – sako K. Rugys. Konkurencijos taryba įžvelgia galimą pirkėjų klaidinimą Siekiant išsiaiškinti, ar vitrinoje skelbta informacija iš tiesų buvo klaidinanti ir ar pirkėja galėjo pagrįstai tikėtis prekes įsigyti perpus pigiau, DELFI Stilius kreipėsi ir į Konkurencijos tarnybą. „Vartotojas, pamatęs reklamą, kurioje nurodoma, jog visoms prekėms taikoma 50 proc. nuolaida, pagrįstai gali tikėtis, jog visos prekės bus parduodamos su skelbiama nuolaida. Prekei nepritaikius reklamoje skelbiamos 50 proc. nuolaidos, vartotojas galėtų būti suklaidintas“, – raštiškame atsakyme teigia Ieva Račičkaitė, Konkurencijos tarybos komunikacijos skyriaus vyriausioji specialistė. Nusivylusiai pirkėjai siūloma raštiškai skųsti įmonę dėl galimai klaidinančios reklamos arba šį atvejį Konkurencijos taryba gali peržiūrėti savo iniciatyva. Už nustatytų reikalavimų nesilaikymą reklaminės veiklos subjektams gali būti skirti baudą nuo 289 iki 8 688 eurų. Tais atvejais, kai reikalavimai pažeidžiami pakartotinai per vienerius metus nuo baudos paskyrimo, reklaminės veiklos subjektams gali būti skiriama didesnė, iki 34 754 eurų, bauda.