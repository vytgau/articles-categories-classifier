„Maxima grupės” siūloma kaina už vieną „Emperia Holding“ akciją yra 100 zlotų. Jei „Maximos grupei“ pavyktų įsigyti visas „Emperia Holding“ akcijas, už jas reikėtų sumokėti 1,191 mlrd. zlotų (282,827 mln. eurų), teigiama „Maximos grupės“, pranešime. Sandorio įgyvendinimui reikės gauti konkurencijos priežiūros tarnybų leidimus, o oficialiojo pasiūlymo metu „Maximos grupei“ turės būti pasiūlymą įsigyti ne mažiau kaip 66 proc. „Emperia Holding“ akcijų. Sutartyje taip pat numatytos ir kitos sandorio įgyvendinimui būtinos sąlygos. „Pasiūlymas nupirkti bendrovės akcijas galios iki 2018 metų vasario pabaigos. Tikimės, jog gavus Lenkijos konkurencijos tarybos leidimą, pasibaigus pasiūlymo galiojimo terminui, sėkmingai užbaigsime sandorį ir įgysime bendrovės kontrolę”, - pranešime spaudai sakė „Maximos grupės“ valdybos pirmininkas Petras Jašinskas. „Emperia Holding“ išplatintame pranešime teigiama, kad įmonės valdyba mano, jog sandorio sąlygos yra patrauklios akcininkams, o „Maxima grupė“ paspartins įmonės augimą. „Maxima grupės“ siūloma akcijų įsigijimo kaina yra 29,1 proc. didesnė už jų rinkos kainą šių metų gegužės 8 dieną, prieš bendrovei paskelbiant investuotojo paieškos planus. Pasiūlymo kaina yra 6,5 proc. didesnė už akcijų rinkos kainą ketvirtadienį, taip pat 9,4 proc. ir 14,4 proc. didesnė už jų 3 ir 6 mėnesių vidutinę rinkos vertę. Varšuvos biržoje kotiruojama 48,84 proc. „Emperia Holding“ akcijų, pati įmonė yra įsigijusi 3,47 proc. savo įstatinio kapitalo, o likusius 47,69 proc. akcijų valdo investicijų fondai (15,06 proc. – „Altus“, 11,82 proc. – „Ipopema“, 7,92 proc. – AXA, 6,77 proc. – „Aviva“, 6,12 proc. – „Nationale-Nederlanden“, 3,47 proc. – „Elpro Development“). Anot „Emperia Holding“, „Ipopema“ ir „Altus“ fondai įsipareigojo parduoti turimas akcijas pasiūlymo metu. „Emperia Holding“ vadovas Dariuszas Kalinowskis (Dariušas Kalinovskis) pranešime spaudai tvirtino, jog „Maxima“ yra finansiškai stipri grupė, užimanti stiprias pozicijas Baltijos šalių rinkoje bei kitose reikšmingose Europos rinkose. „Maxima“ buvo pasirinkta atviru ir konkurencingu būdu kaip strateginė investuotoja. Mes tikime, jog „Maxima“ mums yra ideali investuotoja, padėsianti įmonei augti (...) Šiemet „Stokrotka“atidarys rekordinį parduotuvių skaičių ir planuojama, kad 2018 metais bus atidarytos 100 naujų parduotuvių“, – tvirtino D. Kalinowskis. Pasak P. Jašinsko, „Stokrotka“ yra vienas pirmaujančių mažmeninės prekybos tinklų Lenkijoje, „Emperia Holding“ taip pat valdo patrauklų patrauklų nekilnojamojo turto portfelį. „Dėl šių priežasčių “Maxima grupė” džiaugiasi galimu Emperia verslo įsigijimu ir galimybe žengti tvirtą žingsnį Lenkijos mažmeninės prekybos rinkoje (...). Mes remsime bendrovės strategines iniciatyvas, įskaitant naujų parduotuvių atidarymą, tolesnę plėtrą regionuose ir papildomus įsigijimus“, – teigė P. Jašinskas. „Emperia Holding“ valdyba pavasarį paskelbė, kad 100 proc. akcijų pirkėją tikimasi rasti iki šių metų rugsėjo pabaigos. Rugpjūtį valdyba tvirtino, kad ieškant investuotojo, jau esama pažangos ir kad procesas vyksta pagal grafiką. Bendrovė per Varšuvos biržą pranešė derybas su „Maxima grupė“ pradėjęs lapkričio 6 dieną „Emperia Holding“, be „Stokrotkos“, valdo nekilnojamojo turto plėtros bendrovę „Elpro Development“ ir IT bendrovę „Infinite“. Grupėje dirba virš 8 tūkst. darbuotojų. „Maxima grupė“ šiuo metu valdo 568 parduotuves: Lietuvoje – 245, Latvijoje – 154, Estijoje – 76, Bulgarijoje – 63, Lenkijoje – 30. Be „Aldik“, ji turi tinklą „T-Market“ Bulgarijoje ir elektroninę maisto parduotuvę „Barbora“.