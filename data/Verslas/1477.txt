Jo žodžiais, jau areštuotas bendrovių „Gazprom sbyt Ukrainy“ ir „Meždunarodnyj konsorcium po upravleniju ir razvitiju gazotransportnoj sistemy Ukrainy“ turtas, taip pat „JužNIIGimpogaz“ bei „Gaztranzit“ įmonių vertybiniai popieriai. „Gazprom“ privalo vykdyti Ukrainos antimonopolinės tarnybos reikalavimus, taip pat neseniai paskelbtas Stokholmo arbitražo nutartis. Antraip Ukraina ieškos „Gazprom“ turto ir kitose valstybėse arešto galimybių“, - pabrėžė Ukrainos vyriausybės vadovas. Ukrainos antimonopolinė tarnyba 2016-ųjų sausį Rusijos koncernui skyrė 172 mlrd. grivinų (6,2 mlrd. eurų) baudą už piktnaudžiavimą monopoline padėtimi Ukrainos dujų tranzito rinkoje - atitinkamos sutarties su nacionaliniu energetikos holdingu „Naftogaz“ nuolatinio pažeidinėjimo. „Gazprom“ bandė šios baudos teisėtumą užginčyti visų instancijų Ukrainos teismuose, įskaitant Aukščiausiąjį Teismą, tačiau nesėkmingai. Daugiamilijardinės vertės „Gazprom“ ir Ukrainos „Naftogaz“ abipusių pretenzijų bylą nagrinėjantis Stokholmo tarptautinis arbitražas gruodžio pabaigoje paskelbė galutinę nutartį ginče dėl dujų tiekimo Ukrainai sąlygų. Atitinkamoje sutartyje numatyta sąlyga „imk arba mokėk“ bei draudimas Ukrainai reeksportuoti dujas pripažintas neteisėtais, rusiškų dujų kainą Ukrainai - nepagrįstai padidinta. Kelių dešimčių milijonų JAV dolerių dydžio permoką „Gazprom“ įpareigotas grąžinti. Savo ruožtu „Naftogaz“ įpareigotas sumokėti 2,019 mlrd. dolerių skolą už importuotas rusiškas dujas. Praėjusio mėnesio pabaigoje Stokholmo arbitražas paskelbė antrąją nutartį „Gazprom“ ir „Naftogaz“ byloje - dėl rusiškų dujų tranzito per Ukrainą. Rusijos dujų gigantas įpareigotas sumokėti „Naftogaz“ 4,63 mlrd. JAV dolerių už dvišalės dujų tranzito sutarties sąlygų nesilaikymą - per mažas faktines tranzito apimtis. Ši nutartis iš esmės reiškė, kad „Gazprom“ tampa skolingas Ukrainai 2,56 mlrd. dolerių. Sprendimus dėl likusių ginčų pagal šią bylą Stokholmo arbitražas skelbs vėliau. Šios savaitės pradžioje „Gazprom“ pranešė pirmąją Stokholmo arbitražo nutartį apskundęs, o antrąją planuoja užginčyti vėliau šį mėnesį. Be to, „Gazprom“ informavo „Naftogaz“ apie pradėtą dujų tiekimo Ukrainai ir jų tranzito per ją sutarčių nutraukimo per Stokholmo arbitražą procesą. Šios sutartys 2009-aisiais buvo pasirašytos laikotarpiui iki 2019 metų pabaigos.