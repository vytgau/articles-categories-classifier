Apie tai DELFI informavo „Vilniaus energijos“ atstovas spaudai Nerijus Mikalajūnas. „Kadangi arbitražas yra konfidencialus, yra griežti konfidencialumo reikalavimai, daugiau informacijos suteikti negaliu“, – sakė jis. N. Mikalajūnas negalėjo pasakyti apie kokią sumą kalbama priešieškinyje. Naujienų agentūros BNS žiniomis, ieškinyje reikalaujama atlyginti apie 100 mln. eurų žalą. Vilniaus šilumos tinklų (VŠT) komunikacijos vadovė Edita Sirutienė „Veolia“ ieškinį komentavo taip: „Teisminio proceso metu vengiame bet kokių viešų komentarų, susijusių su teismo medžiaga. Pagal arbitražo eigą iki 2018 metų sausio 23 dienos turime pateikti atsiliepimą į „Veolia“ pateiktą ieškinį arbitražui“. DELFI primena, kad šių metų pavasarį„Vilniaus energija“ savivaldybės įmonei VŠT grąžino 15 metų nuomotą sostinės šilumos ūkį. Prieš tai, 2016 metų pabaigoje, „Vilniaus energija“ kreipėsi į Stokholmo arbitražą, prašydama paskirti nepriklausoma grąžinamo turto vertintoją. Po to, Vilniui jau susigrąžinus šilumos ūkį, sostinės taryba nusprendė taip pat kreiptis į Stokholmo arbitražą dėl „Vilniaus energijos“ esą padarytos, preliminariais skaičiavimais, maždaug 200 mln. eurų žalos šilumos ūkiui atlyginimo. DELFI taip pat primena, kad 2016 metų pradžioje „Veolia“ ginčą prieš Lietuvą inicijavo Vašingtono Tarptautiniame investicinių ginčų arbitraže. Koncernas reikalauja atlyginti apie 120 mln. eurų žalą dėl neva nesąžiningo valstybės elgesio ir investicijų Lietuvoje nusavinimo. Šių metų spalį Energetikos ministerija Vašingtone koncernui „Veolia“ atsakė 130 mln. eurų priešieškiniu.