„Orlen Lietuva“ pranešė, kad gruodžio pabaigoje M. Rudnickis pakeitė nuo 2010–ųjų įmonei vadovavusį Ireneuszą Fafarą. Pasak pranešimo, naujojo vadovo artimiausiu metu laukia dvi užduotys – modernizavimo tąsa ir didmeninės prekybos stiprinimas vietos rinkose. M. Rudnickis „Orlen Lietuvoje“ įvairias pareigas užėmė nuo 2006 metų, o pastaruoju metu jis vadovavo „Orlen“ mažmeninei prekybai Lietuvoje. Premjeras Saulius Skvernelis sausio 5 dieną ketina vykti į Mažeikius, kur turėtų susitikti ir su „Orlen Lietuvos“ vadovybe. Buvęs bankininkas I. Fafara „Orlen Lietuvos“ vadovu paskirtas 2010 metų balandį, pakeitęs mažiau nei metus įmonei vadovavusį Krystianą Paterą (Kristianą Paterą). Pastaraisiais metais bendrovė pasiekė rekordinių rezultatų ir 2016 metais pirmą kartą akcininkei išmokėjo dividendų. „Orlen Lietuva“ ;ernai taip pat baigė ilgai trukusius ginčus su „Lietuvos geležinkeliais“ ir „Klaipėdos nafta“. „Orlen Lietuva“ pernai per devynis šių metų mėnesius uždirbo 140,8 mln. eurų grynojo pelno – 16 proc. daugiau nei 2016-ųjų sausį–rugsėjį, jos pardavimo pajamos per metus išaugo 26 proc. iki 2,673 mlrd. eurų. Nuo 2006 metų į Mažeikių gamyklą lenkai investavo apie 1 mlrd. JAV dolerių (apie 860 mln. eurų), vien 2017 metais – apie 60 mln. eurų. Lenkijos „Orlen“ valdo 100 proc. „Lietuvos Orlen“ akcijų.