QNB, vienas didžiausių bankų Artimuosiuose Rytuose ir Šiaurės Afrikoje, pranešė, kad jo grynasis pelnas trečiąjį 2017 m. ketvirtį padidėjo 5,3 proc., palyginti su tuo pačiu praėjusių metų laikotarpiu, ir siekė 3,6 mlrd. kataro rialų (830 mln. eurų). Banko pelnas per pirmuosius devynis šių metų mėnesius, palyginti su 2016 m. atitinkamu laikotarpiu, taip pat padidėjo 6 proc. Tokie banko rezultatai paskelbti tuo metu, kai diplomatinė krizė, dėl kurios Kataras buvo izoliuotas nuo savo kaimynių, pradėjo jau penktą mėnesį. Birželio 5 d. Saudo Arabija, Jungtiniai Arabų Emyratai, Bahreinas ir Egiptas paskelbė politines ir ekonomines sankcijas Katarui, šią šalį kaltindami terorizmo rėmimu bei regiono destabilizavimu. Doha tokius kaltinimus kategoriškai neigia. Agentūra „Moody's Investors Service“ rugsėjį paskelbė, kad apribojimai, kuriuos Katarui birželį įvedė Saudo Arabija, JAE, Egiptas ir Bahreinas, skaudžiai smogė šalies prekybos, turizmo ir bankininkystės sektoriams. Agentūros vertinimu, šalis per pirmuosius du mėnesius nuo sankcijų įvedimo išleido 38,5 mlrd. dolerių, arba 23 proc. šalies bendrojo vidaus produkto (BVP), savo ekonomikai paremti. Agentūros duomenimis, apie 30 mlrd. dolerių per birželį ir liepą neteko Kataro bankų sistema ir, manoma, kad ši suma toliau didės. Bendra QNB turto vertė per metus iki rugsėjo 30 d., palyginti su analogišku laikotarpiu prieš metus, išaugo 11 proc., nuo 194 mlrd. iki 216 mlrd. dolerių.