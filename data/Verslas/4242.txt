Žinodami, kad ten esantis asmuo yra konfliktiškas, į vietą inspektoriai vyko kartu su policijos pareigūnais, rašoma pranešime spaudai. Pasak patikrinimą atlikusių inspektorių, atvykę į nurodytą vietą jie pamatė, kad čia iš tiesų vyksta gamybinė veikla, kaip ir buvo nurodyta anoniminiame pranešime. Tai liudijo teritorijoje esantys angarai darbo vietoms, betono gaminiai ir keletas dirbančių asmenų. Inspektoriai prisistatė ir paprašė jų pateikti dokumentus. Tuomet automobiliu atvyko trečiasis asmuo, kuris darbuotojams liepė pasišalinti, su darbo inspektoriais nebendravo, paprašytas jiems neprisistatė, o stengdamasis uždaryti angaro duris, puolė darbo inspektorių ir jį sužalojo. Galimai neteisėtą veiklą vykdantis asmuo vėliau užsirakino name, nepakluso policijos pareigūnų reikalavimams, elgėsi įžūliai, įžeidinėjo pareigūną. Inspektorių užpuolęs asmuo ir nukentėjęs VDI inspektorius policijoje apklausti. Smurtautojui pareikšti įtarimai. Angare dirbę asmenys, jų teigimu, gyveno tiesiog darbo vietoje, o atlyginimą gaudavo maistu. Kaip buvo rašoma anoniminiame pranešime, be kita ko, darbuotojui, kurį prispaudė betoninis šulinio dangtis, „darbdavys“ neleido kreiptis į ligoninę, grasino susidoroti, jei kur nors kreipsis. Šiuo metu dėl patikrinimo metu nustatytos situacijos VDI inspektoriai atlieka tyrimą. Primenama, kad kliudymas valstybės pareigūnams įgyvendinti jiems nustatytas teises ar atlikti jiems pavestas pareigas, jų teisėtų nurodymų ir reikalavimų nevykdymas ar netinkamas vykdymas, užtraukia baudą asmenims nuo 60 iki 600 šimtų eurų ir juridinių asmenų vadovams ar kitiems atsakingiems asmenims – nuo 300 iki 1500 eurų. Už pakartotinį tokį nusižengimą numatyta bauda asmenims nuo 550 iki 900 eurų ir juridinių asmenų vadovams ar kitiems atsakingiems asmenims nuo 850 iki 5000 eurų. Numatyta taip pat atsakomybė už garbės ir orumo pažeminimą. Valstybės pareigūno garbės ir orumo pažeminimas, reiškiamas raštu, žodžiu, gestais, įžeidžiančiu, įžūliu, provokuojančiu ar kitokiu elgesiu, užtraukia baudą nuo 50 iki 300 eurų.