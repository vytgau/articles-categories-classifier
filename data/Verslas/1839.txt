„Žemaitijos pienas“ pranešė, kad Lietuvos Aukščiausiasis Teismas patenkino smulkiuosius bendrovės akcininkus vienijančios Investuotojų asociacijos kasacinį skundą ir pritaikė laikinąsias apsaugos priemones - uždraudė bendrovės vadovybei disponuoti 2,07 mln. savų akcijų, kurių nominali vertė siekia 600 tūkst. eurų. Investuotojų asociacija ir jos valdybos pirmininkas į Aukščiausiąjį Teismą kreipėsi po to, kai pernai gruodį Šiaulių apygardos teismas nepatenkino jų skundo anuliuoti įmonės nuosavas akcijas, sudarančias apie 4,3 proc. įstatinio kapitalo. Smulkieji akcininkai ginčija „Žemaitijos pieno“ sprendimus dėl savų akcijų įsigijimo ir nurodo, kad buvo pažeisti įstatymai. Akcininkai su „Žemaitijos pienu“ bylinėjasi ir dėl kitų klausimų - sausį Šiaulių apygardos teismas konstatavo, kad įmonė neteisėtai išmokėjo 749 tūkst. eurų tantjemų.