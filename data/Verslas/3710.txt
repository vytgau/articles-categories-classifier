Kaip teigia patys „Creative Shock“ organizatoriai, pagrindinis projekto tikslas – skleisti žinią apie socialinį verslą ir siekti, kad gerosios praktikos pavyzdžiai pasiektų kuo didesnę auditoriją. Todėl tarptautinį konkursą nuolat lydi ir visiems atvira socialinio verslo konferencija, kviečianti labiau pažinti šį verslo modelį bei jo atveriamas galimybes. Šiemet gruodžio 2 d. vyksiančiame renginyje pranešimus skaitys socialinio verslo ekspertai iš Jungtinės Karalystės, Honkongo bei Šveicarijos. Apie socialinio verslo kūrimą ir jo plėtojimą konferencijoje pranešimą skaitysianti Bonnie Chiu tvirtina, kad dar ankstyvoje jaunystėje ji nusprendė karjerą kurti būtent šioje srityje. Pagrindinė to priežastis – didelė socialinė, turtinė ir lyčių nelygybė, kurią ji nuolat matė savo gimtajame Honkonge. Bonnie gana greitai suvokė ir mokslo svarbą bei kokią tuštumą jaučia asmenys, neturintys galimybių jo siekti. Štai kodėl ji nusprendė įsteigti „Lensational“ – tarptautinę socialinio verslo įmonę, padedančią įvairaus amžiaus ir padėties moterims Tailande, Bangladeše, Kinijoje ir kitose Azijos valstybėse. Organizacija moko jas fotografijos ir skaitmeninių įgūdžių, padeda joms parduoti savo kūrinius ir taip ne tik užsidirbti papildomų lėšų, bet ir realizuoti save. Kelia savivertę Kaip teigia Bonnie, „Lensational“ klientų spektras labai platus – nuo beraščių jaunų merginų bei vargstančių emigrančių Honkonge iki sekso vergijon patekusių moterų Tailande. Anot pranešėjos, tokiose ir panašiose padėtyse atsidūrusios moterys visiškai savęs nevertina, sunkiai atpažįsta joms prieinamas galimybes. „Iniciatyva gimė dėl noro suteikti progą prabilti individualybėms, stingančioms balso, tačiau turinčioms, ką papasakoti. Tam pasiekti galėjo būti panaudota tik fotografija – universali kalba, nepaisanti politinių, kultūrinių ar kitokių barjerų. Fotografuodamos moterys gali parodyti pasaulį iš asmeninės perspektyvos, perteikti savo istoriją globaliame kontekste – galimybę tą padaryti iš tokių kraštų kilusios moterys gauna retai“, – dalijasi mintimis steigėja. Jos teigimu, didelių įtikinėjimų prisijungti prie organizacijos moterims nereikia – kai tik viena ar kita pajaučia „Lensational“ kuriamą naudą, žinia ima sklisti, o pačios moterys tampa pavyzdžiu ir kitoms. Būtina diskutuoti Įsiliejusios į organizacijos veiklą, klientės pereina specialų kursą, kurio metu yra mokomos fotografijos ypatumų. Net ir baigusios „Lensational“ fotografijos pamokas, moterys ir toliau gali treniruotis, padedant organizacijai ieškoti patarimų ir profesionalių mentorių. Palaipsniui jų daromos nuotraukos yra eksponuojamos ir parduodamos parodose, internetu arba tarpininkaujant komerciniams partneriams. Pardavus fotografiją, 50 proc. pajamų yra skiriama darbo autorei, o kita pusė yra investuojama į įmonės veiklą. Anot Bonnie, jei prieš keletą metų kas nors būtų jos paklausęs, ko reikia žmogui, norinčiam kurti ir plėtoti socialinį verslą, jį būtų atsakiusi, kad tai – aistra, nes būtent ji kuria kibirkštį, priverčiančią imtis veiksmo. Tačiau kelerių metų patirtis privertė moterį keisti šį atsakymą. Dabar ji teigia, kad svarbiausias socialinio verslo žmogaus bruožas – atsparumas. Jo prireikia įgyvendinti socialinio verslo idėjas, kai ši sfera vis dar nauja, todėl nesuprantama daugeliui aplinkinių. Šiais metais Lietuvoje „Creative Shock“ konkursas vyksta keliais etapais. Kompetentingos komisijos įvertintų 10 geriausiai pasirodžiusių komandų yra kviečiamos į finalinį savaitgalį Vilniuje, ISM Vadybos ir ekonomikos universitete. Čia jos kovos dėl pagrindinio konkurso prizo – „Turkish Airlines“ suteiktų lėktuvo bilietų į pasirinktą pasaulio šalį bei pagrindinio 2000 eurų vertės prizo. Prie projekto prisideda „Barclays operacijų centras Lietuvoje“ ir pagrindinis intelektinis partneris „Civitta“. „Creative Shock“ yra tarptautinis socialinio verslo situacijų konkursas, skirtas kūrybingiems, ambicingiems ir socialiai atsakingiems jauniems žmonėms. Jo tikslas – skatinti socialinio verslo modelį ir jo taikymą panaudojant sėkmės istorijas. Konkurso metu vyksta nemokama ir visiems atvira socialinio verslo konferencija. Projektą organizuoja ISM Studentų atstovybė kartu su ISM Vadybos ir ekonomikos universitetu. Renginys yra nemokamas. Daugiau informacijos rasite čia. .