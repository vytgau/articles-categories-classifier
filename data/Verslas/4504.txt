JAV „West Texas Intermediate“ (WTI) nafta smuktelėjo 0,06 proc., iki 52,61 dolerio už barelį. WTI kaina pastaruoju metu, dėl augančios JAV gavybos, brangsta lėčiau nei „Brent“ rūšies nafta. Saudo Arabijos princas Mohammadas bin Salmanas ketvirtadienį „Reuters“ teigė, kad jo šalis palaiko idėją pratęsti OPEC gavybos apribojimo programą po dabartinio termino - 2018 m. kovo mėnesio. OPEC bei kai kurios kitos šalys nuo šių metų pradžios siekia 1,8 mln. barelių per parą sumažinti naftos gavybą. Susitikimo lapkričio 30 d. metu OPEC turėtų aptarti tolesnį programos likimą bei galimą jos pratęsimą. Pastarosiomis savaitėmis naftos kainos svyruoja netoli aukščiausio lygio šiemet. Naftai palaikymo suteikia vis labiau pastebimi ženklai apie susibalansuojančią rinką, gandai apie OPEC programos pratęsimą ir dėl konflikto Irake sutrikusi gavyba.