„Rudenį išleidę į gatves privatų vežėją su beveik šimtu naujų autobusų, atnaujiname ir bazinio vežėjo – „Vilniaus viešasis transportas“ – parką. Įsigijus 150 naujų autobusų ir 41 troleibusą, bus atnaujinta beveik pusė parko, o Vilniaus viešasis transportas taps dar greitesnis ir patogesnis“, – pranešime spaudai cituojamas Vilniaus meras Remigijus Šimašius. Savivaldybė pranešė, kad naujieji troleibusai į sostinės gatves išriedės 2018 metų rudenį. Šiuo metu „Vilniaus viešajam transportui“ priklauso 250 troleibusų, bet tik 188 yra naudojami kasdien. Troleibusų parke jau yra 45 „Solaris“ pagaminti troleibusai. Jie buvo pirkti 2004-2006 metais. Vilniaus savivaldybė iš „Solaris“ šiuo metu dar perka 150 autobusų lizingo būdu už 40,5 mln. eurų.