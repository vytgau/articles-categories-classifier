Per iškilmingą ceremoniją abu šalių lyderiai pasirašė veiksmų planą dėl energetinio bendradarbiavimo, taip pat du susitarimo memorandumus dėl maisto produktų ir „Kanados mokymosi iniciatyvos“. Išsamesnė informacija apie susitarimus neskelbiama. „Galimybės stiprinti mūsų ekonominius ir tautų ryšius yra didžiulės, - savo įžanginėse pastabose teigia J. Trudeau. - Kanada yra labai suinteresuota toliau bendradarbiauti ir prekiauti Ramiojo vandenyno valstybių regione, ir esu tikras, kad mes tęsime naudingas ir produktyvias diskusijas“. Tokie „glaudūs, artimi santykiai“ su kita valstybe yra retenybė Kinijai, Kanados premjerui sakė Li Kečiangas. „Kinijos-Kanados santykiai iš tiesų artėja prie auksinio etapo“, - sakė jis. Kinijos premjeras dar praėjusių metų rugsėjį viešėjo Kanadoje. Tada Pekinas ir Otava susitarė iki 2025 m. padvigubinti dvišalės prekybos apimtis. Per šią savaitę vykstantį oficialų vizitą J. Trudeau „skatins progresyvų požiūrį į prekybą bei turizmo iniciatyvas“, teigia jo administracija. Susitikimo metu J. Trudeau susitiks su Kinijos valdžios ir verslo lyderiais, siekdamas diversifikuoti Kanados prekybą, kuri šiuo metu labiausiai priklausoma nuo JAV. J. Trudeau sakė taip pat planuojantis išsamias ir atviras diskusijas tokiais klausimais „kaip geras valdymas, žmogaus teisės ir įstatymo viršenybė“. Tai bus jau antras J. Trudeau vizitas Kinijoje nuo to laiko, kai prieš dvejus metus jis tapo Kanados premjeru. Prezidentu tapus Donaldui Trumpui, JAV prekybos klausimais ėmėsi labiau protekcionistinės retorikos. Šiuo metu JAV, Kanada ir Meksika derasi dėl naujų Šiaurės Amerikos laisvosios prekybos sutarties (NAFTA) sąlygų, bet derybos kol kas krypsta link aklavietės. Savo ruožtu Kinija atvirai skatina stipresnius prekybos ryšius su Kanada ir ragina šalis siekti laisvosios prekybos sutarties. Kinija šiuo metu yra antras didžiausias Kanados prekybos partneris, bet šalių prekybos apimtys smarkiai atsilieka nuo JAV ir Kanados prekybos apimčių. Metinė dvišalė prekyba vertinama per 85 mlrd. Kanados dolerių (67 mlrd. JAV dolerių).