Viena didžiausių klaidų Ž. Šilėnas laiko ir tai, kad žmonėms nebebus leidžiama 2 proc. pervesti ne į „Sodrą“, o į pensijų kaupimą (pensijų fondą). „Nepasimaukite ant neva tai „kompromiso“, kad daugiau bus leidžiama prisidėti pačiam, ar dėl to prisidėjimo gausi mokesčių lengvatą, t.y. 2+2+2 keičiama į 0 (iš „Sodros“) +4 (iš kišenės) +2 (subsidija) ir dar mokesčiu lengvata jei kaupsi daugiau nei 4. Pateisinti galima nebent tuo, kad Sodros įmoka irgi mažinama 2 proc., tad teoriškai, jei labai nori ir toliau 2 proc. gali vesti į Pensijų fondą. Bet čia reikia pasiskaičiuoti, ar per kitus „Sodros“ tarifų keitimus, „Sodros“ tarifas tikrai 2 p.p. Mažėja, ar ne. Yra grėsmė, kad jei šiemet nukirps 2 proc. pervedamus į „Sodrą“, kitais metais (ar kitą kadenciją) imsis „mokesčių lengvatos“. O kad „lengvata“ buvo duota neva tai mainais į 2 proc. Nukirpimą – niekas nesiklausys. Lygiai taip pat, kaip nesiklauso, kad iš tikro ne „Sodra“ perveda 2 proc. į pensijų fondą, o žmogus (juk pervedimas per „Sodrą“ buvo pasirinktas tik dėl patogumo, o dabar ant šios detalės pastatytas visas argumentas prieš tai, kad žmonės kaupia senatvei)“, – rašoma feisbuke. Ž. Šilėnas teigia, kad „Sodros“ įmokų sujungimas – seniai laukta reforma, tačiau ją galima įvykdyti sąžiningai, t. y. taip, kad neišaugtų mokesčiai, nepadidėtų darbo vietos kaina ir valstybės biudžetas neprarastų pinigų (esame net detalius skaičiavimus pateikę). „Paprastai tariant – dėl „Sodros“ įmokų sujungimo nereikia didinti nei vieno mokesčio. Visi, kas sako, kad reikia – tiesiog nori padidinti mokesčius prisidengdami „Sodros“ įmokų sujungimo reforma“, – rašo jis. Visiškai nereikalingu siūlymu LLRI prezidentas laiko 21 proc. GPM, nes tai, net mažinant „Sodros“ tarifą, pasak jo, yra mokesčių didinimas verslui ar tiems, kas dirba ne pagal darbo sutartį. „Jei Lietuva nori išlaikyti investicinį patrauklumą, stabilus 15 proc. GPM yra puiki priemonė tai padaryti“, – įsitikinęs Ž. Šilėnas. „Progresinio GPM tarifo 25 proc. „įsijungimas“ nuo „Sodros“ lubų – kompromituoja pačias „Sodros“ lubas ir yra tas pats mokesčių didinimas verslininkams ar dirbantiems ne pagal darbo sutartį (čia darant prielaidą, kad dirbantiems pagal darbo sutartį bendra suma „išsilygins“ per „Sodros“ lubas), – toliau rašoma feisbuke. – Didesnis neapmokestinamasis pajamų dydis, tiksliau, kad NPD galės pasinaudoti ir tie, kas uždirba 2,5 VDU (t. y. apie 2000 eurų) – geras žingsnis į priekį. Dabar NPD nebetaikomas, jei uždirbi apie 1000 eurų. Jei pakėlus GPM tarifą verslininkai nebeišsimokės dividendų ar juos išsimokės kitaip – nebus ir pajamų.“ Ž. Šilėnas taip pat mano, kad antro būsto apmokestinimas reikalingas „nebent pasirodymui“. „Pinigų kažkokių reikšmingų iš to nesurinks. Tačiau čia yra žingsnis link to, kad būtų apmokestinamas kiekvieno žmogaus kiekvienas būstas“, – rašo LLRI prezidentas bei priduria, kad numatyta „visai neblogų“ priemonių dėl šešėlio mažinimo.