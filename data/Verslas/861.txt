Didžiausios Europos universitetinės klinikos „Cherite“ miestelyje pradėjo kursuoti keturi nedideli elektriniai autonomiški autobusai. Projekto iniciatoriai sako, kad ši vieta tiesiog idealiai tinka tokio transporto bandymams, nes būtent čia labai svarbu mažinti triukšmo taršą ir išmetamųjų dujų kiekį. Į maršruto atidarymo ceremoniją atvyko Vokietijos aplinkos apsaugos ministrė Svenja Schulze. Kartu su politike tokiu savarankišku autobusu pasivažinėjo ir didžiausios Berlyno transporto bendrovės BVG atstovė Sigrid Nikutta. Anot jos, bent jau kol kas vairuotojams nuogąstauti dėl darbo vietų tikrai neverta. Maksimalus šio autonomiško elektrinio autobusiuko greitis siekia vos 12 kilometrų per valandą, tad galima atsakingai pareikšti, jog tokia transporto priemonė, anot S. Nikuttos, absoliučiai nepavojinga. Artimiausiu metu tokie autonomiški autobusai į kelią riedės ne vieni – juose būtinai važiuos ir operatorius. Nepaisant to, viliamasi, kad jau gana greitai jie taps absoliučiai savarankiški.