Apie tokį atvejį DELFI papasakojo vilnietis Rolandas (tikrieji vardas ir pavardė redakcijai žinomi). Lietuvos pašto korporatyvinių reikalų departamento vadovė Vaida Budrienė pripažįsta, kad įvyko „žmogiškoji klaida“. Tausoja gamtą „Jau kelintą kartą tenka pastebėti, jog Lietuvos paštas kvitus spausdina ant panaudoto popieriaus t.y. ant kitos „švarios“ jau atspausdintų dokumentų pusės“, – pasakojo Rolandas. Jo svarstymu, tokia praktika visai racionali, nes taip taupomas popierius. Tačiau vilnietį papiktino tai, kad kartais „blogojoje“ dokumento pusėje galima rasti kitų pašto klientų asmeninius duomenis. „Mano atspausdinto kvito kitoje pusėje galima rasti kito kliento: vardą, pavardę; asmens kodą; asmens tapatybės kortelės numerį ir išdavimo/galiojimo datas; telefono numerį; banko sąskaitą; kam, kiek ir už ką mokėta“, – pasakojo jis ir savo laiške prisegė užtušuotą dokumento kopiją. Rolandas teigė, kad jam kilo pagrįstų įtarimų, jog jo paties kvito kopija su asmeniniais duomenimis netrukus bus atiduota kitam klientui. „Toks popieriaus taupymo ir klientų asmeninių duomenų dalinimo mechanizmas pastebėtas Vilniaus 38-ąjame bei Riešės paštų skyriuose“, – sakė jis. Paštas atsiprašo Su Rolando pasakojimu susipažinusi V. Budrienė sakė, kad labai atsiprašo. Jos teigimu, šiuo atveju įvyko „žmogiškoji klaida“. „Taip jokiu būdu neturėtų būti, todėl visi pašto skyriai bus dar kartą informuoti, jog atidžiai žiūrėtų kokius tiksliai dokumentus pateikia savo klientams. Taip pat šį atvejį komunikuosime per pašto vidaus komunikacijos kanalus, kad būtų dar kartą atkreiptas visų darbuotojų dėmesys dėl klientų asmens duomenų saugumo užtikrinimo“, – nurodė ji.