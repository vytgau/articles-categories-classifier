„Kasmet iš šalies centrinio banko saugyklų išgabenama po du sunkvežimius vieno ir dviejų euro centų nominalo monetų, kuriomis parduotuvėse atiduodama grąža, o vėliau jomis naudojamasi retai. Siūlome apsvarstyti šių monetų buvimo apyvartoje tikslingumą“, – pareiškė Estijos banko viceprezidentas Madisas Mulleris. Centrinio banko siūlymu, kainas iki penkių euro centų galima būtų apvalinti tik atsiskaitant grynaisiais, o vieno ir dviejų euro centų monetas iš apyvartos būtų galima pamažu išimti parduotuvėms jas priimant, tačiau grąžos jomis nebeduodant. Vieno ir dviejų euro centų atsisakymo idėja jau sulaukė ir preliminaraus Estijos visuomenės įvertinimo. Pernai rugsėjį atliktos kuklaus masto sociologinės apklausos rezultatai parodė, jog jai pritaria 57 proc., o nepritaria 33 proc. Estijos gyventojų. Likusi negausių respondentų dalis aiškios nuomonės neišsakė. Euro zonoje tokią idėją jau yra įgyvendinusios penkios jos narės – Suomija, Nyderlandai, Belgija, Airija ir Italija, o Europos Komisija rekomenduoja tam ryžtis tik visuomenei pritarus. Estijos bankas pasiryžęs atlikti išsamų tokios idėjos perspektyvų tyrimą.