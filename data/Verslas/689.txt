Ūkio banko bankroto administratorius Gintaras Adomonis BNS teigė, kad ši istorija susijusi su žiniasklaidoje aprašytu banko turto iššvaistymu, kai per „Vintage Holdings“ buvo pervestos banko lėšos, už kurias vėliau įsigytas vertingas pastatas Londone. Lietuvos apeliacinis teismas ketvirtadienį atmetė bankrutavusios bendrovės Ūkio banko investicinė grupė skundą ir paliko galioti pernai gruodį priimtą Kauno apygardos teismo sprendimą, kuriuo atsisakyta taikyti laikinąsias apsaugos priemones. „Teismas nesutinka su apeliantės (ŪBIG – BNS) argumentais dėl grėsmės teismo sprendimo įvykdymui. Visų pirma, tai, kad atsakovė („Vintage Holdings“ – BNS) yra užsienyje, Meno saloje, registruotas juridinis asmuo, savaime nėra pagrindas taikyti laikinąsias apsaugos priemones“, – rašoma teismo nutartyje. ŪBIG abejoja V. Romanovo dukterėčios Julijos Gončaruk įmonės „Vintage Holdings“ likvidatorių sąžiningumu ir patikimumu, tačiau teismas teigė, jog šis faktas nebuvo įrodytas. Portalas 15 min.lt vasarį skelbė, kad 2008 metais Ūkio bankas bendrovei „Tristanas“ suteikė 10 mln. eurų paskolą, už kurią turėjo būti vystomas nekilnojamojo turto projektas šalia Vilniaus esančiame Daniliškių kaime. Tačiau prokurorų duomenys rodo, kad pinigai buvo pervesti bendrovei „Vintage Holdings“, kuri įsigijo pastatą Londone. Tuomet G. Adomonis portalui teigė, kad „Tristanas“ yra susijusi su V. Romanovo aplinka. Be to, prokurorai nustatė, jog „Vintage Holdings“ faktinė savininkė yra J. Gončaruk – V.Romanovo dukterėčia, ikiteisminiame tyrime dėl banko turto iššvaistymo taip pat figūruojančios bankininko sesers Olgos Gončaruk dukra. 15min.lt skelbė, kad 2014 metų vasarą Lietuvos teismai jau buvo areštavę „Vintage Holdings“ valdomą pastatą Londone, tačiau tų pačių metų liepą Meno salos teisėsauga Lietuvos teismus informavo, jog pastatas už 21 mln. svarų (24 mln. eurų šios dienos kursu) buvo parduotas dar 2014-ųjų kovą. Lietuvos teismai dar nagrinės klausimą dėl „Vintage Holdings“ žalos atlyginimo. G. Adomonis BNS teigė, kad šiuo metu ginčai dėl šio turto iššvaistymo vyksta ne tik Lietuvoje, bet ir Meno saloje bei Didžiojoje Britanijoje.