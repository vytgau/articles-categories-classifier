Praėjusių metų rudenį vyrui paskambino kaimynas ir paklausė, ar jis nenorėtų padirbėti Norvegijoje. „Teigė, kad uždarbis sieks 2500 eurų per mėnesį, o dirbti reikės įvairius pagalbinius darbus ir visokius mažmožius, – pasakojo Ardo. – Svarstymams turėjau vieną dieną ir aš sutikau. Pasiskolinau pinigų, kad skubos tvarka pasidaryčiau tapatybės kortelę, ir išvykau. Pasiėmiau maisto kelioms dienoms (konservuotos sriubos, bulvių bei svogūnų). Telefonu su viršininku Margusu susitariau, kad po kelių dienų darbo gausiu avansą ir galėsiu nusipirkti maisto produktų.“ Jokios darbo sutarties vyras tuomet nesudarė, visi susitarimai vyko telefonu, rašo rus.DELFI.ee. Atvykus į Norvegiją, į nedidelį Hamerfesto miestą, statybininkai, kaip teigė Ardo, buvo apgyvendinti sename pensionate. „Kadangi jaunystėje pridariau kvailysčių ir turėjau neapmokėtų baudų bei areštuotą sąskaitą, darbo sutartyje mes įrašėme 470 eurų atlyginimą. Likę pinigai man turėjo būti sumokėti vokelyje“, – aiškino estas. Nuo pat pirmųjų dienų Ardo pradėjo konfliktuoti su vadovybe, nes, jo teigimu, darbų terminai „degė“ ir jis buvo verčiamas dirbti darbus, kurių nemokėjo – juk, galiausiai, jis turėjo būti tik pagalbinis darbininkas. „Kartą (Margusas – aut. past.) pareiškė, kad su malonumu mane pasmaugtų. Taip jis reagavo į mano žodžius, kad nesugebėsiu greičiau įrengti termoizoliacijos“, – pasakojo Ardo ir pridūrė, kad buvo „jaunas ir žalias“, todėl priešgyniauti nepuolė. Pasak vyro, kiekvieną dieną jie keldavosi 7 val. ryto, o dirbdavo be išeiginių: „Mažiau kaip dešimt valandų per dieną nedirbdavome. Kartais darbus baigdavome pirmą ar antrą valandą nakties.“ Finansiniai reikalai buvo visai prasti. Ardo teigia, kad 200 eurų gavo darbų pradžioje ir dar 355 eurus – po dviejų savaičių. Jis grąžino skolą už tapatybės kortelę ir šiek tiek pinigų persiuntė namo. Sau pasiliko 103 eurus. „Už šiuos pinigus gyvenau kelias savaites. Pigiausia būdavo parduotuvėje pirkti makaronus, pomidorų padažą ir dešreles. Galėdavau gana sočiai pavalgyti. Galiausiai mano pinigai baigėsi ir aš dvi dienas visiškai nieko nevalgiau. Neturėjau nė cento. Teko kreiptis į mamą ir ji man pervedė 20 eurų“, – pasakojo Ardo. „Margusas išmokė mus ieškoti maisto šiukšliadėžėse, – tęsė vyras. – Jis žinojo vieną konkrečią parduotuvę, kur ir pats vykdavo pasiknisti. Naktimis mes ten važiuodavome. Iš tikrųjų tai buvo švarus konteineris. Viskas būdavo gerai supakuota. Tai nebūdavo parduotuvės išmestos prekės su pasibaigusia galiojimo data: tuos produktus parduotuvė dar galėjo pardavinėti kelias dienas. Duoną ir batoną visada išsitraukdavome iš šiukšliadėžės. Kartais pasitaikydavo ir saldžių bandelių, pyragėlių bei mėsos gaminių. Labiausiai man patikdavo braškių želė. Vieną naktį buvau toks alkanas, jog palaukiau, kol visi užmigs, ir pats nuvykau prie konteinerio.“ Gruodžio pradžioje iš Estijos atvyko statybininkų „pastiprinimas“. „Statybininkai labai dažnai vieni iš kitų vogdavo maistą“, – pažymi Ardo. Gruodžio 26 dieną objektas pagaliau buvo užbaigtas. Margusas pažadėjo atsiskaityti su statybininkais iš Estijos ir jie išvyko namo. „Į Estiją grįžau toks pat vargšas, kaip ir išvykau“, – sakė Ardo. Kažkiek pinigų Margusas vis dėlto pervedė, bet ne visus. „Norvegijoje per du mėnesius uždirbau 1879 eurus. Dabar aš per Estijos darbo ginčų komisiją reikalauju iš jo 9840 eurų, įskaitant visus viršvalandžius ir komandiruotpinigius, kaip numato Norvegijos įstatymai. Jeigu jie man nesumokėjo, kiek žadėjo, kodėl turiu jiems nuolaidžiauti?“ – tvirtino Ardo. Darbdavio komentaras Ardo darbdavys Margusas Lindma leidiniui sakė, kad dėl užsakovo klaidos jam pačiam teko laukti pinigų ilgiau, negu buvo teigiama. Jis pateikė bendrovės sąskaitos išrašą, patvirtinantį jo žodžius. „Jie gyveno gerame kalnų viešbutyje. Turėjo viską, kas būtina pragyvenimui, ir net daugiau. Dirbdavo jie nuo 8 iki 17 val. Pietus visi statybininkai atsinešdavo, išskyrus Ardo, kuris pietauti su mumis nenorėdavo. Darbo sąlygos dėl blogų oro sąlygų tikrai būdavo sudėtingos, tačiau mes turėdavome atitinkamus darbo drabužius. Taip, paskutinėmis darbo dienomis tekdavo dirbti šiek tiek ilgiau, bet tikrai ne iki 1–2 val. nakties. Taip mes būtume sutrikdę nakties poilsį ir kažkas iš kaimynų tikrai būtų iškvietęs policiją. Sprendimas dirbti viršvalandžius buvo abipusis, kad spėtume atlikti darbus iki galutinio termino. Tikėjausi padaryti viską, kas įmanoma, kad visi darbininkai turėtų geras sąlygas ir darbą, leidžiantį normaliai gyventi. Tačiau kartais kolektyve atsiranda žmonių, kurių nesusapnuosi net pačiame baisiausiame sapne. Tačiau nieko nepadarysi – statybų sektorius nedėkingas.“ Margusas patikino, kad informacijos apie naktines darbininkų išvykas prie konteinerio neturi. „Tačiau tai, kad Ardo maitinosi beveik vien makaronais ir dešra, yra tiesa. Tačiau jis sakydavo, kad jis mėgsta šį maistą“, – sakė esto darbdavys.