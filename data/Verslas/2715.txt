„Lietuva visuomet aukštai mūsų sąraše, būsime neginčytini rinkos lyderiai šalyje, tiek Vilniuje, tiek ir Kaune ir Palangoje (...) Žvelgiame į Kauną kaip į potencialią lėktuvų bazės vietą, bet sprendimo dėl to kol kas nėra. Mes vertiname tokią galimybę, taip pat ir talpinti daugiau lėktuvų Vilniaus bazėje“, – penktadienį spaudos konferencijoje Vilniuje sakė Jozsefas Varadis (Jozefas Varadis). Pasak jo, spręsdama dėl bazės steigimo, bendrovė vertina rinkos poreikius, operavimo kaštus. Lietuvos oro uostų komercijos direktorė Jūratė Baltrušaitytė tikisi, kad „Wizz Air“ lėktuvų bazė Kaune atsiras artimiausiu metu. „Mes neabejotinai matome galimybę bendrovei „Wizz Air“ sėkmingai bazuoti orlaivį Kauno oro uoste, dialogą tęsiame kurį laiką (...) Mes esame atkaklūs ir manome, kad apie aviakompanijos bazę mes galime kalbėti vienerių dvejų metų perspektyvoje Kaune. Toks mūsų tikslas“, – BNS sakė J. Baltrušaitytė. Naujausios „Wizz Air“ bazės atidarytos Londono Lutono oro uoste ir Vienoje. J. Varadis 2016 gegužę BNS sakė, jog „Wizz Air“ per dvejus metus ketina atidaryti lėktuvų bazę Kauno oro uoste. Įmonė jau turi bazę su keturiais orlaiviais ir 150 įgulos narių Vilniaus oro uoste. Pernai bendrovė iš Vilniaus atidarė penkias naujas kryptis – į Maroko miestą Agadirą, Grenoblį Prancūzijoje, Geteborgą Švedijoje, Gdanską bei Varšuvą. Kartu su naujuoju kovą pradedamu maršrutu į Atėnus iš trijų Lietuvos oro uostų ji skraidina 32 kryptimis. 2017 metais „Wizz Air“ į Lietuvą ir iš jos pervežė daugiau kaip 1,35 mln. keleivių – 13 proc. daugiau nei 2016 metais. Šiemet ji tikisi pervežti 1,8 mln. vietų – penktadaliu daugiau nei pernai.