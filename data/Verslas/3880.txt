Kaip BNS informavo VMI komunikacijos specialistė Justina Kvedaraitė, sutriko VMI elektroninių paslaugų sistemos, trečiadienio pavakarę sistemos dar buvo atstatomos. Trumpuoju VMI telefonu 1882 kurį laiką bus teikiama tik bendro pobūdžio informacija apie mokesčius. Energijos skirstymo operatorius (ESO) BNS informavo, kad požeminį elektros kabelį trečiadienio popietę pažeidė Naujamiestyje statybos darbus vykdžiusi įmonė, šiuo metu dar aiškinamasi, kuri. Anot ESO atstovų, dėl įvykio niekas nenukentėjo, bet valandai sutriko elektros energijos tiekimas 190-čiai Naujamiesčio gyventojų, šiuo metu elektros tiekimas yra atkurtas. Sostinės policija anksčiau informavo, kad dėl trumpojo jungimo aukštos įtampos elektros linijoje Algirdo ir Panerių gatvėje įvyko sprogimas, žmonės nenukentėjo. Trumpam sankryžoje buvo apribotas eismas, jis atnaujintas 16 val. 15 minučių. Policijai 15.25 val. buvo pranešta, kad sankryžoje įvykęs sprogimas buvo pakėlęs šaligatvio plyteles.