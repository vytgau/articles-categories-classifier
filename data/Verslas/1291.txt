Vilniaus prekybos, pramonės ir amatų rūmai Eltai pranešė, kad kitą savaitę į Lietuvą atvyksta Luhansko administracijos vadovai, norintys pritraukti Lietuvos investicijas. „Svečius ypač domina bendradarbiavimas žemės ūkio srityje - produkcijos gamyba ir perdirbimas, kitos verslo bendradarbiavimo galimybės“, - Eltai sakė rūmų atstovas Darius Buta. Anot jo, kitą trečiadienį vyksiantis susitikimas turėtų sudominti tuos verslininkus, kurie nori prisidėti prie Donbaso regiono atstatymo darbų - bus aptartos verslo ir valdžios bendradarbiavimo galimybės. Tarp atvykstančiųjų į Lietuvą bus Ukrainos Luhansko srities valstybinės administracijos vadovas, srities karinės-civilinės administracijos viršininkas Garbuzas Jurijus Grygorijovis, administracijos Komunikacijos direktoriaus pavaduotoja Kulbač Larysa Alfredivna, Lietuvos ambasadorius Ukrainoje Marius Janukonis, taip pat kiti administracijos vadovai. Rusijos remiami separatistai 2014 metais paskelbė nepriklausomybę ir įkūrė apsišaukėlišką Luhansko liaudies respubliką. Tačiau regionas į šiaurę nuo Luhansko išliko Ukrainos pajėgų rankose. Būtent šio regiono vadovai ir atvyks ieškoti galimų verslo partnerių.