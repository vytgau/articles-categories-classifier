Uostamiesčio pakraštyje, šalia ligoninių miestelio, dviračių garažų automobilių stovėjimo aikštelei „Park & Ride“ atseikėta per šimtą tūkstančių eurų. Dviratininkams valdininkai paskyrė itin nesvetingai atrodančią vietą – prie pat viešųjų tualetų. Ją turintys prižiūrėti valdininkai tikina, kad aikštelė tikrai nėra tuščia ir yra naudinga. Apsilankius ten vaizdas ne toks jau gražus, kokį piešia valdininkai – ji nuniokota, įvažiavimo užkardas išlaužytas. Toks vaizdas matomas ne vieną dieną. O prie dviračių konteinerių kelis rytus atvažiuojančiųjų nebuvo matyti, tad neaišku, kiek žmonių rudenį į Klaipėdą atmina dviračiais. Klaipėdos transporto skyriaus vadovas Rimantas Mockus sako, dviračiams skirta dešimt garažų ir visi, anot jo, yra užimti. Naudotis garažais žmonės gali nemokamai, tačiau sutartis pasirašoma metams. Dar du žmonės, anot savivaldybės atstovo, laukia, kada ir jie galės naudotis tokiais garažais. Nupirkti ir įrengti dešimt tokių konteinerinių garažų kainavo 9300 eurų. Automobilių aikštelės įrengimo kaina dar įspūdingesnė – litais buvo atseikėta apie 50 tūkst. (apie 15 tūkst. eurų). 2014 metais atidarius automobilių aikštelę Klaipėdos valdžia didžiavosi, kad pasirūpino rajone nuo Palangos pusės atvykstančiais žmonėmis – vairuotojai, turintys elektroninį Klaipėdos viešojo transporto bilietą, gali nemokamai palikti savo automobilius ir toliau keliauti miesto autobusais. Taip pat buvo kalbama ir apie dviratininkus. Aikštelę „Park & Ride“ prižiūrinčios įmonės „Klaipėdos keleivinis transportas“ direktoriaus pavaduotojas Andrius Samuilovas sakė, kad ir po trejų metų automobiliams skirta aikštelė nebūna tuščia. Teoriškai melo čia nėra, tik kiek žmonių aikštelėje palieka automobilius, kad važiuotų į miestą autobusu, galima tik spėlioti – aikštelės užtvaras išlaužytas, tad realiai joje pastatyti automobilį gali bet kas. Klaipėdos miesto savivaldybės tarybos narė Nina Puteikienė sako, kad įrengus aikštelę papildomai investuota dar apie 135 tūkstančius eurų. Europos Sąjungos pinigai, anot jos, išleidžiami be jokios realios naudos, švaistomasi didžiulėmis sumomis. Dar planuojama įrengti daugiau dviračių garažų. „Kiek žinau, į tą pačią aikštelę dar ketinama investuoti apie 140 tūkstančių eurų. Tai yra vienintelė aikštelė, nors buvo numatytas tam tikras jų tinklas, kad būtų dar ir prie keltų. Bet realiai Klaipėda tuščia, tik vasarą žmonių daugiau, nėra tokio poreikio ir tai nieko neišsprendžia, o pinigai išleidžiami“, – sakė N. Puteikienė. Vos po trejų metų vaizdas aikštelėje išties apgailėtinas. Sutvarkyti užkardą vargu ar reikia, abejojo N. Puteikienė.