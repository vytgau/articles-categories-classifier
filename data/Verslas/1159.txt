„Sužinojęs, kad dairomės potencialių vietų naujam padaliniui, mūsų Norvegijos biure dirbantis kolega lietuvis pasiūlė Vilnių, - sako technologijų direktorius Freddie Veltmaatas „Centric“. - Kai mūsų vadovybė pirmąkart apsilankė Lietuvoje, Kaunas pasirodė gera vieta plėtrai. Mus sužavėjo ilgametės naujųjų technologijų vystymo tradicijos ir talentingų specialistų, kurių didelę dalį rengia Kauno technologijos universitetas (KTU), gausa. Tikiu, kad miesto savivaldybės, aukštųjų mokyklų ir „Investuok Lietuvoje“ palaikymas padės naujai komandai lengvai perimti mūsų įmonės darbo kultūrą.„ „Centric“ yra viena iš pirmaujančių programinės įrangos ir IT sprendimų tiekėjų Europoje, veikianti tiek privačiajame, tiek ir viešajame sektoriuje. Įmonės sprendimais naudojasi finansų ir draudimo paslaugų bendrovės, taip pat pensijų fondai. Viena iš „Centric“ specializacijų yra vartotojų poreikius atspindinčios interneto programos, padedančios finansų institucijoms neatsilikti nuo startuolių sparčiai besikeičiančioje finansinių technologijų rinkoje. Talentingi specialistai buvo viena pagrindinių priežasčių, lėmusių, kad pasirinktas Kaunas, o „Centric“ jau pasiruošusi samdyti ką tik studijas baigusius specialistus bei padėti jiems gilinti žinias. Įmonė taip pat siekia glaudžiai bendradarbiauti su KTU, kad būsimi IT srities profesionalai įgytų rinkos poreikius atitinkančių praktinių žinių. „Centric“ vadovybė neabejoja, kad sugebės pritraukti specialistų, ne tik puikiai išmanančių savo sritį, bet ir nebijančių rodyti iniciatyvos, - tai vienas iš įmonės kultūros pagrindų. Kitas kertinis „Centric“ akmuo yra bendruomenei skirti socialinės atsakomybės projektai. Pavyzdžiui, Nyderlanduose kartu su partneriais bendrovė inicijavo perkvalifikavimo programą, padedančią sunkumų įsidarbinant patiriantiems specialistams per metus įgyti programavimo pagrindus. Rumunijoje, kur „Centric“ padalinyje dirba apie 300 darbuotojų, ji buvo įvertinta kaip geriausia metų IT įmonė, taip pat gavo apdovanojimą už stipendijos, į kurią pretenduoja gabiausi IT studentai, įsteigimą. Įsteigusi savo padalinį Lietuvoje „Centric“ prisidės prie kitų inovatyvių Nyderlandų bendrovių, jau veikiančių šalyje. Kaip anksčiau skelbė „Investuok Lietuvoje“, Vilnių pasirinko „Macaw“ ir „BrokerTeam“, o Kaune savo padalinius jau turi „GeoPhy“ ir „Meridia“. „Centric“ įsteigta 1992 m. Šiuo metu įmonės padaliniuose Nyderlanduose, Belgijoje, Vokietijoje, Švedijoje, Rumunijoje dirba apie 4300 žmonių.