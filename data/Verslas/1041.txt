Jau po prekybos sesijos Europoje pabaigos paskelbtos naujienos, kad D. Trumpas įpareigojo įgyvendinti naują importo tarifų paketą, nutempė žemyn ir Amerikos indeksus. Vokietijos DAX krito -1,7 proc., Britanijos FTSE 100 -1,23 proc., Stoxx Europe 600 -1,55 proc., o Amerikos Dow Jones bei S&P 500 traukėsi atitinkamai -2,93 ir -2,52 proc. Vakar vakare D. Trumpas paskelbė, įpareigojantis JAV Prekybos Atstovą R. Lighthizerį per 15 dienų paruošti Kiniškų prekių, kurioms būtų įvesti importo tarifai už 50 mlrd. JAV dolerių paketą, taip išpildydamas pastarųjų savaičių pažadą nubausti Kiniją už intelektualinės nuosavybės taisyklių pažeidimus. Konkrečių, veiksmų po plieno bei aliuminio tarifų įvedimo nesiėmusios Kinijos ambasadorius, reaguodamas į naujus prekybos apribojimus paskelbė, kad Kinija paruoš 3 mlrd. JAV dolerių vertės tarifų paketą į šalį iš Amerikos importuojamai produkcijai, įskaitant plieno bei aliuminio gaminius, vaisius bei mėsos produktus. Ambasadorius taip pat perspėjo, kad suplanuotos priemonės, kurios yra ne galutinės, labiausiai turėtų paveikti Amerikos viduriniąją klasę, o didesnio masto veiksmų Kinija imsis kartu su kitomis Azijos šalimis. Kinijos Tarptautinės Prekybos Asociacija paskelbė, kad pastarųjų tarifų įvedimas yra JAV prekybos karo paskelbimo ženklas, tačiau Kinija nesiims skubotų nepaskaičiuotų atsakomųjų veiksmų, siekdama išsaugoti taiką prekybiniuose santykiuose. Rinkose nerimaujant, kad prekybos apribojimai neigiamai paveiks kompanijų rezultatus bei pasaulinės ekonomikos augimą, krito absoliučios daugumos kompanijų akcijos: Europos žaliavų kompanijos krito -2,24 proc., finansų -2,14 proc., o atitinkamų sektorių atstovai JAV krito -2,96 ir -3,70 proc. Geležies rūdos gegužės mėnesio aktyvių kontraktų kaina šiandien fiksavo -5,31 proc. kritimą iki 69,89 JAV dolerių už toną ribos, kuri yra žemiausia nuo pernai metų spalio, o trečią sesiją auganti aukso kaina pasiekė 1338,25 JAV dolerių už trojos unciją lygį (+0,86 proc.). JAV 10 metų obligacijų pajamingumas vakar krito daugiau nei 2 proc., o šiandien toliau judėjo žemyn ir 07:57 val. laikėsi ties 2,8044 proc. lygiu, kuris yra žemiausias nuo vasario vidurio. D. Trumpas vakar taip pat pareiškė atsisakantis Baltųjų Rūmų Nacionalinio Saugumo Patarėjo H. R McMasterio paslaugų ir vietoj jo nori matyti buvusį JAV ambasadorių Jungtinėse tautose J. Boltoną. Naujasis patarėjas turėtų padėti JAV laikytis griežtesnės pozicijos derybose su Šiaurės Korėja dėl rėžimo nusiginklavimo bei sprendžiant klausimą dėl Irano branduolinės programos. J. Boltonas yra žinomas dėl savo besąlygiško pritarimo JAV kariniams veiksmams Irake 2003 metais, o kovo pradžioje komentuodamas galimą Š. Korėjos konflikto sprendimą, jis žiniasklaidai pareiškė palaikantis idėją priverstinai nuversti rėžimą su Kinijos pagalba. Visos Azijos rinkos šiandien ryte neigiamai reaguoja į naujų importo tarifų įvedimą ir krenta: 08:27 val. Kinijos CSI 300 traukėsi -4,07 proc., Japonijos NIKKEI 225 -4,51 proc., o Pietų Korėjos KOSPI -3,29 proc. Valiutų rinkos Dar prieš prekybos karo pradžią trečiadienį posėdžiavusio FED vadovas J. Powellas buvo pareiškęs, kad centinio banko atstovai turėjo keletą pokalbių su JAV verslo lyderiais, nerimavusiais dėl prekybos apribojimų įtakos ekonomikai. Nepaisant to, J. Powellas tuomet pareiškė, kad auganti įtampa neturėtų paveikti FED sprendimo dėl bazinių palūkanų normų. Panašią nuomonę vakar pareiškė ir posėdžiavę Anglijos Centrinio Banko (BOE) atstovai, kurie be šių dienų tarptautinės prekybos aktualijų taip pat svarstė klausimą dėl bazinės palūkanų normos pokyčių. Kaip ir tikėtasi, BOE vakar nepakėlė palūkanų normos ir paliko ją lygią 0,5 proc., tačiau leido suprasti, kad palūkanų kėlimo gali būti imtasi gegužės mėnesio susitikimo metu. Po 10 iš eilės sesijų trukusio kritimo, EUR/GBP kursas vakar stabilizavosi ties 0,87227 lygiu ir šiandien pradėjo judėti į viršų, 08:38 val. fiksuodamas +0,19 proc. dienos augimą iki 0,8739 lygio. EUR/USD kursas trečią prekybos sesiją iš eilės stiprėjo ir šiandien ryte laikėsi ties 1,2341 lygiu (+0,31 proc.), o trečią sesiją iš eilės krentantis USD/JPY kursas tuo pat metu fiksavo žemiausią lygį nuo 2016 m. lapkričio pradžios ties 104,75 kaina (-0,95 proc.). Baltijos vertybinių popierių rinka Bendra Baltijos vertybinių popierių rinkos apyvarta vakar perkopė 3,315 mln. Eur ribą. Vilniaus (+0,04 proc.), Rygos (+0,14 proc.) bei Talino (+0,11 proc.) indeksai buvo vieni iš nedaugelio Europoje, kurie vakar užfiksavo augimus. „Olympic Entertainment Group“ akcijų buvo perleista už 2,1 mln. Eur, akcijos kainai išliekant ties 1,9 Eur. Trečiadienį daugiau nei 3 proc. augę „Šiaulių banko“ akcijos vakar krito -0,62 proc. iki 0,644 Eur lygio, o daugiau nei dešimtadaliu per šią savaitę paaugę „Merko Ehitus“ akcijos vakarykštę prekybos sesiją baigė ties 11,7 Eur lygiu.