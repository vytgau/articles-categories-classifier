Naujienų agentūra „Reuters“ skelbia, kad „ICA Gruppen“ generalinis direktorius Peras Strombergas investuotojams ir žiniasklaidai ketvirtadienį sakė, kad sandoris gali būti baigtas antrąjį ketvirtį. „ICA Gruppen“ atstovas Ola Fernvallas teigė, kad įmonė sieks baigti sandorį pirmąjį ketvirtį. „Esame įsitikinę, kad galėsime pasirašyti sandorį dar iki pirmojo ketvirčio pabaigos, tačiau tuomet kažkiek laiko užtruks, kol jį patvirtins Lietuvos konkurencijos taryba, todėl yra rizika, kad persikelsime į antrąjį ketvirtį“, – atsiųstame komentare teigė O. Fernvallas. Anksčiau skelbta, kad „Rimi Lietuva“ „Iki“ valdančios įmonės „Palink“ įsigijimą užbaigs pirmąjį šių metų ketvirtį. Pasak kai kurių šaltinių, „Rimi Lietuvai“ kol kas nesiseka surasti 17-kos „Iki“ parduotuvių pirkėjų. Pernai spalį Lietuvos konkurencijos taryba leido „Rimi Lietuvai“ įsigyti 100 proc. „Palink“ akcijų su sąlyga, kad kitiems prekybininkams bus perleista 17 parduotuvių (5 „Rimi“ ir 12 „Iki“) Vilniaus, Kauno, Klaipėdos ir Panevėžio apskrityse. Taryba oficialiai neskelbia termino, iki kada jos turi būti perleistos. Tarybos narys Elonas Šatas anksčiau teigė, kad taryba akylai stebės 17-kos parduotuvių perleidimą. Anot jo, sandoris galės įvykti tik tuomet, kai bus rastas parduotuvių pirkėjas ar pirkėjai ir kai taryba įvertins, kad jie yra tinkami ir užtikrins konkurenciją. „Rimi Lietuva“ įsipareigojo, kad parduotuvių pirkėjas tęs mažmeninę prekybą, iki sandorio pabaigos ji nedarys neigiamo poveikio parduotuvių vertei ar konkurencingumui, nenutrauksi jų veiklos, be to, pati „Rimi Lietuva“ jose veikti negalės 10 metų, nors toliau galės išlaikyti patalpų nuosavybės ar nuomos teisę, bet 5 metus negalės pati jų išsinuomoti. „Rimi Lietuvos“ įsipareigojimus vertins investicinės bankininkystės bendrovė „Porta Finance“. „Iki“ nurodo šiuo metu turinti 231 parduotuvę, „Rimi Lietuva“ – 56.