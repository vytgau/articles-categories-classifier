Ministras sausio 6–11 dienomis lankysis San Franciske, kur dalyvaus 36-ojoje metinėje „JP Morgan“ Gyvybės mokslų savaitėje ir kituose renginiuose, pranešė Ūkio ministerija. Kartu su ministru vyksta „Investuok Lietuvoje“, Kauno technologijos universiteto, Pagalbos onkologiniams ligoniams asociacijos, verslo atstovai. Ministerijos teigimu, Lietuva siekia tapti lyderiaujančia gyvybės mokslų šalimi. Biotechnologijų sektorius Lietuvoje kasmet ūgteli vidutiniškai po 20 proc., jis sukuria daugiau kaip 1 proc. BVP. Lietuvoje klinikinius tyrimus atlieka daugiau kaip 90 tarptautinių farmacijos ir biomedicinos inžinerijos kompanijų, o 80 proc. šalyje pagamintos produkcijos eksportuojama į daugiau nei 100 valstybių. Lietuvoje veikia gyvybės mokslų bendrovės „Moog“, „Sicor/Teva Group“, „Thermofisher“, „Holister“, „Intermedix“, „Intersurgical“.