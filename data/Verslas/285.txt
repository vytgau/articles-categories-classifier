Kainų komisija penktadienį suderino įmonės investicijas į projektą. Vyriausybė jį yra pripažinusi valstybei svarbiu ekonominiu projektu. „Iš šio centro po sinchronizacijos patys valdysime elektros sistemos dažnį. Tokiai atsakomybei užtikrinti reikalingas didesnis nei esamas sistemos valdymo centro fizinis ir kibernetinis saugumas“, – BNS atsiųstame komentare teigė „Litgrid“ atstovas spaudai Giedrius Karsokas. Anot jo, 12,3 mln. eurų (su PVM) vertės centras įsikurs Vilniaus Viršuliškių mikrorajone. Pernai vykusiame konkurse rangovai siūlė jį pastatyti už 13-16 mln. eurų (su PVM), tačiau dėl per didelių kainų jis buvo nutrauktas, vėliau įmonė paskelbė naują konkursą. Pasak G. Karsoko, praėjusią savaitę buvo atplėšti vokai su potencialių rangovų pasiūlymais, juos pateikė 7 įmonės ar jų konsorciumai. Pirmajame konkurse dalyvavo bendrovės „Irdaiva“, „Montuotojas“, „Imstata“ (siūlyta kaina – 12,9 mln. eurų su PVM), „Conresta“ (13,16 mln. eurų), Panevėžio statybos trestas (13,94 mln. eurų), Eikos statyba“, „Satela“ bei „Litana ir Ko“ (14,17 mln. eurų), „YIT Kausta“ (14,75 mln. eurų), „Mitnija“ ir „Vilmeta“ (15,29 mln. eurų), „Merko statyba“ ir „Merko Ehitus Eesti“ (15,67 mln. eurų). 2015 metų rugsėjį šį projektą Vyriausybė pripažino valstybei svarbiu ekonominiu projektu. Energetikos ministerijos teigimu, centras užtikrintų stabilesnį ir saugesnį šalies energetikos sistemos darbą ir perdavimo srautų valdymą. Kainų komisija pranešė, kad centro statyba elektros perdavimo kainą sumažins vidutiniškai 0,007 cento už kWh, arba 1 proc.