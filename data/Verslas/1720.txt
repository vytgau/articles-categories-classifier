Pirmąjį šių metų mėnesį didžiausias darbo užmokesčio vidurkis fiksuotas bendrovėje „Icopal“. Neatskaičius mokesčių jis siekė 12,9 tūkst. Eur. Kaip teigiama bendrovės interneto puslapyje, „Icopal“ grupė tiekia aukštos klasės produktus plokštiems ir šlaitiniams stogams ir siūlo platų paslaugų spektrą. Metų pradžioje antra pagal mokėtų atlyginimų dydį buvo „Oracle East Central Europe“. Jos darbuotojams mokėta vidutinė 11,3 tūkst. Eur alga. „Me investicija“ yra vienos iš didžiausių transporto įmonių grupės „Girteka“ valdymo įmonė. 35 darbuotojus turinčioje bendrovėje atlyginimų vidurkis sausį siekė 10,4 tūkst. Eur. Tuo metu daugiau kaip 500 darbuotojų turinčioje „Girteka Logistics“ atlyginimų vidurkis sausį buvo 2,3 tūkst. Eur. Toliau dešimtuke rikiuojasi bendrovė „Biomin“, tiekianti „naujoviškus ir tvarius sprendimus, naudojant sveikus ir saugius gyvūnų pašarus“. Metų pradžioje vidutinis darbo užmokestis joje buvo 9,8 tūkst. Eur. „NDX energija“ su 8,9 tūkst. Eur atlyginimų vidurkiu nedaug aplenkė „Google Lithuania“, kuri darbuotojams mokėjo vidutiniškai 8,6 tūkst. Eur ir kitą su „Vilniaus prekyba“ siejamą įmonę „Maxima grupė“, kuri mokėjo 8,5 tūkst. Eur vidutinį atlyginimą. Beje, didžiausias Lietuvos darbdavys „Maxima LT“, turintis daugiau kaip 15 tūkst. darbuotojų, sausio mėnesį mokėjo vidutinį 597 Eur atlyginimą (neatskaičius mokesčių). Kone kiekvieną mėnesį didžiausių algų dešimtuke figūruojanti „Energogrupė“ šių metų pradžioje fiksavo 7,8 tūkst. Eur algų vidurkį. Dešimtuko naujokė, technologijų tyrimo rinkos bendrovė „Gfk Retail and Technology Baltic“ – 7,5 tūkst. Eur. Bene didžiausiu netikėtumu didžiausių algų dešimtuke galima laikyti Lietuvos olimpinį fondą, kuris turi labdaros ir paramos fondo statusą. Fondo darbuotojai 2018 m. sausį vidutiniškai uždirbo 7,5 tūkst. Eur neatskaičius mokesčių. „Pateikti duomenys yra susiję su buvusio fondo vadovo atleidimu. Tad sausio mėnesį išmokėtų atlyginimų vidurkis fonde nuo įprastų mėnesių skiriasi net kelis kartus“, – DELFI atsiųstame komentare paaiškino Lietuvos tautinio olimpinio komiteto komunikacijos vadovė Ieva Kutkaitė. Įdomu ir tai, kad 4 darbuotojus turinčiam fondui, kaip rodo Rekvizitai.lt, priklauso 7 automobiliai. I. Kutkaitė paaiškino, kad fondas yra atsakingas už bendradarbiavimą su rėmėjais ir valdo „LTeam“ prekės ženklą. Esą pagal pasirašytą sutartį visi olimpinio judėjimo rėmėjų suteikti automobiliai yra naudojami tiek Lietuvos tautinio olimpinio komiteto, tiek fondo kasdieninėje veikloje, o sutarties šalis kaip ir kitais atvejais su rėmėjais yra būtent fondas.