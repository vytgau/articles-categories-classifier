Pagal dujų gavybos apimtis Rusijoje tik koncernui „Gazprom“ nusileidžianti bendrovė „Novatek“ pareiškė, jog Gydano pusiasalyje esantys gamtinių dujų telkiniai leidžia ten pastatyti dar vieną SGD gamybą, kuriuos metinis pajėgumas siektų 18 mln. tonų SGD. Projektą trim etapais tikimasi įgyvendinti iki 2023 metų. Dujų turtingame Jamalo pusiasalyje Rusijos šiaurėje statoma 16,5 mln. tonų SGD ir 1 mln. tonų dujų kondensato metinio pajėgumo gamykla, kurią sudarys etapais veikti pradėsiantys trys vienodo pajėgumo kompleksai. Pirmasis kompleksas turėtų pradėti veikti iki šių metų pabaigos, antrasis – ateinančių metų trečiąjį ketvirtį, o trečiasis – 2019-ųjų pirmąjį ketvirtį. „Novatek“ valdo 50,1 proc. projekto „Jamal SGD“ akcijų, o jos partneriai jame – po 20 proc. akcijų turinti Prancūzijos „Total“ ir Kinijos CNPC, 9,9 proc. – Kinijos fondas „Silk Road“. Rusijos prezidentas Vladimiras Putinas, anksčiau komentuodamas „Jamal SGD“ projekto svarbą, pabrėžė, jog jo šalis taps didžiausia pasaulyje SGD gamintoja.