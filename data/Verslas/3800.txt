Kaip BNS pranešė Valstybės sienos apsaugos tarnybos atstovas Giedrius Mišutis, apie 16 valandą Lietuvos pusėje pasienyje buvo susidariusi apie vieno kilometro automobilių eilė, tačiau mašinoms judant, prognozuojama, kad eilių greitai nebeliks. Avarijos kliūtys Lenkijos pusėje yra pašalintos. VSAT duomenimis, spūstys susiformavo dėl 5 valandą nakties kelyje „Via Baltica“ įvykusio eismo įvykio, kuriame susidūrė 2 automobiliai ir žuvo 1 žmogus. Į avariją pateko Latvijos piliečio vairuojamas „Volkswagen Passat“ automobilis, kuris lenkdamas kitą automobilį išvažiavo į priešpriešinę eismo juostą ir susidūrė su Lietuvoje registruotu vilkiku. Avarija įvyko iki sienos su Lietuva likus maždaug 4 km kelio. „Volkswagen Passat“ vairuotojas žuvo vietoje, o keleivio vietoje sėdėjusi moteris išvežta į ligoninę. Lenkijos pagalbos kelyje tarnybos duomenimis kelias abiejomis kryptimis bus uždarytas mažiausiai tris valandas. DELFI skaitytojai teigė, kad eilėje praleido 6 valandas, o automobilių eilė beveik nejuda.