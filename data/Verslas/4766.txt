Italų kompanija skelbia iš viso sulaukusi septynių pasiūlymų, tačiau detalių neatskleidė. „easyJet“ ir „Lufthansa“ pasiūlymai nuvils italus, kurie norėjo parduoti visą „Alitalia“, kad išvengtų masinių atleidimų. Tačiau „Lufthansa“ pabrėžė, kad domisi „tik dalimis“, o „easyJet“ sakė, kad nori pirkti tik „tam tikrus restruktūrizuotos „Alitalia“ aktyvus“, tačiau kokius nenurodė. Sunkiai besiverčianti „Alitalia“ penktadienį sulaukė geros žinios: valdžia pranešė paskolinsianti jai dar 300 mln. eurų pagal gelbėjimo paskolų paketą. Terminas, iki kurio buvo gali teikti paraiškas dėl „Alitalia“ įsigijimo, baigėsi pirmadienį, ir italų bendrovė teigia gavusi septynis vokus. Nepajėgusi konkuruoti su pigių skrydžių bendrovėmis „Alitalia“ gegužę paskelbė apie bankrotą po to, kai darbuotojai atsisakė pritarti planams mažinti atlyginimus ir atleisti dalį darbuotojų pagal dviejų milijardų eurų vertės įmonės gelbėjimo planą. Gegužę Roma pranešė suteiksianti nacionalinei aviakompanijai 600 mln. eurų paskolą, kad bendrovė galėtų dar pusmetį vykdyti skrydžius. Airijos pigių skrydžių bendrovė „Ryanair“ taip pat iš pradžių domėjosi „Alitalia“, tačiau prieš kelias savaites atsisakė planų ją įsigyti, nes pačiai kilo problemų dėl pilotų stygiaus.