Statistikos departamentas skelbia, kad paslaugos per metus pabrango 5,1 proc., o prekės - 2,9 proc. „Labiausiai metinį augimą lėmė alaus, kietojo kuro, restoranų, kavinių ir panašių įstaigų viešojo maitinimo paslaugų, pieno ir jo produktų, sūrio ir kiaušinių, vyno ir vyno produkcijos, spirituotų gėrimų kainų padidėjimas bei daržovių, farmacijos gaminių kainų sumažėjimas“, - teigiama pranešime. Alkoholis ir tabakas per metus pabrango 11,3 proc., būstas, vanduo, kitos komunalinės paslaugos - 5,6 proc., poilsis ir kultūra - 4,1 proc., viešbučiai ir restoranai - 7,4 proc. Tuo metu ryšių paslaugos atpigo 2 proc. Valstybės ir savivaldybių institucijų administruojamos kainos padidėjo 1,1 proc., o rinkos kainos - 3,8 proc. Vidutinė metinė infliacija siekė 3,9 proc. Per mėnesį, vasarį palyginti su sausiu, vartojimo prekių ir paslaugų kainos sumažėjo 0,2 proc. Per šį laikotarpį vartojimo prekių kainos sumažėjo 0,4 proc., o paslaugų kainos padidėjo 0,3 proc. Valstybės ir savivaldybių institucijų administruojamos vartojimo prekių ir paslaugų kainos beveik nepasikeitė, rinkos kainos sumažėjo 0,2 proc. Dėl sezoninių nuolaidų taikymo atpigo drabužiai ir avalynė - 1,3 proc. Aprangos gaminių ir aprangos reikmenų kainos sumažėjo 5,3 proc., avalynės - 4,5 proc. Iš daržovių per mėnesį labiausiai pigo gūžinės salotos (17,5 proc.), pomidorai (16,1 proc.), žiediniai kopūstai (8,1 proc.). Tačiau mandarinai brango 12,9 proc., ilgavaisiai agurkai - 10,6 proc., bananai - 9,8 proc.