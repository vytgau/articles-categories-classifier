Sportininkų g. 21 namo įgaliotiniu prisistatęs Antanas „Vakarų ekspresui“ pasakojo, kad gyventojams susirūpinimą sukėlė gerokai išaugusios sumos. Pašnekovas tikino, kad už apie 50 kv. m ploto buto šildymą spalio mėnesį sulaukė maždaug 8 eurų sąskaitos, o už lapkritį jau buvo priskaičiuota apie 53 eurus. „Mėnuo buvo šiltas, tai iš kur tokios sumos atsiranda? Kodėl apskritai yra tokios didelės kainos?“ – stebėjosi Antanas. „Klaipėdos energijos“ interneto svetainėje galima pasižiūrėti, kiek kuris namas suvartoja šilumos energijos. Čia galima matyti, kad, palyginti su užpernai, Sportininkų g. 21 name, statytame 1960 m., matomas didesnis energijos suvartojimas. 2016 m. lapkritį priskaičiuota beveik 31,1 tūkst. kilovatvalandžių, o 2017 m. lapkritį – beveik 36,3 tūkst. kilovatvalandžių. Namo šildymo sistemą prižiūrinčios bendrovės „Lamberta“ vadovas Jonas Kondratas teigė, kad jokių gedimų ar kitų incidentų, dėl kurių name būtų sunaudota daugiau šilumos energijos, nebuvo. Esą viską galima paaiškinti logiškai. Pirmiausia – namas yra nerenovuotas, o laikui einant keičiasi ir šilumos kainos. Taip pat, pasak J. Kondrato, įtakos sąskaitos dydžiui gali turėti ir tai, kurią mėnesio dieną nurašomi skaitiklių duomenys – esą ir per keletą dienų sąskaita gali žymiai pasikeisti, jeigu tomis dienomis būna labai šalta, o duomenys nurašomi joms praėjus. „Stebuklų nebūna. Palyginus 2016 ir 2017 metus yra šilumos kainos skirtumas į didžiąją pusę. Pagal šių metų ir pernai metų dienolaipsnius spalio, lapkričio ir gruodžio mėnesiais šilumos suvartojimas tame name nesikeitė. Yra nustatyta skaičiavimo metodika, skaičiuojame pagal Energetikos inspekcijos metodiką. Mes dirbame tvarkingai“, – aiškino J. Kondratas. Jo teigimu, spalio mėnesį šilumos tiekėjai padarė techninę klaidą. „Namui per tą klaidą „išstatė“ 7–8 megavatvalandėmis mažiau šilumos. Kad tą klaidą kompensuotų, dabar kitais mėnesiais prideda, ko tada žmonės nesumokėjo. Kadangi mūsų darbuotojai su „Klaipėdos energijos“ darbuotojais kartu eina ir kartu nurašo skaitiklių duomenis, pagal mus yra šitaip“, – tikino „Lambertos“ direktorius. Kaip skaičiuoja Šilumos kaina perskaičiuojama kas mėnesį, įvertinant praėjusio mėnesio kuro kainas ir iš nepriklausomų gamintojų nupirktos energijos kainą. Valstybinės kainų ir energetikos kontrolės komisijos duomenimis, 2016 m. lapkritį šilumos kaina Klaipėdoje buvo 4,82 ct/kWh, 2017 m. lapkritį – 5,62 ct/kWh.