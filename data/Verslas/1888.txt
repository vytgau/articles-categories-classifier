Vasarį žaliavinė Brent rūšies nafta biržoje atpigo 6,2 proc., o jos kaina buvo lygi tai, kuri fiksuota prieš metus - 2017 vasario mėnesį. Didmeninė dyzelino kaina, vienkartiniams sandoriams bendrovėje „Orlean Lietuva“, palyginus su sausio mėnesiu pigo -3,2 proc., o didmeninė benzino kaina faktiškai liko nepasikeitusi (-0,2 proc.), rašoma Pricer.lt pranešime spaudai, kuriame pateikiamas degalų kainų tyrimas. Pricer.lt kainų tyrimas atskleidė, kad didmeninės dyzelino kainos pokytis (-3,2 proc.), kol kas didelės įtakos dyzelino kainai degalinėse nepadarė. Dyzelinas brango Per mėnesį dyzelinas ir toliau brango daugelyje degalinių. Brangimo lyderis – degalinė „Algauda“, čia kaina kilo 1,84 proc. Stipriausiai atpigo degalinėje „Neste“ – 0,71 proc., kuri pradėjo kainų mažinimo kompaniją ir sumažino ne tik dyzelino, bet ir benzino kainą. Vasario 8 dieną, tarp tyrime dalyvaujančių degalinių, pigiausiai dyzelino buvo galima nusipirkti Kaune „Jozitoje“ (0,99 euro), Vilniuje – „Skule“ (1,07 euro). Brangiausiai dyzelinu prekiavo degalinės „Circle K“ (buvęs „Statoil“) ir „Viada“ (buvęs „Lukoil“), čia 1 litras dyzelino kainavo 1,166 ir 1,157 euro atitinkamai, per mėnesį kaina pakilo 2 centais. Palyginant kainas užfiksuota, kad jos stipriai skiriasi ir to pačio pavadinimo degalinėje, tame pačiame mieste. Patariama, kad vairuotojai turėtų būti ypač atidūs ir stebėti kokios yra realios kainos, jų pasirinktoje degalinėje, o ne koks yra bendras degalinių tinklo kainų įvaizdis. Tyrimo metu užfiksuota, kad degalinėje „Circle K“ Geležinio Vilko gatvėje dyzelinas kainavo 1,138 euro, o to pačio pavadinimo degalinėje Goštauto gatvėje jau 1,166 euro. Benzinas pinga Kitokia situacija rinkoje su pigiausio benzino kainomis. Per mėnesį labiausiai benzinas atpigo degalinėje „Neste“ (-4,96 %). Tyrimo metu pigiausiai A95 oktaninio skaičiaus benzinas kainavo degalinėje „Jozita“ – 1,09 euro, vilniečiai pigiausią benziną perka 5 centais brangiau, už 1,14 euro degalinėje „Skulas“. Brangiasiai tyrimo metu benzinas kainavo degalinėje „Circle K“ – 1,236. Situacija nesikeičia, kaip ir anksčiau kauniečiai už degalus gali mokėti pigiau nei vilniečiai. Pricer.lt vasario mėnesio pigiausių degalų reitinge lyderiu išliko Kauno degalinė „Jozita“, kurioje, tiek benzino, tiek dyzelino, tiek suskystintų automobilinių dujų kainos - užfiksuotos mažiausios. Vilniuje, kaip ir sausį, mažiausios kainos degalinėje „Skulas“. Degalai brangiausi - degalinėje “Circle K“. Kainų palyginimo portalas www.pricer.lt degalų kainas užfiksavo 2018 metų vasario 8 dieną Vilniaus ir Kauno degalinėse. Pigiausių degalų kainų tyrimo metu buvo užfiksuotos visų degalų rūšių kainos, kuriomis prekiauja degalinių operatoriai. Išanalizavus duomenis sudarytas degalinių kainų reitingas, kiekvienai atskirai degalų rūšiai. Sudarant reitingą vertintos tik bazinės degalų pozicijų kainos: benzino A95, dyzelino ir suskystintų dujų kainos. Tyrime nevertinti degalų priedai, jų įtaka kainai, degalinių lojalumo programos, bei nuolaidos su degalinės kliento kortele. Vasario mėnesio reitinge dalyvavo Vilniuje, Ukmergės-Geležinio Vilko gatvėse, bei šalia šios miesto arterijos, esančios degalinės: „Circle K“, „Lukoil“, „Orlen“, „Neste“, „Stateta“, „Ecoil“, „Skulas“, „Algauta“ ir Kaune esantčios degalinės „Circle K“, „Neste“, „Skulas“ ir „Jozita“.