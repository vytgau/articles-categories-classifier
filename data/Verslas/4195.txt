„Pastaruoju metu vis dažniau pastebime didelių įmonių poreikį atnaujinti automobilių parkus trijose Baltijos šalyse. Tai suteikia galimybę įmonėms efektyviau derėtis su automobilių pardavėjais ir užsitikrinti geriausias finansavimo sąlygas. SEB bankai Baltijos šalyse dalijasi patirtimi ir įžvalgomis, todėl „Carlsberg“ lūkestis skelbti konkursą keliose šalyse suteikė galimybę parodyti mūsų bankų bendradarbiavimo privalumus. Matome, kad naujų automobilių rinka Lietuvoje šiais metais padidėjo daugiau negu 20 proc., o tai rodo, kad Lietuvos automobilių parkas vis greičiau atsinaujina ir tampa saugesnis bei ekologiškesnis“, - sako SEB banko valdybos narys, Verslo bankininkystės tarnybos direktorius Vilius Juzikis. „Carlsberg Group“ Baltijos šalyse lizingu planuoja įsigyti 257 automobilius: 123 Lietuvoje, 67 Latvijoje ir 67 Estijoje. „Nuolat atnaujiname automobilių parką naudodamiesi pažangiausiais technologiniais ir gamtos apsaugos sprendimais. Tačiau ši investicija yra išskirtinė - į visus naujai perkamus automobilius bus įmontuota vairuotojo blaivumą tikrinanti įranga. Mūsų žiniomis, Lietuvoje tai darome pirmieji, nes savo pavyzdžiu norime paskatinti ir kitas įmones sparčiau diegti naujausias technologijas, užtikrinančias saugumą keliuose. „Carlsberg Group“ įsipareigojo per penkerius metus šia įranga aprūpinti visus koncerno automobilius, tad džiaugiuosi, kad Lietuvoje ir kitose Baltijos šalyse pirmaujame diegdami šį sprendimą“, - sako „Carlsberg“ įmonių Baltijos šalyse vadovas Rolandas Viršilas. SEB bankai Baltijos šalyse pasirašys „Carlsberg“ grupės tiekėjų ir licencijos turėtojų veiklos kodeksą, taip įtvirtindami ir pabrėždami socialinės atsakomybės bei aukštų veiklos standartų svarbą abiem sandorio šalims. SEB banko ekspertų nuomone, tai vienas svarbesnių šių metų lengvųjų automobilių parkų atnaujinimo sandorių, kuris išskiria tuo, kad vienu pirkimu patenkinami visose trijose Baltijos šalyse veikiančių bendrovių poreikiai. Visose trijose šalyse automobiliai bus įsigyti iš bendrovės „Inchcape Motors“. Sudarant sandorį dalyvavo SEB bankai Lietuvoje, Latvijoje ir Estijoje, UAB „Švyturys-Utenos alus“, AS „Aldaris“ (Latvija) ir AS „Saku Olletehase“ (Estija).