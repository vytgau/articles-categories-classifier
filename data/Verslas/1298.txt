Fotografė iš Ukrainos Natalija Kuznecova, kuri puikiai išmano, kaip fotografuoti naminius gyvūnus, ėmėsi naujo verslo ir vakariniame šalies Lvovo mieste atidarė pirmąją fotostudiją naminiams gyvūnams. Studija „Art Pet“ veikia vos pusmetį, tačiau klientų nestokoja – Natalija džiaugiasi, kad kiekvieną mėnesį sulaukia mažiausiai 30 užsakymų. Karinio konflikto, per ketverius metus pražudžiusio daugiau nei 10 tūkst. žmonių, iš savo namų separatistų kontroliuojamame Donecke išginta fotografė už naują gyvenimą dėkinga... lietuviams: būtent Lietuvos ambasada verslo pradžiai namų netekusiai moteriai skyrė pirmuosius tūkstantį eurų. Natalija pripažįsta: naminiai gyvūnai tikrai ne patys sukalbamiausi modeliai, su kuriais jai teko dirbti. Neretai prireikia laiko, kol randa būdą įamžinti blykstės ir prietemos besibaidančius augintinius. Geriausia fotografės asistentė ir didžiausia pagalbininkė – trylikametė dukra Valentina, kuri, anot mamos, tikra naminių gyvūnų dėmesio atkreipimo profesionalė. Ji ne tik puikiai nujaučia, kada ir kam tinka koks žaislas, bet ir profesionaliai imituoja lojimą.