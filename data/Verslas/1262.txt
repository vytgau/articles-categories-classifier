Pasak V. Sutkaus, jis kategoriškai pasisako prieš bet kokių iniciatyvų, galinčių susilpninti ES ir Lietuvos energetinį saugumą, palaikymą ir ragina kuo greičiau priimti direktyvos pataisas, kurios, jo teigimu, yra svarbios visai ES ir Lietuvai. „Pastaraisiais metais mes, kaip šalis, daug investavome į tai, kad neliktume energetine sala, tad visos šalies interesas yra užsitikrinti, kad energetinių įtakų zona negali būti verčiama ir pati Europa“, - pranešime spaudai cituojamas V. Sutkus. Anot jo, Lietuvos verslas pats turėtų garsiai išreikšti vienareikšmišką savo nuomonę apie tai, kad energetinė nepriklausomybė yra neginčijamas prioritetas. „Ribotos, nuo monopolinių tiekėjų priklausomos rinkos sąlygomis gyvenome daug metų. Dabar Lietuvos verslas yra konkurencingas užsienio rinkose, tačiau jis toks nebūtų, jei priklausytų nuo rusiškų monopolijų“, - teigia Lietuvos verslo konfederacijos prezidentas. ELTA primena, kad kovo 11 d. į iškilmingą Lietuvos Nepriklausomybės atkūrimo dienos minėjimą Seime atvykę Latvijos ir Lenkijos parlamentų vadovai kartu su Seimo Pirmininku Viktoru Pranckiečiu pasirašė kreipimąsi į Europos valstybių parlamentų vadovus, atkreipdami Europos šalių dėmesį į Europos Energetinės sąjungos pagrindinius principus ir politinį dujotiekio „Nord Stream 2“ kontekstą. Dokumente reiškiamas susirūpinimas dėl Rusijos nuolatinių pastangų politiniais tikslais pasinaudoti energetikos interesais ir taip pakenkti Europos ir euroatlantinei vienybei. „Nors formaliai „Nord Stream 2“ yra pristatomas kaip komercinis projektas, jis iš tiesų yra Rusijos valstybinės politikos instrumentas. Projektu „Nord Stream 2“ nesiekiama diversifikuoti dujų tiekimo šaltinius. Projekto tikslas - pagilinti ES, ypač Vidurio ir Rytų Europos šalių, energetinę priklausomybę nuo Rusijos ir taip išlaikyti jų pažeidžiamumą“, - sakoma pasirašytame dokumente. Sausio pabaigoje Jungtinės Amerikos Valstijos taip pat išreiškė poziciją, kad nepritaria Rusijos ir Vokietijos dujotiekio projektui „Nord Stream 2“.