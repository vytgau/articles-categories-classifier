Europos Sąjungos (ES) statistikos agentūros „Eurostat“ duomenimis, atsižvelgus į sezoninius svyravimus, euro zonoje nedarbo lygis šių metų rugsėjį siekė 8,9 proc. - mažesnis, palyginti su šių metų rugpjūčiu (9 proc.), ir mažesnis, palyginti su 2016 metų rugsėju (9,9 proc.). Šis rodiklis yra žemiausias euro zonoje užregistruotas rodiklis nuo 2009 m. sausio. Visoje ES nedarbo lygis 2017 m. rugsėjį siekė 7,5 proc. - stabilus, palyginti su šių metų rugpjūčiu, ir mažesnis nei 2016 m. rugsėjį (8,4 proc.). Rodiklis išlieka žemiausiu ES užregistruotu rodikliu nuo 2008 m. lapkričio. „Eurostat“ apskaičiavo, kad visoje ES 2017 metų rugsėjį nedirbo 18,446 mln. žmonių, iš jų 14,513 mln. - euro zonoje. Palyginti su 2017 metų rugpjūčiu, nedirbančių asmenų skaičius ES valstybėse narėse sumažėjo 116 tūkst., o euro zonoje šis rodiklis nusmuko 96 tūkst. Palyginti su 2016 m. rugsėju, nedirbančių asmenų visame regione sumažėjo 2,076 mln., o euro zonoje - 1,463 mln. Valstybių narių duomenimis, mažiausias nedarbo lygis 2017 m. rugsėjį buvo užregistruotas Čekijoje (2,7 proc.), Vokietijoje (3,6 proc.) ir Maltoje (4,1 proc.), o didžiausias - Graikijoje (21 proc. 2017 m. liepą) ir Ispanijoje (16,7 proc.). Labiausiai nedarbo lygis sumažėjo Kipre (nuo 13 iki 10,3 proc.), Ispanijoje (nuo 19,1 iki 16,7 proc.) ir Graikijoje (nuo 23,4 iki 21 proc. 2016 m. liepos-2017 m. liepos mėn. laikotarpiu). 2017 m. rugsėjį nedarbo lygis Jungtinėse Valstijose siekė 4,2 proc., t. y. buvo mažesnis, palyginti su 2017 m. rugpjūčiu (4,4 proc.) ir palyginti su 2016 m. rugsėju (4,9 proc.). Šių metų rugsėjį ES nedirbo 3,735 mln. jaunesnių nei 25 metų asmenų (16,6 proc.), iš jų euro zonoje - 2,656 mln. jaunuolių (18,3 proc.). Palyginti su 2016 m. rugsėju, nedirbančių jaunesnių nei 25 metų asmenų skaičius ES valstybėse narėse sumažėjo 396 tūkst., o euro zonoje - 299 tūkst. 2016 m. rugsėjį jaunimo nedarbas ES valstybėse narėse sudarė 18,3 proc., o euro zonoje sudarė 20,4 proc. Lietuvoje šių metų rugsėjį jaunimo nedarbas sudarė 15,3 proc. Mažiausias jaunimo nedarbo lygis 2017 metų rugsėjį buvo užfiksuotas Vokietijoje (6,4 proc.), o didžiausias - Graikijoje (42,8 proc. 2017 metų liepą), Ispanijoje (37,2 proc.) ir Italijoje (35,7 proc.).