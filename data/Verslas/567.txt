„Praktika rodo, kad visko būna“, - Eltai sakė A. Baublytė. Pasak profsąjungos atstovės, Privalomojo sveikatos draudimo fondo (PSDF) taryba jau patvirtino konkrečiai šiam tikslui skirtą sumą ir numatė, kaip kiekvieną įstaigą pasieks atlyginimams skirti pinigai. Kaip pabrėžė A. Baublytė, nebus taip, kad nuo gegužės penktadaliu padidės kiekvieno specialisto, teikiančio asmens sveikatos priežiūros paslaugas, atlyginimas. „Didėjimą pajus visi darbuotojai, teikiantys asmens sveikatos priežiūros paslaugas - per 40 tūkst. žmonių. Bet, kaip parodė mūsų daryti modeliavimai, kai kuriems atlyginimai kils 5 proc., o kitiems - gal ir 25 proc.“, - sakė ji. Profsąjungos vadovė pabrėžė, kad kolegos turi būti budrūs, drauge su Darbo tarybomis stebėti, kaip bus panaudojamos darbuotojų atlyginimams skirtos lėšos. „Mes taip pat inicijuosime, kad SAM darbo užmokesčio monitoringo grupė būtų akylesnė, kad būtų viešinama, kaip panaudojamos lėšos, skirtos darbuotojų, teikiančių asmens sveikatos priežiūros paslaugas, algoms“, - sakė A. Baublytė. Pasak profsąjungos vadovės, yra buvę, kad darbo užmokesčiui didinti skirtas lėšas sveikatos priežiūros įstaigų vadovai panaudojo kitiems reikalams. Trečiadienį vykusiame trečiajame profesinių sąjungų ir Vyriausybės derybų grupės darbo etape buvo siekiama susitarti dėl darbo užmokesčio apmokėjimo tvarkos Lietuvos nacionalinės sveikatos sistemos įstaigose. Kaip po susitikimo Eltai sakė A. Baublytė, sutarta reglamentuoti sveikatos priežiūros teikiančių įstaigų darbuotojų apmokėjimo tvarką nuo gegužės 1 dienos kartu su darbo užmokesčio didėjimu. „Dar ne iki galo sutarėme dėl pirminės sveikatos priežiūros specialistų, nes situacija miestuose labai nevienoda. Pavyzdžiui, Vilniuje labai trūksta šeimos gydytojų, o Kaune beveik yra jų perteklius, tad sutarėme paklausti šeimos gydytojų profesinės sąjungos nuomonės ir veikiančių šeimos gydytojų draugijų organizacijų nuomonės, koks turėtų būti darbo apmokėjimo principas pagal tai, kiek šeimos gydytojai turi prisirašiusių pacientų. Sulauksime jų atsakymo ir tada, tikėtina, bus paskutinis susitikimas šiuo klausimu“, - mano A. Baublytė. Kaip Eltai sakė Lietuvos sveikatos apsaugos darbuotojų profesinės sąjungos pirmininkė, medikų profsąjungos dešimtmečiais siekė, kad pagrindinis darbo užmokestis - vadinamosios atlyginimo grindys - būtų garantuojamos kiekvienai sveikatos priežiūros specialistų kategorijai. „Jeigu aš esu gydytojas, turėčiau būti tikras, kad iš pradžių gausiu būtent tokią pagrindinę atlyginimo dalį, o visa kita - kintamoji dalis: priedai, priemokos, vienkartinės išmokos, priklausomai nuo darbo sudėtingumo, kompetencijos“, - sakė ji. Kaip atkreipė dėmesį A. Baublytė, didžiojoje dalyje Europos šalių egzistuoja vadinamosios atlyginimų „grindys“ sveikatos priežiūros specialistams, bebaigiantys studijas aiškiai žino, į kokį atlygį galėtų orientuotis. „Pas mus specialistai - slaugytojai, akušeriai, technologai ar gydytojai - skirtingose įstaigose uždirba labai nevienodai. Pavyzdžiui, už tą patį darbą slaugytoja gali gauti 500 eurų, bet gali ir 800 eurų“, - pateikė pavyzdį derybinės grupės narė. Pasak A. Baublytės, trečiadienį Vyriausybės atstovai ir profsąjungos renkasi pabaigti darbo, kurį pradėjo prieš metus. Parengtame darbo užmokesčio apmokėjimo tvarkos projekte bus įtvirtintas darbo užmokestis su pastoviąja ir kintamąja dalimis. Medikų profesinių sąjungų ir Vyriausybės susitarime minimas siekis, kad iki 2020 metų antrojo pusmečio gydytojų vidutinis darbo užmokestis būtų ne mažesnis kaip 3, slaugytojų - ne mažesnis kaip 1,5 šalies vidutinio darbo užmokesčio (VDU), pasak A. Baublytės, siejamas tik su pagrindiniu sveikatos sistemos darbuotojų atlyginimu be priedų. Kaip ir planuota, nuo 2018 metų gegužės 1 dienos 20 proc. didės specialistų, teikiančių asmens sveikatos priežiūros paslaugas, darbo užmokesčio fondas. ELTA primena, kad Vyriausybė 2017 metų gruodžio 13 dieną įsipareigojo nuo 2018 metų gegužės 1 dienos 20 proc. didinti Lietuvos nacionalinės sveikatos sistemos asmens sveikatos priežiūros specialistų, teikiančių asmens sveikatos priežiūros paslaugas, darbo užmokesčio fondą, prioritetą teikiant mažiausiai uždirbantiems specialistams. PSDF taryba pirmadienį patvirtino, kad susitarimui įgyvendinti šiais metais bus papildomai skirta 99,5 mln. eurų, taip pat dar skiriama 4,6 mln. eurų papildomai pirminei sveikatos priežiūrai, kaip prioritetinei sveikatos sistemos sričiai. Įsipareigojimams vykdyti šių metų 8 mėnesiams skiriama iš viso 104,1 mln. eurų, kitų metų PSDF biudžete šiam įsipareigojimui vykdyti reikės 156,2 mln. eurų. Kaip skelbė ELTA, profesinės sąjungos derybas dėl Sveikatos sektoriaus šakos kolektyvinės sutarties pradėjo 2015 metais.