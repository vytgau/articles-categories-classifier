Suomių skrydžių bendrovė „Finnair“ spalį Lietuvos oro erdvėje atliko 2097 skrydžius – daugiausia iš visų aviakompanijų (5,48 proc. daugiau nei pernai tuo pat metu). Šis skaičius apima visus virš Lietuvos teritorijos bendrovės lėktuvų atliktus tranzitinius skrydžius ir šių avialinijų orlaivių kilimą ir tūpimą Lietuvos oro uostuose, rašoma „Oro navigacijos" pranešime spaudai. Antroje vietoje pagal šį rodiklį yra Latvijos avialinijos „Air Baltic“, kurios lėktuvai per minėtą laikotarpį atliko 2043 skrydžius (19,54 proc. daugiau nei pernai tuo pat metu). Trečioje – Rusijos oro bendrovė „Aeroflot“ (1782 skrydžiai, 23,07 proc. daugiau nei pernai). Ketvirtą ir penktą vietas dalinasi Vokietijos avialinijos „Lufthansa“ ir Airijos pigių skrydžių bendrovė „Ryanair“ – atitinkamai 1600 ir 1147 skrydžiai (3,36 proc. ir 8,93 proc. daugiau nei pernai tuo pat metu). Rusijos avialinijų „Rosija“ lėktuvai spalį Lietuvoje atliko 1034 skrydžius (41,26 proc. daugiau nei pernai), Lenkijos avialinijų LOT orlaiviai – 1014 skrydžių (123,35 proc. daugiau nei pernai). Kitų oro bendrovių lėktuvai Lietuvos oro erdve pasinaudojo mažiau nei po 1000 kartų. Daugiau nei ketvirtadalį (75,24 proc.) visų įvykdytų skrydžių spalį sudarė tranzitiniai skrydžiai – 16 945 kartus VĮ „Oro navigacija“ skrydžių vadovai aptarnavo virš Lietuvos praskrendančius orlaivius. Vilniaus, Kauno, Palangos ir Šiaulių oro uostuose per šį laikotarpį įmonės specialistai 5576 kartus aptarnavo kilusius ar besileidusius orlaivius. Daugiausia kartų spalį lėktuvai kilo ir leidosi Vilniaus oro uoste – 4127 kartus. Lyginant su pernai tuo pat metu, skrydžių vadovai jame aptarnavo 8,52 proc. daugiau skrydžių. Kauno oro uoste specialistai aptarnavo 801 skrydį – 17,45 proc. daugiau nei 2016-aisiais. Šiaulių oro uoste skrydžių vadovai aptarnavo 404 skrydžius (35,15 proc. mažiau nei pernai), Palangoje – 342 skrydžius (7,82 proc. mažiau). Per dešimt šių metų mėnesių Lietuvoje oro erdvėje skrydžių vadovai aptarnavo 206 tūkst. 466 skrydžius. Daugiau nei ketvirtadalį jų (76 proc.) sudaro tranzitiniai skrydžiai. Lietuvos oro uostuose skrydžių vadovai per 2017 m. sausį-spalį 49 576 kartus aptarnavo kilusius ar besileidusius orlaivius.