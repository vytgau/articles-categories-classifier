Seimas taip pat įtvirtino „Sodros“ įmokų „atostogas“ – individualių įmonių savininkai, mažųjų bendrijų, ūkinių bendrijų nariai, ūkininkai bei jų partneriai ir dirbantieji individualiai vienerius metus nuo veiklos pradžios galės nemokėti socialinio draudimo įmokų. Seimas antradienį priėmė tokias Valstybinio socialinio draudimo įstatymo pataisas, be kita ko, suvienodinančias „Sodros“ įmokas visoms savarankiškai dirbančiųjų kategorijoms. Seimas taip pat dukart padidino žemdirbių mokamų „Sodros“ įmokų „lubas“, tačiau leido jas skaičiuoti ne nuo visų, o nuo 50 proc. apmokestinamųjų pajamų. Tokia tvarka būtų taikoma ūkininkams, kurie deklaruoja pajamas, o kiti įmokas ir toliau mokės nuo minimalios algos – 400 eurų (nuo sausio 1-osios). Kitais metais ūkininkų ir jų partnerių įmokų „lubos“ neturėtų viršyti 14 vidutinių šalies darbo užmokesčių (VDU) – 11 321 eurų per metus arba 943,4 euro per mėnesį. Šiemet šios „lubos“ siekė 7 VDU – 5 660 eurų per metus arba 471,6 euro per mėnesį. 2019 metais „lubos“ vėl kiltų dvigubai – iki 28 VDU, arba 22 643 eurų per metus. Nuo 2019 metų ūkininkai būtų prilyginami savarankiškai dirbanties asmenims ir jiems būtų taikoma vienoda įmokų sistema. „Sodros“ biudžete numatyta, kad 2018 metais VDU, taikomas apdraustųjų asmenų įmokoms skaičiuoti, sieks 808,7 euro. „Lubų“ pakėlimas reiškia, kad įmokas mokės daugiau ūkininkų, tačiau jų skaičiavimas tik nuo pusės apmokestinamųjų pajamų leis mokėti mažesnes įmokas. Dėl to, Vyriausybės skaičiavimu, į biudžetą neįplauks apie 2 mln. eurų. Nuo pusės apmokestinamųjų pajamų įmokas mokės ir individualių įmonių savininkai, mažųjų ar ūkinių bendrijų nariai. Seimas nustatė, kad darbdaviai būtų įpareigoti ne visu etatu dirbančiųjų įmokas mokėti nuo ne mažiau kaip MMA. Išimtis bus taikoma tik trimis atvejais – jeigu darbuotojas būtų apdraustas pas kitą darbdavį, gautų senatvės ar netekto darbingumo pensiją arba būtų jaunesnis nei 24 metų. Dabar mokesčiai mokami nuo išmokamo atlyginimo. Darbdaviai už darbuotojus, dirbančius pagal darbo sutartį visą darbo dieną arba ne visu etatu, moka „Sodros“, ligos, motinystės, sveikatos, nedarbo ir nelaimingų atsitikimų socialinio draudimo įmokas.