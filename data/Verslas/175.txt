Renginyje, kuriame dalyvauja per 200 abiejų šalių verslo atstovų, daugiausia dėmesio skiriama technologijoms, skatinančioms augimą ir pažangą. Prezidentės teigimu, Norvegijos verslas vienas pirmųjų įžengė į atgimusią Lietuvą - su gerokai didesne misija, nei tik gauti pelną. Jis atėjo pasidalyti savo patirtimi, vertybėmis ir verslo etika. Šiandien Lietuva ir Norvegija yra lygiavertės partnerės, kurias sieja brandūs verslo ryšiai, pasitikėjimas ir bendra atviros, inovatyvios, dinamiškos ateities ekonomikos vizija. Jau kone tris dešimtmečius Norvegijos verslas noriai renkasi Lietuvą. Daugiau nei 250 Norvegijos kapitalo įmonių yra investavusios Lietuvoje. Tarp jų - elektronikos gamybos paslaugų korporacija „Kitron“, draudimo bendrovė „Gjensidige“, IT kompanija „Visma“. Norvegijos verslas sėkmingai dirba ne tik didžiuosiuose miestuose, bet ir regionuose - Panevėžyje, Tauragėje, Ukmergėje, Alytuje, Utenoje veikia įvairios norvegiškos gamybos įmonės. Lietuva yra didžiausia Norvegijos eksporto partnerė Baltijos šalyse, o dvišalė prekyba per pastaruosius 5 metus išaugo daugiau nei dvigubai ir siekia 1,2 mlrd. eurų. Norvegijos verslas taip pat yra pagrindinis Lietuvos partneris plėtojant Suskystintųjų gamtinių dujų terminalo veiklą. Pasak Lietuvos vadovės, tai tvirtas pagrindas toliau stiprinti bendradarbiavimą, ypač inovacijų ir technologijų kryptimi. Šiose srityse jau yra sėkmingo bendradarbiavimo pavyzdžių. Lietuvos „Invalda technologies“ ir Norvegijos įmonių grupė NRD kartu plėtoja kibernetinio saugumo užtikrinimo technologijas, kurios eksportuojamos net į Afrikos ir Pietų Azijos valstybes. Pastaruoju metu Norvegija ypatingą dėmesį skiria biotechnologijų, nanotechnologijų ir aplinką tausojančių žaliųjų technologijų plėtojimui. Daug potencialo turi ir bendradarbiavimas energetikos, gynybos, finansinių technologijų srityse. Lietuvą ir Norvegiją taip pat sieja augantis dėmesys darniam, socialiai atsakingam verslui. Todėl verslo forume pristatytas bendras abiejų šalių projektas - elektrinis, gamtą tausojantis velomobilis. Norvegijoje sukurtas ir Lietuvoje patobulintas bei surinktas produktas - dar vienas sėkmingo ir inovatyvaus bendradarbiavimo pavyzdys. Tarp verslo forumo dalyvių - ir su Norvegijos karališkąja pora atvykusi gausi Norvegijos verslo delegacija. Tai kompanijų „Konsberg“, „Kitron“, „Reitan Group“, kitų įmonių atstovai, dirbantys gynybos pramonės, inžinerijos ir kituose sektoriuose.