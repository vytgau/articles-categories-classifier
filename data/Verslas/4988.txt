M. Vestager susitiks su prezidente Dalia Grybauskaite, premjeru Sauliumi Skverneliu, energetikos ministru Žygimantu Vaičiūnu, susisiekimo ministru Roku Masiuliu, Seimo nariais. Ji taip pat dalyvaus Konkurencijos tarybos organizuojamoje 14-toje Baltijos valstybių konkurencijos konferencijoje. Danijos politikė M. Vestager praėjusią savaitę paskelbė, kad „Lietuvos geležinkeliai“ neteisėtai apribojo konkurenciją, 2008 metais išardę bėgius iš Mažeikių į Rengę Latvijoje. Lietuva taip pat įpareigota ištaisyti pažeidimą - atstatyti bėgius arba imtis kitų priemonių konkurencijai atkurti. Bandys naikinti baudą? Anksčiau Europos Komisijos pareigūnai yra raginę atskirti „Lietuvos geležinkelių“ veiklas, tikindami, kad tai užtikrins konkurenciją. Prezidentė Dalia Grybauskaitė pernai gegužę ragino Vyriausybę neatidėliojant priimti sprendimus dėl esminių pertvarkymų valstybinėje įmonėje „Lietuvos geležinkeliai“, teigdama, kad tai galėtų padėti išvengti baudos. Po Europos Komisijos sprendimo prezidentė nuo platesnių komentarų susilaiko. „Įmonė turi dirbti efektyviai, bet dėl konkretaus pertvarkymo būdo privalo apsispręsti vyriausybė, valdanti 100 proc. įmonės akcijų“, - BNS informavo prezidentės Dalios Grybauskaitės spaudos tarnyba. Premjeras Saulius Skvernelis užsimena, kad bus ieškoma būdų baudą sumažinti arba panaikinti, tačiau kol kas nekomentuoja, ar bus pateiktas skundas Europos Sąjungos (ES) teismui. „Šiuo metu Europos Komisijos sprendimas vertinamas. Jei matysime teisinius pagrindus, sieksime, kad baudos dydis būtų mažesnis arba ji būtų panaikinta. Tuo pat metu norisi pabrėžti, kad valstybės narės privalo gerbti ES teisę ir jos laikytis. Lietuva čia nėra jokia išimtis”, - BNS perduotame komentare teigė S. Skvernelis. Aptars ir „Gazprom“ bylą Europos Komisija nustatė, kad dėl bėgių išardymo žalą patyrė Lenkijos bendrovė „Orlen“, valdanti naftos perdirbimo gamyklą Mažeikiuose ir Būtingės terminalą, nes jai tenka krovinius į Latviją vežti gerokai ilgesniu maršrutu. Lietuvos pareigūnai pažeidimo nepripažįsta ir tikina, kad 19 kilometrų atkarpa 2008 metais buvo išardyta dėl saugumo, o transporto srautai iš esmės nepasikeitė. Lietuvai pripažinus pažeidimą arba galutinai pralaimėjus bylą teisme, Latvijos geležinkeliai ir „Orlen“ galėtų reikalauti nuostolių atlyginimo. Premjero Sauliaus Skvernelio patarėjas Deividas Matulionis BNS sakė, kad susitikime su eurokomisare taip pat numatoma aptarti Europos Komisijos tyrimą dėl Rusijos dujų koncerno „Gazprom“ piktnaudžiavimo monopoline padėtimi Rytų ir Vidurio Europoje. „Gazprom“ Europos Komisijai kovą pažadėjo, kad sudarys galimybę šalims laisvai prekiauti rusiškomis dujomis, o „Gazprom“ tieks jas konkurencinga kaina, tačiau Lietuvos vyriausybė reikalauja, kad Rusijos koncernas atlygintų žalą. Imtis griežtesniu sankcijų prieš „Gazprom“ taip pat reikalauja Latvija, Estija, Lenkija ir Bulgarija.