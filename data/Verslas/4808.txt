„Pastaruosius kelerius metus buvo fiksuotas laipsniškas Kinijos ekonomikos augimo tempų sulėtėjimas; anksčiau jie viršijo 10 proc., bet vėliau, 2012 metais, sumažėjo iki maždaug 8 proc., vėliau toliau smuko ir 2016 metais siekė 6,7 proc.“, - pirmadienį banko interneto svetainėje cituojami Dž. Siaočvanio žodžiai. „Tačiau jau nuo šių metų ekonominio augimo dinamika pasikeitė. Per praėjusį pusmetį BVP augimas paspartėjo iki 6,9 proc., antrąjį metų pusmetį galima tikėtis 7 proc. prieaugio“, - sakė Kinijos centrinio banko pirmininkas. „Pagrindinis veiksnys, skatinantis ekonomikos augimą, yra spartus namų ūkių vartojimo išlaidų didėjimas. Nuo sausio iki rugpjūčio mažmeninės prekybos paslaugomis apimtys padidėjo 10,4 proc., išlaidos laipsniškai perskirstomos nuo tradicinių prekių iki paslaugų. Sparčiai augant paslaugų sferai, tretinio ekonomikos sektoriaus dalis šalies BVP per 15 metų padidėjo nuo 40 proc. iki dabartinių 55 proc.“, - teigė banko vadovas. Kinijos valstybinės statistikos valdybos duomenimis, per pirmuosius šešis 2017 metų mėnesius Kinijos ekonomikos augimo tempai sudarė 6,9 proc., per šį laikotarpį BVP apimtis pasiekė 38,149 trln. juanių (5,65 tlrn. dolerių). Pastaraisiais metais Kinijoje stebimas laipsniškas nacionalinės ekonomikos augimo tempų sulėtėjimas. Pavyzdžiui, 2010 metais šis rodiklis siekė 10,4 proc., o 2016 metais BVP prieaugis sulėtėjo iki 6,7 proc.