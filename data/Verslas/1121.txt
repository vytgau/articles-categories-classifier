Tai padės sustiprinti šalies turizmo rinkodarą ir kovoti su didžiausiais iššūkiais – sezoniškumu ir regioniniu netolygumu, teigia ūkio ministras. „Pagrindinis pertvarkos uždavinys nuo pat pradžių buvo atskirti šiuo metu Valstybiniam turizmo departamentui priskiriamas turizmo rinkodaros ir turizmo veiklos priežiūros funkcijas. Turizmo paslaugų tiekėjų priežiūra bus konsoliduota su kitomis verslo priežiūros veiklomis ir toliau priklausys Ūkio ministerijos kompetencijai. Tuo metu Ūkio ministerijai pavaldžios viešosios įstaigos „Lithuania Travel“ („Keliauk Lietuvoje“) veikla bus atvykstamojo bei vietinio turizmo skatinimas: vystomos alternatyvios Lietuvos turizmo sritys, stiprinamos analizės ir rinkodaros funkcijos. Kitaip tariant, agentūra turės tokią struktūrą, kad veiktų kaip didelės įmonės rinkodaros padalinys ir padėtų siekti rezultato“, – teigia ūkio ministras Virginijus Sinkevičius. Naujoji agentūra išliks panašaus dydžio kaip ir šiuo metu veikiantis Valstybinis turizmo departamentas, o iškėlus priežiūros specialistus į kitas struktūras atsiradę papildomi etatai bus panaudojami įdarbinant socialinių medijų, tyrimų ir analizės specialistus, turizmo produktų bei turinio ekspertus. Anot ministro, šie specialistai būtini siekiant spręsti pagrindinį šalies turizmo iššūkį – sezoniškumą ir regioninį netolygumą. Statistika rodo, kad Lietuvos apgyvendinimo įstaigose rugpjūčio mėnesį buvo apsistoję 383 tūkst. turistų, o vasario mėnesį – vos 159 tūkst. Apgyvendinimo įstaigose apsistojančių turistų skaičius Vilniuje viršija 1 mln., tuo metu antroje vietoje esančiuose Druskininkuose jis siekia tik 329 tūkst. „Turizmui turime išnaudoti visus keturis metų laikus ir siekti, kad turistai viešnagės metu aplankytų ne tik didžiuosius miestus, bet ir regionus. Taigi agentūroje būtina stiprinti analitikų, turizmo produktų ekspertų ir turinio specialistų pajėgumus. Šie darbuotojai sukurtų patrauklių maršrutų, kad kuo daugiau užsieniečių ir šalies gyventojų keliautų po visą Lietuvą – ir ne tik vasarą, o ir kitais metų laikais“, – sako V. Sinkevičius. Turizmo skatinimo agentūros valdymas bus depolitizuotas: į jos valdybą skiriami ir turizmo sektoriaus asocijuotų struktūrų bei Lietuvos savivaldybių asociacijos atstovai. Valdyboje dalyvausiančios šalys suinteresuotos agentūros sėkme, todėl atneš pažangesnės vadybos patirtį ir padės agentūrai tobulėti. Be to, tai užtikrintų, kad keičiantis valdžiai agentūros veikla išliktų sklandi, kaip tai parodė „Investuok Lietuvoje“ pavyzdys. Valstybinio turizmo departamento pertvarka turėtų būti baigta, o nauja agentūra darbą pradėti 2019 m. sausio 1 dieną. Lietuvoje pernai apsilankė ir bent vieną naktį praleido 1,58 mln. turistų iš užsienio, t. y. 4,3 proc. daugiau nei 2016 m. Daugiausia turistų į Lietuvą atvyko iš Baltarusijos, Vokietijos, Rusijos, Lenkijos, Latvijos, Ukrainos. Vietinių turistų skaičius augo 7,9 proc. – po Lietuvą praėjusiais metais keliavo ir bent vienai nakvynei šalies apgyvendinimo įstaigose apsistojo 1,66 mln. gyventojų.