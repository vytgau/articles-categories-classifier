Jeigu neatidėliojate dovanų pirkimo iki paskutinės akimirkos, veikiausiai pastebėjote, kad pastaruoju metu privažiuoti prie populiarių prekybos centrų ir rasti šalių jų laisvą vietą automobiliui gana sunku. Prekybininkai pripažįsta, kad nuo gruodžio pradžios pamažu didėjantys pardavimai itin išauga mėnesio viduryje ir paskutinį savaitgalį prieš didžiąsias šventes. Jei lietuviai nevengia apsipirkti Lenkijoje ir Latvijoje, tai pas mus pirkėjai autobusais važiuoja iš Balstarusijos. Didžiuosiuose šalies miestuose esančių „Akropolių“ valdytojos, bendrovės „Akropolis group“ valdybos pirmininkė Saulė Zabulionytė džiaugėsi, kad šiemet Kalėdinės prekybos rezultatai itin geri. „Palyginti su praėjusių metų gruodžiu lankytojų srautai šiemet Vilniaus, Klaipėdos ir Šiaulių „Akropoliuose“ išaugo 4 proc. Pirkėjų srautas, palyginti su 2016 m., stabiliai auga nuo pat nuolaidų akcijos, kuri vyko paskutinį lapkričio savaitgalį“, – komentavo vadovė. Jos teigimu, šiemet pirkėjams siekta pasiūlyti ne tik didžiausią pasirinkimą ir geras kainas, bet ir šventinę nuotaiką: „Matome, kad šios pastangos davė rezultatą – sulaukiame daug daugiau pirkėjų ir iš Lietuvos, ir iš kaimyninių valstybių. Vieną gruodžio šeštadienį, pavyzdžiui, suskaičiavome 16 autobusų iš Baltarusijos, daug užsieniečių atvažiuoja ir asmeniniais automobiliais.“ Vilniuje esančio prekybos centro „Ozas“ direktorė Inga Navickaitė taip pat džiaugėsi kalėdine prekyba: „Jau nuo gruodžio pradžios juntamas kiek didesnis pirkėjų aktyvumas. Itin reikšmingai pirkėjų srautas išauga likus vos kelioms ar vienai savaitei iki Kalėdų. Taigi, jau šį savaitgalį laukiame pastebimai didesnio skaičiaus apsipirkti atvyksiančių vilniečių ir miesto svečių. Be to, gruodžio savaitgaliais itin daug sulaukiame šeimų, kurios lankosi mūsų prekybos centre dėl tradiciškai išskirtinių dekoracijų, šventinių pramogų visai šeimai.“ Direktorės teigimu, paprastai gruodį, palyginti su kitais metų mėnesiais, pirkėjų, apsilankiusių „Oze“, skaičius padidėja 20–30 proc. Panašaus augimo tikimasi ir dabar. „Remiantis nuomininkų atsiliepimais, šį gruodį, kaip ir ankstesniais metais, tarp šventėms, dovanoms perkamų prekių populiariausios kosmetikos, elektronikos prekės, knygos. Taip pat prieš pat šventes gausiai perkami jau dovanoti paruošti kosmetikos rinkiniai, galanterijos prekės, žaislai, dovanų kuponai. Be abejo, ženkliai išauga maisto prekių pardavimai <...>. Taip pat šį gruodį vilniečiams ir miesto svečiams pasiūlėme galimybę įsigyti nedidelių, originalių, rankų darbo dovanų – prekybos centre veikia kaip niekada didelė dovanų mugė, kurioje prekiaujama amatininkų gaminiais, ūkininkų produkcija“, – komentavo pašnekovė. Šalia Vilniaus miesto savivaldybės įsikūrusio prekybos centro „Europa“ vadovė Rasa Vileikytė pasakojo, kad pirkėjų skaičius pradeda didėti lapkričio pabaigoje, po vadinamo „Juodojo penktadienio“ išpardavimų. „Nors Lietuvoje vis labiau tampa įprasta Kalėdinėmis dovanomis rūpintis iš anksto, paskutinės minutės pirkėjų, skubančių pasirūpinti dovanomis, šventiniais papuošimais ar saldėsiais, taip pat netrūksta. Juos šiais metais kviečiame ne tik į parduotuves, bet ir į Kalėdų mugę – antrajame prekybos centro aukšte įsikūrė įvairūs Lietuvos kūrėjai – aksesuarų, arbatų, molinių indų, šokolado gamintojai, kviečiantys pasirūpinti nuo kelių iki keliasdešimt eurų vertės šventinėmis dovanomis“, – kvietė pašnekovė. Ji, kaip ir kitų prekybos centrų atstovai, šį gruodį taip pat stebėjome pirkėjų skaičiaus augimą. Palyginti su praėjusiais metais pirkėjų srautai esą išaugo maždaug 4 proc. Pastebime, kad pirkinių krepšelis bėgant metams taip pat kinta – auga keletu procentų. Tarp populiariausių prekių ir toliau išlieka rūbai ir avalynė, grožio priemonės. Kaip ir kasmet, prieš šventes ypatingai auga interjero aksesuarų, galanterijos pardavimai – indai, žvakidės, Kalėdų papuošimai, puodeliai, diržai, piniginės ir kitos smulkios dovanos dažnai nugula į dovanų krepšelius. Kaune šalia magistralės įsikūrusią „Megą“ valdančios bendrovės „Baltic RED“ rinkodaros vadovė Rasa Vyšniauskienė taip pat pastebėjo, kad pirkėjų įpročiai tie patys: „Tendencijos nesikeičia jau maždaug dešimtmetį. Mūsų prekybos ir laisvalaikio centre lankytojų srautų ir pardavimų pikas prasideda nuo gruodžio 15 d. Ir trunka iki pat Kalėdų. Lankytojų srautai gruodžio mėnesį išauga trečdaliu (30 proc.), pardavimas – 40 proc. Pirkėjų krepšelis šiemet padidėjęs 7 proc.“ Vilniaus prekybos centro „Panorama“ generalinė direktorė Birutė Kalanovaitė pasakojo, kad gruodį, palyginti su kitais metų mėnesiais, pirkėjų skaičius padidėja apie 20–25 proc. „Pats pikas būna dvi paskutines savaites iki švenčių, nes įprotis apsipirkti paskutinę minutę kol kas dar nepasikeitė. Ypatingai savaitgaliais sulaukiame didesnių srautų, nes visą gruodžio mėnesį vyksta įvairūs renginiai visai šeimai, o taip pat tradiciškai kaip ir kiekvienais metais visą gruodžio mėnesį turime kalėdinę mugę, kurią labai yra pamėgę lankytojai“, – pasakojo vadovė. Jos teigimu, palyginti šių ir praėjusių metų gruodžio mėn. 17 d. srautą, šiemet jis 5 proc. didesnis nei praėjusiais metais tuo pačiu laikotarpiu. Paskutinę savaitę prieš šventes tikimasi dar didesnio pirkėjų skaičiaus. 5 proc. ūgtelėjo ir vidutinis pirkinių krepšelis. Statistikos departamento duomenimis, šių metų pradžioje Lietuvoje gyveno 2 841 000 žmonių. Lapkritį jų liko 2 810 900. Už prekes ir paslaugas lapkritį visi mokėjome maždaug 4,4 proc. daugiau (tokia buvo metinė infliacija). Šiemet per 10 mėnesių mažmeninės prekybos apyvarta Lietuvoje buvo 4,6 proc. didesnė nei tuo pačiu praėjusių metų laikotarpiu.