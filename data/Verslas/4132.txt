„Lapkričio 8 dieną gavome pranešimą iš savo kolegų Estijoje, kad jų veterinarijos institucija rado mikrobiologinį užterštumą „Rimi“ prekės ženklo koldūnuose. Tą pačią dieną sustabdėme prekybą šiais koldūnais savo parduotuvėse, išėmėme juos iš lentynų, informavome Maisto ir veterinarijos tarnybą apie gautą pranešimą ir savo veiksmus, stabdant šių gaminių patekimą į rinką“, – BNS sakė „Rimi Lietuvos“ atstovė spaudai Giedrė Bielskytė. „Mūsų lentynose buvo daugiau šio gamintojo šaldytų produktų, mes sustabdėme prekyba jais visais, kol jie bus patikrinti“, – pridūrė ji. Pasak G. Bielskytės, lapkričio 8 dieną bendrovė savo interneto tinklapyje ir parduotuvėse paskelbė pranešimus, kad pirkėjai gali grąžinti įsigytas 400 gramų „ Rimi“ šaldytų koldūnų su kiaulienos ir jautienos įdaru pakuotes, kurių galiojimas baigiasi 2018 metų gegužės 9 dieną. Pirkėjams pinigai už šias prekes bus grąžinti net neturint pirkimo-pardavimo kvito. „Penktadienį sulaukėme Maisto ir veterinarijos tarnybos patikrinimo savo parduotuvėse, jie atėjo fiziškai įsitikinti, kaip mes vykdome savo įsipareigojimą išimti šį produktą iš prekybos. Tarnybos specialistai mums priekaištų neturėjo, patys mikrobiologiniams tyrimams produkto nepaėmė. Jis yra pas mus sandėliuose, kol bus grąžintas gamintojui“, - tvirtino G. Bielskytė. Jos teigimu, „Rimi Lietuva“ pastaruoju metu nesulaukė pirkėjų nusiskundimų tiek dėl „Dabas Produkt“, tiek dėl kitų gamintojų koldūnų.