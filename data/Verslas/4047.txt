Susisiekimo ministro patarėja Vytautė Šmaižytė BNS teigė, kad ministrų kabinetas pasitarime svarstys tai numatantį Susisiekimo ministerijos parengtą nutarimo projektą. Pasak jos, kol kas neaišku, ar trečiadienį Vyriausybė galutinai apsispręs perduoti Registrų centrą Susisiekimo ministerijai. „Siekiant užtikrinti nuoseklų ir efektyvų informacinės visuomenės plėtros, įskaitant ir valstybės informacinius išteklius, politikos įgyvendinimą, tikslinga įgalioti Susisiekimo ministeriją įgyvendinti Registrų centro savininko teises ir pareigas“, – rašoma lapkričio pradžioje viešam svarstymui pateiktame dokumente. Premjeras Saulius Skvernelis spalio pabaigoje teigė, kad Registrų centro perdavimas Susisiekimo ministerijai yra svarbus žingsnis konsoliduojant valstybės IT ūkį. Jo teigimu, ministras Rokas Masiulis turėtų išspręsti įsisenėjusias centro skaidrumo problemas. Pakeisti Registrų centro priklausomumą nuspręsta netrukus po to, kai žiniasklaidoje pranešta, jog įmonės direktoriaus pavaduotoju paskirtas prieš 8 metus iš Seimo kanclerio pareigų atleistas Gintautas Vilkelis. Žiniasklaida skelbė, jog Vyriausybėje pradėtas tarnybinis patikrinimas, siekiant išsiaiškinti, kaip G. Vilkelis gavo aukštas pareigas Registrų centre, be to, jis buvo įvardytas galimu nauju įmonės vadovu. Pasak portalo delfi.lt, G. Vilkelis postą galėjo gauti padedant Vyriausybės kanceliarijos Personalo skyriaus vedėjai Renatai Sadzevičiūtei, su kuria, šaltinių teigimu, gyvena. Spalio pabaigoje iš Registrų centro vadovo posto pasitraukė laikinai įmonei vadovavęs Vaidas Valikonis. Šiuo metu įmonei laikinai vadovauja Ieva Tarailienė.