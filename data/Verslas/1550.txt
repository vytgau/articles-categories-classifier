Kelias žinutes socialiniame tinkle „Twitter“ parašęs Amerikos prezidentas susiejo planus įvesti muitus plienui ir aliuminiui (kas sukėlė aršią pasaulinę reakciją) su NAFTA sutartimi, kurią Jungtinės Valstijos yra pasirašiusios su Kanada ir Meksika. „Muitai plienui ir aliuminiui būtų atšaukti tik tuo atveju, jeigu būtų pasirašyta nauja ir sąžininga NAFTA sutartis“, – pareiškė JAV prezidentas, apgailestaujantis dėl „didelių prekybos deficitų“ su Meksika ir Kanada. Tai D. Trumpas pareiškė tuo metu, kai JAV, Meksikos ir Kanados prekybos pareigūnai Meksike dalyvauja septintame derybų dėl NAFTA sutarties pakeitimo raunde. D. Trumpas savaitgalį leido suprasti, jog ketina įvesti prieštaringai vertinamus plieno ir aliuminio importo muitus, dėl kurių pasaulyje kilo nuogąstavimai dėl prekybos karo. „Beveik visi prekybos susitarimai mums yra nepalankūs. Mūsų draugai ir priešai Jungtines Valstijas išnaudojo daugelį metų. Mūsų plieno ir aliuminio sektoriai yra mirę. Atėjo laikas pokyčiams!“ – parašė prezidentas socialiniame tinkle „Twitter“. Kiek anksčiau du D. Trumpo administracijos pareigūnai pareiškė, kad muitai – 25 proc. muitas plienui ir 10 proc. muitas aliuminiui – greičiausiai bus nustatyti be jokių išimčių sąjungininkams. Paskelbęs apie planus nustatyti importo muitus, D. Trumpas įžiebė nerimą dėl galimo prekybos karo ir sukėlė JAV prekybos partnerių pasipiktinimą. Didžiosios Britanijos ministrės pirmininkės biuras pranešė, kad Theresa May, kuri sekmadienį su D. Trumpu kalbėjo telefonu, išreiškė „didelį susirūpinimą“ dėl muitų. Europos Sąjunga (ES) pareiškė, jog rengia priemones, kurios bus taikomos pirmaujantiems JAV prekių ženklams, tokiems kaip motociklai „Harley-Davidson“ ir džinsai „Levi's“, o Kinija įspėjo, jog „nesėdės sudėjusi rankų“, jeigu bus kenkiama jos interesams. Vokietijos vyriausybė pirmadienį perspėjo, kad transatlantinis prekybos karas pakenks tiek Europai, tiek ir Jungtinėms Valstijoms. Berlynas po agresyvios savaitgalinės retorikos paragino Vašingtoną neiti „blogu keliu“. „Nenoriu spręsti, kaip arti ar toli mes esame nuo prekybos karo. Toks prekybos karas neatitiktų nei Vokietijos, nei Europos, nei Amerikos interesų“, – Berlyne žurnalistams sakė Vokietijos kanclerės Angelos Merkel atstovas Steffenas Seibertas. „Užsidarymas ir protekcionizmas yra blogas kelias“, – pabrėžė Vokietijos vyriausybės vadovės atstovas. Reaguodamas į tai D. Trumpas šeštadienį socialiniame tinkle „Twitter“ pareiškė, kad jeigu Europos Komisija įgyvendins savo planus, „mes tiesiog apmokestinsime jų automobilių , kurie laisvai plūsta į Jungtines Valstijas“. O automobilių gamyba yra didžiausias Vokietijos pramonės sektorius, kuriame dirba maždaug 80 tūkst. žmonių pačioje Vokietijoje ir dar tūkstančiai žmonių visame pasaulyje.