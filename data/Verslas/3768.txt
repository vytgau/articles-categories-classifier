Tokį pasiūlymą Loterijų ir lošimų mokesčio įstatymo pataisoms įregistravo Seimo nariai Aurelijus Veryga ir Agnė Širinskienė. Jų teigimu, loterijų organizatorių pajamos iš loterijų bilietų pardavimo kasmet didėja. Šiuo metu kitose kaimyninėse šalyse nustatyti didesni loterijų mokesčio tarifai: Estijoje 18 proc., Latvijoje 10 proc., Lenkijoje 10-15 proc., Slovakijoje 15-20 proc. nuo išplatintų loterijų bilietų vertės. A. Veryga ir A. Širinskienė siūlo lošimo stalams ir automatams, už kuriuos mokamas fiksuoto dydžio loterijų ir lošimų mokestis, nustatyti papildomą 10 procentų mokestį nuo lošėjų statomų sumų ir lošėjams faktiškai išmokėtų laimėjimų skirtumo. Jų duomenimis, šiuo metu kaimyninėse šalyse didinamas lošimo mokestis lošimo stalams ir lošimo automatams. „Nuo šių metų sausio 1 d. Estijoje šalia fiksuoto lošimo mokesčio už lošimo automatą įvestas 10 proc. lošimo mokestis nuo lošėjų statomų sumų ir lošėjams faktiškai išmokėtų laimėjimų skirtumo. Lenkijoje jau šiuo metu šis skirtumas apmokestinamas 50 proc. tarifu, Latvijoje numatoma nuo 2018 sausio 1 d. 30 proc. padidinti fiksuotą lošimo mokestį lošimo stalams ir lošimo automatams“, - sako projekto iniciatoriai.