„Aš sumokėjau mokesčių daugiau nei bet kas kitas, per 10 mlrd. dolerių, - pareiškė jis, kalbėdamas apie mokestinę reformą, kuriai pritarė JAV prezidento Donaldo Trumpo administracija, - Bet vyriausybė turi reikalauti iš mano padėties žmonių daug didesnių mokesčių“. „Microsoft“ įkūrėjas nepritaria D. Trumpo mokestinėms iniciatyvoms. Įgyvendinus reformą, turtuoliai turės daug didesnių privalumų nei skurdžiai gyvenantys asmenys ar vidurinioji klasė, teigia jis. „Tai visiškai kertasi su tuo, ko norėjome - stipresnės socialinio aprūpinimo sistemos ir didesnių mokesčių turtingiausiesiems“, - sakė B. Gatesas. JAV prezidentas įsitikinęs, kad jo mokestinė reforma - tai „naujas ekonominis stebuklas“. D. Trumpas 2017 m. gruodį pareiškė, kad per jo prezidentavimo laiką (kiek mažiau nei per metus) buvo sukurta 2,2 mln. darbo vietų, o nedarbas nukrito iki mažiausio lygio per pastaruosius 17 metų. JAV politikos studijų instituto „Institute for Policy Studies“ duomenimis, trijų turtingiausių amerikiečių - „Amazon“ steigėjo Jeffo Bezoso, vieno iš „Microsoft“ įkūrėjo Billo Gateso ir investuotojo Warreno Buffetto - bendras turtas didesnis nei bendras skurdžiausios JAV gyventojų dalies, tai yra 160 mln. žmonių, turtas.