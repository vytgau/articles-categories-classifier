Vien šių metų lapkričio-gruodžio mėnesį atidarytos 4 naujos „Utenos trikotažo“ parduotuvės visoje Lietuvoje. Parduotuvių tinklo plėtra vyksta daugiausiai franšizės pagrindu. Paskutiniaisiais šių metų mėnesiais atidarytos naujos „Utenos trikotažo“ parduotuvės Mažeikiuose, Alytuje ir Tauragėje, praneša bendrovė. Ryškiausi „Utenos trikotažo“ parduotuvių tinklo pokyčiai per metus, anot bendrovės pranešimo, įvyko Kaune. Prieš metus čia buvo atidaryta parduotuvė Kaune veikiančiame prekybos centre „Mega“. O šių metų gruodį Kaune duris atvėrė ir nauja parduotuvė prekybos centre „Molas“, ir rekonstruota „Utenos trikotažui“ priklausanti prekybos vieta Laisvės alėjoje. „2015 metų pabaigoje turėjome 7 parduotuves, po dvejų metų džiaugiamės galėdami klientus pakviesti į 15 „Utenos trikotažo“ parduotuvių. Aktyvią parduotuvių tinklo plėtrą pradėjome atnaujinus prekės ženklą“, - sako „Utenos trikotažo“ vadovas Algirdas Šabūnas. Metų pradžioje buvo pristatyta iš esmės atnaujinta el. parduotuvė klientams. Nuo to laiko trečdaliu (35 proc.) išaugo klientų srautas, o vidutinis elektroniniu būdu apsiperkančio pirkėjo krepšelis išaugo beveik penktadaliu - nuo 36,7 iki 43,3 euro. „Utenos trikotažo“ įmonių grupė, kuriai taip pat priklauso bendrovės „Šatrija“, „Gotija“ ir „Mrija“ (Ukraina), yra SBA koncerno dalis. Bendrovė „Utenos trikotažas“ šiuo metu valdo „Utenos“ ir „About“ mažmeninės prekybos prekių ženklus.