Kaip nurodoma ECB pranešime, penktadienį buvo konstatuota, kad ABLV ir jo antrinis bankas Liuksemburge „ABLV Bank Luxembourg“ demonstruoja artėjančio žlugimo požymius, remiantis reglamentu dėl Europos bendrą priežiūros mechanizmą (BPM). ECB informavo BPM valdybą apie savo sprendimą, kuriame konstatuota, kad nebūtina imtis jokių veiksmų dėl šios situacijos sureguliavimo, nes jie neatitinka visuomenės interesų. „Todėl bus atlikta šių bankų likvidacija atsižvelgiant į Latvijos ir Liuksemburgo įstatymus“, – nurodoma ECB pranešime. Paaiškindamas savo sprendimą dėl to, kad ABLV „žlunga arba yra ant žlugimo ribos“, ECB pažymėjo, kad dėl smarkiai pablogėjusio likvidumo prognozuojama, kad bankas negalės grąžinti skolų ir įvykdyti kitų įsipareigojimų per nustatytą laikotarpį. „Bankas neturi pakankamai lėšų, kurios turi būti prieinamos nedelsiant, kad būtų galima susidoroti su indėlių nutekėjimu iki tol, kai prasidės išmokų iš Latvijos indėlių draudimo fondo mokėjimas“, – nurodoma pranešime. ABLV yra tiesiogiai prižiūrimas Europos Centrinio Banko. Kaip buvo skelbta anksčiau, Latvijos finansų ir kapitalo rinkos komisija šeštadienio naktį įvykusio neeilinio posėdžio metu nusprendė nepanaikinti praėjusios savaitės pabaigoje bankui įvestų apribojimų dėl mokėjimo operacijų, kurie draudė bankui atlikti debetines operacijas su klientų sąskaitomis bet kokia valiuta. Komisija konstatavo, kad banke yra indėlių nepakankamumas. Atsižvelgdama į tai, kad ECB neatšaukė bankui taikytų mokėjimų apribojimų, Latvijos komisija konstatavo, kad bankas yra nepajėgus išmokėti klientams jų sąskaitose esančių pinigų, t.y., indėlių. Kaip sakė komisijos pirmininkas Peteris Putninis, tokia tvarka yra numatyta pagal bendrą Europos bankų sąjungos priežiūros mechanizmą. „Bankui nepavyko per nurodytą laiką įvykdyti ECB nurodymų, kad būtų panaikinti vasario 18 dieną įvesti mokėjimų apribojimai. Atsižvelgdama į šiuos įsipareigojimus, komisija, kaip nacionalinė priežiūros institucija, veikia pagal situaciją, nes mes turime garantuoti, kad visi ABLV klientai galėtų atgauti savo lėšas iki 100 tūkst. eurų. Mūsų kiti sprendimai bus susiję su išmokėjimų organizavimu, apie tai pranešime artimiausiu metu“, – sakė P. Putninis. Latvijos finansų ir kapitalo rinkos komisijos sprendimas, kuriuo konstatuojamas indėlių nepakankamumas finansinių sunkumų turinčiame banke ABLV, reiškia, kad artimiausiu metu bus pradėtas banko likvidavimo procesas, nurodoma ABLV pranešime. „ABLV mano, jog įvykdė visus priežiūros institucijos reikalavimus, kad būtų atnaujinta jo veikla. Per keturias darbo dienas likvidumui padidinti buvo sukaupta daugiau nei 1,36 mlrd. eurų, užtikrinant 86 proc. visų indėlių pagal pareikalavimą. Banko atstovai mano, jog to visiškai pakanka, kad bankas galėtų atnaujinti mokėjimus ir vykdyti klientų nurodymus“, – nurodoma banko pranešime. Tokį sprendimą komisija priėmė siekdama apginti indėlininkų interesus, remdamasi indėlių draudimo įstatymu. Apdraustų indėlių išmokėjimas turi būti pradėtas ne vėliau, kaip per aštuonias darbo dienas po to, kai buvo konstatuotas indėlių nepakankamumas. Finansų ir kapitalo rinkos komisija taip pat pabrėžė, kad siekiant apsaugoti banko indėlininkų teisėtus interesus ir užkirsti kelią galimiems nuostoliams, ji uždraudė bankui vykdyti kredito operacijas. Šie apribojimai taip pat taikomi ir mokėjimams tarp banko klientų sąskaitų. Indėlių draudimo sistema numato, kad kiekvienam ABLV indėlininkui – tiek fiziniam, tiek ir juridiniam asmeniui, bus išmokėta suma iki 100 tūkst. eurų bet kuria valiuta. Komisija pabrėžė, kad šiuo atveju išmokėjimui neprireiks valstybinio indėlių draudimo fondo lėšų, nes pakanka ABLV banko aktyvų. Išmokėti garantuotus indėlius Latvijos klientams, remiantis dabartiniais paskaičiavimais, reikia maždaug 470 mln. eurų, kuriuos ABLV gali užtikrinti.