Lietuvos statistikos departamentas paskelbė, kad 2017 m. gruodžio mėn. infliacija, lyginant su tuo pačiu praėjusių metų mėnesiu, šalyje sudarė 3,9 proc. 2017 m. Vartotojų kainų indeksas atitinkamai yra 103,9. Šis skaičius yra svarbus tiems, kurie turi pareigą kas mėnesį mokėti alimentus vaikams ar kitas periodines išmokas. Periodinė išmoka dauginama iš Vartotojų kainų indekso ir dalijama iš 100, gautas dydis apvalinamas vieno euro tikslumu: 49 ir mažiau centų atmetama, o 50 ir daugiau centų apvalinama iki euro. Todėl jeigu tenka mokėti, pvz., po 200 Eur kas mėnesį, tai nuo 2018 m. vasario 1 d. šis dydis tampa 208 Eur. Indeksuoti nereikia tik tų sumų, kurios priteistos ne seniau nei prieš šešis mėnesius. Jeigu išlaikymas mokamas keliems vaikams ir jei alimentai neindeksuoti ilgesnį laiką, susidaro nemažas skirtumas tarp to, kas sumokėta, ir ko galima reikalauti. Jei buvę sutuoktiniai tarpusavyje nesutaria, linkę „suvedinėti sąskaitas“, neretai vaikus auginantis ir išmokas gaunantis vienas iš tėvų kreipiasi į antstolį. Išlaikymą tvarkingai mokantis ir apie indeksavimą nežinantis kitas iš tėvų būna nustebęs gavęs antstolio raginimą, ar aptikęs areštuotą savo banko sąskaitą. Lietuvos Aukščiausiasis Teismas yra išaiškinęs, kad ir tais atvejais, kai teismo sprendime nėra nurodyta apie indeksavimą, esant infliacijai, alimentai turi būti kasmet perskaičiuojami. Tokia prievolė išplaukia iš LR Civilinio kodekso 3.208 straipsnio nuostatų. Indeksavimą reglamentuoja Vyriausybės nutarimas Nr. 684 Dėl periodinėmis išmokomis priteistos išlaikymo sumos ir atlyginamos žalos indeksavimo. Tarp nesutariančių buvusių sutuoktinių taip pat neretai kyla ginčų dėl to, ką priskirti prie išlaikymo sumų. Teismai prie išlaikymo nepriskiria vaikui duodamų kišenpinigių, perkamų dovanų, daiktų. Atitinkamos praktikos laikosi ir antstoliai. Tinkamiausia išlaikymo sumas pervesti bankiniu pavedimu suaugusiajam, t. y. tam iš tėvų, su kuriuo nustatyta vaiko gyvenamoji vieta. Jei yra pagrįsta priežastis, kodėl pinigus tiktų pervesti į vaiko, o ne į suaugusiojo sąskaitą (pvz., alimentus turinčio gauti tėvo/motinos sąskaita yra areštuota), galima rinktis tokį variantą. Tik šiuo atveju patartina pasirašyti atitinkamą tėvų tarpusavio susitarimą, kad vėliau nekiltų ginčų. Jei tėvai geba sutarti, galima rinktis ir kitus išlaikymo užskaitymo variantus. 2014–2016 m. laikotarpiu teismo priteistos sumos nebuvo indeksuojamos, nes Lietuvoje trejus metus buvo fiksuota defliacija ar infliacija nesiekė 1 proc. Praėjusiais metais perskaičiavimą atlikti jau reikėjo, nes 2016 metais infliacija siekė 1,7 proc. Taigi, jei 200 Eur/mėn. išlaikymas nustatytas anksčiau nei 2016 m. liepos 1 d. – nuo 2018 m. vasario 1 d. turi būti mokama 211 Eur/mėn. (200 dauginama iš 1,017 ir iš 1,039). 2017 metais infliacijos lygis (3,9 proc.) iš esmės atitiko 2010 m. fiksuotą infliacijos lygį (3,8 proc.).