„Šie du susitarimai atveria naujas galimybes tolimesniam importui iš JAV, nes šiuo metu Jungtinėse Valstijose yra antroji SGD eksporto banga (...) Iš tiesų, šiuo metu (Lietuvoje – BNS) praktiškai 70 proc. centrinio šildymo sistemos naudoja biokurą, likusi dalis yra gamtinės dujos. Bet svarbu turėti konkurencingą, kaip galima mažesnę šių dujų kainą. Kuo daugiau eksportuotojų, tuo yra didesnė tikimybė turėti geresnę kainą“, – Žinių radijui sakė Žygimantas Vaičiūnas. Pasak ministro, Lietuvos energetikos sektoriaus perėjimas prie atsinaujinančios energetikos negali būti staigus, jis turi būti pasvertas ir vykti palaipsniui. „Nacionalinė energetikos strategija, kuri diskutuojama Seime, taip numato perėjimą prie atsinaujinančios energetikos. Bet tas perėjimas turi būti sklandus. Negali būti staigaus revoliucinio perėjimo, matome, nors ir ambicingą, bet evoliuciją. Tai reikštų, kad suskystintos gamtinės dujos taip pat reikalingos, nes energetikoje yra taip: kuo yra daugiau pasirinkimo galimybių, tuo labiau laimi vartotojas“, – kalbėjo ministras. Pasak jo, papildomos naudos valstybei suteikia ir galimybė uždirbti iš dujų eksporto į Baltijos regioną. Ministro teigimu, Lietuvos bendrovių susitarimai palengvins galimybes dalyvauti momentinių sandorių rinkoje. Klaipėdos SGD terminalo operatorė „Klaipėdos nafta“ ir dujų prekybos bendrovė „Lietuvos dujų tiekimas“ antradienį Vašintgone pasirašė bendradarbiavimo susitarimus su „Freeport LNG“. „Freeport LNG“ pirmąją SGD liniją planuoja atidaryti šių metų pabaigoje, o dar dvi linijas – 2019 metais. Šiuo metu „Lietuvos energijos“ grupės įmonės „Lietuvos dujų tiekimas“ ir „Litgas“ yra pasirašiusios apie 15 neįpareigojančių prekybos sutarčių su pasauliniais SGD tiekėjais, tiekiančiais apie pusę viso pasaulio SGD.