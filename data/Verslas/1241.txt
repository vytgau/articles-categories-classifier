Kovo 14 dieną Eglė išlipo iš ją pavežėjusio „BMW 5“ ir tuoj pat pastebėjo, kad kišenėje neturi telefono. „Mojavau nuvažiuojančiam „Uber“, bet jis nesustojo. Lygiai po 3 minučių skambinu į savo telefoną, galvoju gi vairuotojas atsilieps, telefonas sočiai pakrautas. Bet, deja, telefonas išjungtas arba už ryšio zonos ribų. Įdomu, galvoju... Taip daro, kai randa telefoną ir nenori jo grąžinti, tiesiog išjungia ir tiek“, – apie savo patirtį socialiniame tinkle „Facebook“ pasakojo ji. Tada mergina nusprendė pasinaudoti „Find My iPhone“ funkcija, kuri leidžia nustatyti telefono būvimo vietą. „Po 15 minučių gaunu žinią, kad telefonas įjungtas Visorių gatvėje prie 12 arba 16 namo. Telefonas vėl išjungiamas. Rašau „Uber“, kad susisiektų su vairuotoju ir paklaustų, ar pas jį mano telefonas, nors ir taip tuo esu tikra. Po pusdienio man atrašo, kad vairuotojas Vladimiras telefono neturi, nieko nematė, nieko negirdėjo“, – pasakojo Eglė. Ji dar prisiminė, kad minimas Vladimiras visą kelionę jai pasakojo, kaip gyvena iš daiktų pardavinėjimo internete. „Tai dabar galės „prakalti“ mano telefoną, kuris iš esmės niekada neveiks, nes yra su slaptažodžiu, atsirakina tik su piršto antspaudu“, – svarstė mergina. Savo „Facebook“ įraše Eglė dar teigė, jog Vladimiras jos maždaug 700 eurų vertės telefoną galės parduoti nebent už 100 eurų – „ant dalių“. „Aš pati jam sumokėčiau tą 100 eurų, kad atiduotų mano telefoną. „Uber“ galiausiai atrašė, kad netikrins, ar vairuotojas buvo Visorių gatvėje, ką jie lengvai galėtų padaryti pagal GPS (Globalios padėties nustatymo sistemos) istoriją. Tai va toks tas skelbiamas „Uber“ saugios pavežėjimų įmonės įvaizdis. Patikima, saugu ir „fuck you, dear client“ (angl. užsikru*k, mielas kliente), – nusivylė Eglė. Vis dėlto surado Tačiau galiausiai Eglė išgirdo gerą žinią. Vėlyvą dienos, kai neteko telefono, vakarą vairuotojas Vladimiras pats su ja susisiekė. „Vakar apie 23:40 su manimi susisiekė ir pasakė, kad netikėtai-nelauktai „rado“ mano telefoną savo automobilyje, kažką miglotai kliedėjo, kad jį plovė“, – kovo 15 dieną pasakojo ji. Vladimiras esą pasakojo, kad visą dieną ieškojo telefono ir galiausiai vėlai vakare surado. „Telefonas, matyt, pats išsijungė, po to įsijungė ir vėl išsijungė, o tada dar per „Find my iPhone“ buvo spėtas paleisti aliarmas, kurio irgi, matyt, negirdėjo. Vladimiras pasiguodė, kad su drauge išgėrė vyno todėl iškart negali atvežti telefono ir pažadėjo, kad rytoj jį grąžins. Žinoma, dar paprašė ištrinti „Facebook“ įrašą, nes pridariau jam bėdų“, – pasakojo Eglė. Kitą dieną iš pat ryto Vladimiras išties atvažiavo iki merginos namų. Tuo metu Eglė savo „Facebook“ įrašą buvo laikinai paslėpusi. „Jis paskambino kažkokiam savo draugeliui, kad tas patikrintų ar ištryniau įrašą. Draugelis, matyt, pasakė, kad „jo, viskas ok“ ir Vladimiras man įdavė telefoną į rankas, aš jį įjungiau ir pamačiau, kad telefone netikėtai buvo atstatyti gamykliniai parametrai“, – dėstė Eglė. „Uber“ vairuotojas merginą dar pamokė, kad ji suklydo rašydama, jog telefoną galima būtų parduoti tik už 100 eurų „ant dalių“. „Patikino, kad 150 eurų ir bet kuris vogtas „iPhone“ būtų paruoštas normaliam naudojimui bei pardavimui. Ačiū, Vladimirai, kitą kartą žinosiu“, – sakė ji. „Uber“ atstovybė Lietuvoje patvirtino, kad apie Eglės pasakojimą žino. „Mus labai nuliūdino žinia apie šią istoriją ir mes jau susisiekėme tiek su keleive, tiek su partneriu vairuotoju, kad išsiaiškintume visas aplinkybes. Negalime plačiau pakomentuoti šio atvejo, kol aiškinamės visas detales. Stengiamės kuo greičiau išspręsti situaciją“, – rašoma DELFI atsiųstame komentare.