Naująją žurnalo „Žmonės“ vyr. redaktore nuo lapkričio 14 dienos tampa Gitana Bukauskienė, iki šiol vadovavusi žurnalo „Laima“ redakcijai. Ji „Žmonės“ vyr. redaktorės pareigose pakeis Dainą Žemaitytę, žurnalo redakcijai vadovavusią pastaruosius 13 metų. „Šis pasiūlymas man buvo labai netikėtas, nors ir žinau, kad kiekvienam leidiniui atsinaujinimo etapai yra būtini. Su naująja įmonės vadovų komanda per artimiausias savaites iki galo išgryninsime žurnalo „Žmonės“ atsinaujinimo kryptį. Leidžiuosi į dar vieną profesinį nuotykį ir tikiuosi, kad būsimi pokyčiai nenuvils „Žmonių“ fanų ir tuo pačiu pritrauks naują auditoriją“, – pranešime žiniasklaidai teigia G. Bukauskienė. G. Bukauskienė toliau lieka dirbti ir žurnalo „Laima“ vyr. redaktore. Vykdančiąja redaktore žurnale tampa Gitana Rimšaitė, iki šiol ėjusi vyr. redaktorės pavaduotojos pareigas. „Žmonės“ prekės ženklas yra labai stiprus ir vienas geriausiai žinomų Lietuvoje. Bet jam taip pat reikia pokyčių. Šį prekės ženklą įsigijome su tikslu vystyti, įkvėpti naujos energijos, transformuoti į modernesnį. Naujo redakcijos vadovo paskyrimas yra pirmas žingsnis, nuo kurio prasidės nauja šio prekinio ženklo era, – sako „Žmones“ valdančios UAB „Media bitės“ generalinis direktorius Tomas Balžekas. Žurnalą „Žmonės“ valdo UAB „Media bitės“, kuriai taip pat priklauso žurnalai „Laima“, „Ji“ ir „Edita“ bei portalai zmones.lt, elaima.lt, ji24.lt bei shopspy.lt. Žurnalas „Žmonės“ pasirodo kiekvieną ketvirtadienį ir yra leidžiamas 70 tūkst. tiražu. TNS Gallup 2016 m. duomenimis, žurnalo „Žmonės“ vidutinė auditorija siekia 240 tūkst., o bendroji 441 tūkst. skaitytojų.