„Harbortouch Payments Lithuania“ vadovas Tadas Vizgirda teigia, kad bendrovės augimas Lietuvoje yra netikėtai spartus. „Plėtra žymiai greitesnė nei tikėjomės, nes Lietuvoje yra daugiau talentų nei buvo numatyta – greičiau radome žmonių. Birželį (2017 metais – BNS) atidarėme programinės įrangos centrą, nusprendė motininė kompanija atidaryti ir palaikymo centrą, kuris aptarnauja klientus Amerikoje. (...) Palaikymo centre dirba 25 darbuotojų, programuotojų komanda – 39 (...) Laukiame papildomų patalpų ir šį skaičių auginsime – mažiausiai 30“, – sakė T. Vizgirda. Pernai birželį jis sakė, kad įmonės padalinyje per pirmuosius metus bus įdarbinta apie 90 darbuotojų. T. Vizgirdos teigimu, „Harbortouch“ Amerikoje šiuo metu įsigyja naujų kompanijų, todėl jų atstovai, tikėtina, taip pat vertins galimybę veikti Lietuvoje. „Harbortouch“ Amerikoje labai auga, įsigijome naujas penkias kompanijas, todėl atvyks naujos kompetencijos į Lietuvą, reikės, ko gero, rasti daugiau programuotojų. (...) Labai šviežia tai, kad nupirkome tas įmones, tai dabar kaip tik jie atkeliauja pas mus, nori pasižiūrėti, tada svarstys, ar logiška perkėlinėti į Lietuvą“, – sakė T. Vizgirda. Tarp „Harbortouch“ įsigytų kompanijų yra „Restaurant Manager“, „Future PoS“, „POSitouch“. „Harbortouch“ priklauso „Lighthouse“ tinklui. Registrų centro duomenimis, „Harbortouch Payments Lithuania“ papildomais įnašais daugiau kaip triskart – nuo 102,5 tūkst. eurų iki 343,7 tūkst. eurų – padidino įstatinį kapitalą. Milijonieriaus Jaredo Isaacmano bendrovė „Harbortouch“ įkurta 1999 metais ir aptarnauja apie 300 tūkst. prekybos vietų visame pasaulyje. Pasinaudojant bendrovės sistema, per metus įvykdoma maždaug 10 mlrd. eurų vertės atsiskaitymų.