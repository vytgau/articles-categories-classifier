Anot jos, didžiojoje šalies dalyje dėl buvusio ar besitęsiančio snygio valstybinės reikšmės keliai daugiausiai yra šlapi, vietomis su šlapio sniego provėžomis. Nedideles gyvenvietes jungiantys keliai padengti šlapio sniego provėžomis, miškingose vietovėse privažinėtu sniegu, slidūs. Keliuose dirba žiemos priežiūros mechanizmai, slidūs ruožai barstomi ir valomi. Vilniaus miesto savivaldybė pranešė, kad penktadienį į sostinės gatves pirmą kartą šį sezoną išriedėjo daugiau nei 20 barstytuvų. Druskomis ir smėlio mišiniais barstytos Bajorų, Tarandės, Pavilnio, Panerių ir kitų priemiestinių Vilniaus miesto rajonų gatvės, Karoliniškių, Lazdynų, Antakalnio, Lazdynų, Pilaitės mikrorajonų gatvės, taip pat Žaliųjų ežerų, Olandų, Subačiaus, Liepkalnio gatvės. Žiemą Vilniaus mieste barstomos ir valomos 539 gatvės, šiemet jomis riedės apie 50 specialiųjų transporto priemonių, ant kurių pagal poreikį gali būti montuojama skirtinga sniego valymo įranga. „Šiemet transporto parką papildėme keliais lengvaisiais sunkvežimiais, kurie labiau pritaikyti darbui siaurose ar automobiliais užstatytose gatvėse“, – pranešime cituojamas sniegą Vilniaus keliuose valančios bendrovės „Grinda“ vadovas Kęstutis Vaicekiūtis. Oro temperatūra šiuo metu siekia nuo 0 iki 1 laipsnio šilumos. Hidrometeorologijos tarnybos duomenimis, dieną daug kur numatomi krituliai, vakariniuose rajonuose daugiausia snygis, rytiniuose – šlapdriba. Pūs rytų ir pietvakarių vėjas, vakariniuose rajonuose jis pereis į šiaurės vakarų. Jo stiprumas sieks 5-10 m/s, vietomis gūsiai iki 14 metrų per sekundę. Aukščiausia oro temperatūra sieks nuo 0 iki 5 laipsnių šilumos.