„Kas jūs toks?“, – pašnekovo pokalbio pradžioje tradiciškai paklausė laidos vedėjas S. Jovaišas. „Savo „Twitter“ paskyroje nurodau, kad esu buvęs ekonomikos ministras (Aivaras Abromavičius 2014–2016 m. buvo Ukrainos vyriausybės ekonominės plėtros ir prekybos ministras, – DELFI), esu tėvas, vyras ir šiaip geras bičas“, – į pirmąjį laidos vedėjo klausimą atsakė A. Abromavičius. A. Abromavičius įsitikinęs, kad įvairioms Lietuvos institucijoms labai trūksta šviežio požiūrio, kuris būtų koncentruotas į galutinį rezultatą, o ne į patį procesą. Tam, anot laidos svečio, trukdo tai, kad daugelis politika užsiimančių žmonių niekada nėra dalyvavę verslo kūrimo procese. „Daugelis iš jų versle niekada nėra buvę, o žino tik kaip būti valstybiniuose organuose, valstybiniame aparate ir tarp žmonių, kurie mažai uždirba. Žvelgdami į privatų verslą, jie jaučia tam tikrą pavydo laipsnį, nes ten atlyginimai aukštesni. Bet vis tiek nieko nedaro, kad reformuotų valstybinę tarnybą, pakeistų visuomenės požiūrį į ją ir ji taptų patraukli, prestižiška bei kad būtų stipriai pakelti atlyginimai.“, – mano A. Abromavičius. Laidos vedėjo paklaustas, kaip besielgiantys vadovai pasiekia daugiausiai, A. Abromavičius atsakė, kad jam svarbiausi du vadovaujančių žmonių bruožai. Tai – sąžiningumas ir smalsumas, kuris grindžiamas nuolatiniu naujovių ieškojimu. „Ką bedarytum, tai turi daryti geriau už kitus, tiksliau, turėti tikslą būti geriausiu savo nišoje. Nesvarbu, turi mažą restoranėli ar esi fizinio lavinimo treneris“, – savo mintis išsakė laidos „ Boso valanda su S. Jovaišu” svečias. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.