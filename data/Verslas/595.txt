„Valstybės valdomų įmonių reforma buvo viena iš svarbiausių tobulintinų sričių siekiant narystės šioje organizacijoje. Džiaugiamės, kad mes įvertinti kaip padariusieji ženklią pažangą įgyvendinant EBPO rekomendacijas ir atlikę reikšmingų pakeitimų bendrovių teisės srityje, siekdami profesionalių, skaidrių ir efektyvių valdymo principų. Tai teigiamas ženklas Lietuvai pasiekus narystės EBPO finišo tiesiąją“, – sako ūkio ministras Virginijus Sinkevičius. Visiems EBPO komitetams patvirtinus formalias nuomones, balandį vyksiančiame EBPO Vykdomosios tarybos posėdyje paaiškės, ar gegužės mėnesį rengiamoje organizacijos Ministrų taryboje Lietuva sulauks kvietimo tapti EBPO nare. Nuo 2015 metų, kai buvo pakviesta pradėti stojimo į EBPO procesą, Lietuva nuosekliai vykdė EBPO pateiktas rekomendacijas bendrovių teisės srityje. Be to, atlikta valstybės valdomų įmonių teisinių formų peržiūra ir pradėta faktinė jų reforma: iš 118 valstybės valdomų įmonių šiuo metu yra likusios 66, iš kurių 40 yra valstybės valdomos bendrovės, o kiti 26 juridiniai asmenys yra valstybės įmonės. Planuojama, kad iš 26 valstybės įmonių 5 išlaikys šią teisinę formą, o kitos bus likviduojamos, pertvarkomos į uždarąsias akcines bendroves, akcines bendroves ar biudžetines įstaigas. Valstybės valdomų bendrovių veiklos optimizavimo planą ketinama pateikti vyriausybei iki šių metų gegužės pabaigos. Per pastaruosius metus įgyvendinti esminiai daug dėmesio sulaukę miškų sektoriaus įmonių ir kelių priežiūrą vykdančių įmonių pokyčiai. 43 miškų valstybės įmonės (42 miškų urėdijos ir VĮ Valstybinis miškotvarkos institutas) buvo konsoliduotos ir įsteigtas naujas juridinis asmuo, vykdantis centralizuotą miškų sektoriaus valdymą. Taip pat buvo sujungta 11 kelių priežiūrą vykdančių valstybės įmonių – taip koncentruojami vienodą veiklą vykdantys subjektai. Be to, pažangos buvo pasiekta dėl informacijos atskleidimo reikalavimų privalomumo: didžiausios valstybės valdomos įmonės, remdamosi Skaidrumo gairėmis, įsipareigojo taikyti tarptautinius apskaitos standartus. Šiuo metu 8 iš 13 didžiausių valstybės valdomų įmonių taiko šiuos standartus, o likusios 4 ketina juos įdiegti ir pradėti taikyti vėliausia iki 2021 m. pavasario, išskyrus valstybės įmonę Ignalinos atominę elektrinę, kuri dėl savo itin specifinės veiklos neplanuoja pereiti prie šių standartų, teigiama ministerijos pranešime. Siekiant įgyvendinti EBPO ekspertų pateiktas įžvalgas ir rekomendacijas Lietuvai bendrovių teisės srityje užtikrintas aukštesnis smulkiųjų investuotojų teisių ir teisėtų interesų apsaugos lygis bendrovėse, sudarytos sąlygos investuotojams aktyviau dalyvauti bendrovių valdyme, taip pat sustiprinta skaidresnė bendrovių valdysena ir stebėtojų tarybos vaidmuo ir jos narių nepriklausomumas, įtvirtintas naujas su susijusiais asmenimis sudaromų sandorių reguliavimas. Siekdama užtikrinti skaidresnę valstybės valdomų įmonių veiklą, efektyvesnį valdymą ir didesnę grąžą valstybei, Lietuva planuoja toliau stiprinti valstybės nuosavybės funkcijas ir suteikti daugiau galių Valdymo koordinavimo centrui, kuris yra atsakingas už visų valstybės valdomų įmonių valdymo politikos įgyvendinimo koordinavimą. Taip pat planuojama detaliai įvertinti valstybės įmonės teisinės formos juridinių asmenų veiklų tikslingumą ir siekti tinkamiausio valstybės valdomų bendrovių optimizavimo. Visi planuojami veiksmai ir ateityje bus vertinami EBPO. Narystė EBPO yra pripažįstama kaip šalies ekonominio stabilumo ir patikimumo garantas, į ją atsižvelgiama teikiant vyriausybėms paskolas, planuojant ilgalaikes investicijas. Būdama EBPO nare Lietuva galės naudotis naujausiais EBPO tyrimais ir geriausia 35 EBPO šalių narių praktika sprendžiant konkrečias ekonominės politikos problemas.