Šią savaitę paaiškėjo, kad kompanijos skubiai bando sutvarkyti defektus „Meltdown“ ir „Spectre“, kurie gali leisti programišiams vogti duomenis. „Apple“ teigia jau išleidusi kelis papildymus bei pažymėjo, kad kol kas nėra įrodymų, jog programišiai defektais pasinaudojo bei pavogė duomenis. Bet tuo pat metu kompanija naudotojus perspėjo programėles siųstis tik iš patikimų šaltinių, siekiant išvengti potencialiai žalingų programų. Dažnai manoma, kad „Mac“ kompiuteriai bei jų operacinės sistemos yra saugesnės nei, pavyzdžiui, „Android“ išmanieji telefonai ar su „Microsoft“ operacinėmis sistemomis veikiantys kompiuteriai. Bet minėtieji defektai aptikti visuose šiuolaikiniuose kompiuteriuose, kurie naudoja „Intel“ ar ARM pagamintas mikroschemas. Kartu šios įmonės mikroschemas tiekia beveik visai pasaulinei kompiuterių rinkai. „Apple“ teigia jau išleidusi atnaujinimą „iPhone“ ir „iPad“ prietaisams, iš dalies panaikinantį „Meltdown“ defektą. Tuo tarpu per interneto naršyklės „Safari“ atnaujinimą artimiausiu metu turėtų būti išleistas ir papildymas „Spectre“ defektui sutvarkyti. Savo ruožtu „Google“ paskelbė, kad „Android“ telefonai yra saugūs, jei naudotojai įsirašė naujausią saugumo atnaujinimą.