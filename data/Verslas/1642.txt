Tuo tarpu silpni infliacijos duomenys euro zonoje - metinis kainų augimas praėjusį mėnesį sulėtėjo iki 1,2 proc. - vėl sumažino investuotojų lūkesčius dėl Europos centrinio banko (ECB) lengvos pinigų politikos pabaigos, dėl ko euras nusmuko iki penkių savaičių minimumo. Dolerio indeksas, skaičiuojantis valiutos pajėgumą iš kitų didžiųjų pasaulio valiutų sudaryto krepšelio atžvilgiu, kilo iki penkių savaičių maksimumo - 90,746 punkto. Kalbėdamas Kongrese, J. Powellas užsiminė, kad FED šiais metais gali kelti palūkanų normas daugiau nei tris kartus, vienu kartu daugiau, nei tikėjosi rinkos. Savo ruožtu, ECB pirmininkas Mario Draghis anksčiau šią savaitę nuėjo kitu keliu ir pažymėjo, kad euro zonos ekonomikoje vis dar yra daug laisvumo. „J. Powellas buvo agresyvesnis nei tikėtasi. Tuo tarpu M. Draghio tonas buvo ne itin ryžtingas, todėl matome aiškų kontrastą“, - centrinių bankų vadovų pranešimus šią savaitę komentavo finansinių paslaugų įmonės „State Street“ Tokijo padalinio vadovas Bartas Wakabayashis. Reaguojant į besiskiriančius J. Powello ir M. Draghio tonus, euras ketvirtadienį krito iki 1,21835 dolerio - žemiausio taško nuo sausio 18 dienos.