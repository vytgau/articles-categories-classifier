Mantas Bartuška taip pat teigia, kad bendrovė iki sausio 7 dienos sumokės baudą iš savų lėšų, dalį jų galbūt pasiskolinant. – Vyriausybė nutarė, kad „Lietuvos geležinkeliai“ turės padaryti projektą, suderinti jį su Europos Komisija ir pristatyti Vyriausybei. Kaip vyks šis procesas? – Dėl atstatymo, pagal procedūrą mes turime suderinti ir su Europos Komisija ir su akcinininku, ministerija (Susisiekimo – BNS), tą ir padarysime – kaip darbai bus atliekami, koks procesas yra numatomas, nes reikia perskaičiuoti. Gavome įpareigojimą, dabar reikės konkrečiai atlikti darbus. – Ar tai bus konkretus projektas, su konkrečiomis datomis, terminais ir darbais, ar toks abstraktus? - Tikriausiai bendresnis, dabar detaliai nepasakysiu, kas į jį įeis. Rengės ruožas turi būti atstatytas, tai yra viena dalis baudos Europos Komisijos, kuri numatė, kad turi būti panaikintos pasekmės. Vyriausybė priėmė sprendimą (atstatyti ruožą– BNS), mes kaip bendrovė gauname įpareigojimą. – Kokie terminai suderinimo su Komisija - trys mėnesiai? - Patį faktą, kad atstatysime, kaip atstatysime, turime tris mėnesius nuo baudos paskelbimo. Tai per šitą laiką ir atliksime. Iki sausio pradžios turime suderinti ir pateikti Vyriausybei. – Kiek kainuos darbai - ar yra nauji skaičiavimai? – Naujesnių skaičiavimų nėra, tas 20 mln. eurų pagal senesnius skaičiavimus, tą, ką esame numatę. Dabar atliksime būtent šių dienų įvertinimą. Tikiuosi, kad pavyks optimaliau įvykdyti darbus – tai yra, pigiau. – Kitais metais geležinkelis galėtų būti atstatytas, ar tai būtų jau 2019 metų projektas? – Matyt, kad 2019 metų. Dėl darbų apimties bus atlikti vertinimai, ką reikia atstatyti, nes ruožas jau 8 metus yra neveikęs, tai vėlgi, kad saugiai važiuotų, reikia pasižiūrėti visus parametrus. Paprastai tai gali trukti net ir 2 metus, su visa dokumentacija, su fiziniais darbais. – Ar kalbėjote su „Orlen Lietuva“ – ar jiems vis dar reikalingas šis geležinkelis? – Mes su „Orlenu“ visais klausimais kalbamės, girdime iš partnerių, kad ruožas yra reikalingas. Kad nereikalingas – nesame gavęs tokios informacijos. Jie nori, kad būtų atstatytas. – Ar jūs skųsite ES teismui tik baudos dydį, ar visą EK sprendimą? – Matote, sieksime sumažinti žalą valstybei dėl baudos, kuri yra skirta. Gavome įpareigojimą siekti panaikinti ar sumažinti skirtą baudą. Toks ir tikslas bus – siekti sumažinti ar panaikinti tą baudą. O kiek mums pavyks ją sumažinti, pamatysime, kai ieškinys bus jau galutinai išnagrinėtas teisme ir turėsime galutinį rezultatą. – Ar dirbsite su tais pačiais teisininkais – Didžiosios Britanijos advokatų kontora „Linklaters“? – Taip. Mes per tą laikotarpį jau ruošėme dokumentaciją ir bendraujame su tais pačiais teisininkais, nes jie didžiausią įdirbį padarę, tai mes su jais ir dirbame. Nes čia daug laiko nėra ir neefektyvu netgi su kitais dirbti. – Baudą sumokėti jūs privalote iki sausio 7 dienos, jei neklystu. Ar yra sprendimas, iš kokių šaltinių ją mokėsite? – Šiuo metu yra galutinai atliekamas ir finansinis įvertinimas, kaip mums efektyviausiai šį klausimą spręsti – ar pateikti bankinę garantiją, ar sumokėti skolinantis šiek tiek, ar iš sukauptų lėšų. Nėra galutinio sprendimo. Bet pagal indikacijas matome, kad kadangi yra labai griežti garantijos reikalavimai, ji gali būti netgi brangesnė. Skolinantis ar naudojant savo kapitalą gali būti šiek tiek pigiau. Naudosime patį pigiausią variantą. – Ar jums čia nereikės Vyriausybės finansinės pagalbos? – Dėl baudos aš galiu šiai dienai atsakyti, mes ruošiamės, mes vertiname, kaip ją artimiausiu metu reikės sumokėti. Dėl pačios Rengės atsakymo nėra galutinio atsakymo, ir matysime, diskutuosime su Vyriausybe. Nelabai gal šiai dienai net galiu pamąstyti, kokie tai gali būti šaltiniai. Reikia pirmiausia aptarti su ministerija, su Vyriausybe, kokie iš viso yra variantai, ar yra variantų, ar ne. – Ar kalbėjote su Latvijos geležinkeliais, ar jie žada skųstis teismui ir reikalauti kompensacijų? – Mes palaikome komunikaciją ir siekiame pakeisti tuos susiklosčiusius santykius, kad tai vyktų daugiau bendradarbiavimo atmosferoje ir ieškotume bendrų projektų. Sakyčiau, kad Vyriausybės priimtas sprendimas atstatyti Rengės ruožą gali pagelbėti santykiams, siekiant kurti bendradarbiavimo atmosferą. Dėl ieškinių – negaliu atsakyti už trečiąsias šalis, matysime, kaip elgsis partneriai. Buvau susitikęs su Latvijos geležinkelių vadovu, tuos klausimus aptarėme. Kol kas jie neturi jie priimtų sprendimų. – Ar kalbėjote apie tai su „Orlen Lietuvos“ vadovais? – Noras yra, kad ne teismuose mes skęstume, o iš tikrųjų – yra daug darbo, ir būtent kurtume bendradarbiavimą. – Ačiū už pokalbį.