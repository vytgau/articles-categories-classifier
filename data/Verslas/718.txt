Preliminarų Demografijos, migracijos ir integracijos 2018-2030 metų strategijos įgyvendinimo planą parengė valstybės institucijos ir nevyriausybinės organizacijos. Pamatyti plane išdėstytas priemones bei pateikti savo idėją ar komentarą galima: http://epilietis.lrv.lt/formos/demografija. Viešosios konsultacijos vyks 3 mėnesius. Gavus visuomenės pasiūlymus ir pastabas, planas bus atnaujintas ir nedelsiant pradėtas įgyvendinti. Priemonių planas rengiamas, siekiant gerinti šeimų padėtį ir skatinti gimstamumą, padėti senjorams išsilaikyti darbo rinkoje bei užtikrinti jų užimtumą, sumažinti emigraciją bei paskatinti tautiečius sugrįžti į Lietuvą. Ministras Pirmininkas Saulius Skvernelis teigia, kad piliečių ir visuomeninių organizacijų įsitraukimas yra labai svarbus. „Mūsų šalies demografinė padėtis yra sudėtinga, sparčiai mažėjantis gyventojų skaičius yra didelis iššūkis visai visuomenei. Ne tik valstybės, bet ir visos visuomenės uždavinys – šią problemą sutelktai spręsti. Todėl laukiame žmonių bei organizacijų įsitraukimo, konkrečių siūlymų bei idėjų, kaip padaryti gyvenimą Lietuvoje patrauklesnį tiek jaunam, tiek garbaus amžiaus mūsų visuomenės nariui, taip pat ką turėtume padaryti, kad susigrąžintume išvykusius mūsų tautiečius“, – sako Premjeras. Demografijos, migracijos ir integracijos strategijos įgyvendinimo plane siūlomos priemonės, turinčios sukurti palankią šeimai aplinką, pavyzdžiui, siūloma apsvarstyti sveiko nemokamo vaikų maitinimo mokyklose sugrąžinimą, teikti papildomą paramą gimus kūdikiui, plėsti vaikų dienos centrų steigimo praktiką, įvesti mokinio „kultūros pasą“, sudaryti sąlygas vaikams nemokamai lankyti muziejus. Kita priemonių grupe siekiama užtikrinti valstybės poreikius atitinkantį migracijos srautų suvaldymą. Norima sukurti aktyvios pagalbos, visapusiško konsultavimo grįžtantiems mūsų tautiečiams sistemą. Labai svarbu – užtikrinti valstybės prievolę padėti iš užsienio grįžusioms šeimoms, vaikams adaptuotis mūsų švietimo sistemoje, mūsų tautiečiams adaptuojantis darbo rinkoje, susigrąžinant prieš išvykstant į užsienį turėtą profesinę kvalifikaciją, skatinant steigti verslus Lietuvoje. Bus platinami patrauklūs darbo siūlymai išvykusiems aukštos kvalifikacijos specialistams, siekiant juos susigrąžinti į Lietuvą. Dar viena priemonių grupe siekiama gerinti vyresnio amžiaus žmonių gyvenimo kokybę. Tam skirtos priemonės: mažesnės „Sodros“ įmokos pensinio amžiaus darbuotojams, didesnė įmoka sveikatos priežiūros įstaigoms už prirašytą vyresnį kaip 65 m. asmenį, vakarietiška praktika paremtų, modernių senjorų namų koncepcija bei kiti siūlymai.