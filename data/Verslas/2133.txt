Nors vairuotojai keiksnoja kelininkus, kad šie neskuba tvarkyti atsivėrusių duobių, Panevėžio savivaldybės administracijos direktoriaus pavaduotojas Tomas Jukna teigė, jog pavasario tikrai nelaukiama. Tik pastebėjus duobes jos yra lopomos šalto asfalto mišiniu. O kai orai leis, į miesto gatves išriedės ir karšto asfalto liejimo mašinos. „Visos avarinės duobės, kai tik gauname apie jas informacijos, yra lopomos eiliškumo tvarka. Neseniai buvo sutvarkytos Klaipėdos bei Ateities gatvės, bet ir čia jau veriasi naujos duobės. Pats kasdien važinėju miesto gatvėmis ir matau, kad jeigu dar vakar nebuvo nieko, šiandien jau viena ar dvi naujos duobės. Jos veriasi kasdien ir ne visada suspėjama reaguoti“, – teigė T. Jukna. Kai tik orai sušils, prasidės ir didieji gatvių tvarkymo darbai. Pasak pavaduotojo, skirtingai nei praėjusiais metais, šiemet darbus bus galima pradėti gerokai anksčiau, kai tik leis oro sąlygos. Planuojama, kad nauju asfaltu Panevėžyje bus išklota 15–20 tūkst. kvadratinių metrų gatvių dangos. „Pernai buvome užsibrėžę padaryti daugiau nei įmanoma, žinodami, kad visos pirkimų procedūros gerokai vėlavo. Tačiau padarėme beveik visus darbus, kuriuos buvome suplanavę. Liko tik Klaipėdos ir Nemuno gatvių sankryža – viskas paruošta, tereikia padengti nauju asfaltu. Tad šiemet tai bus atskaitos taškas, nuo kurio prasidės gatvių tvarkymo darbai“, – sakė T. Jukna. Pabaigus darbus Nemuno gatvėje, toliau bus dirbama Smėlynės gatvėje nuo pervažos iki Marijonų gatvės, taip pat Klaipėdos gatvės atkarpoje, važiuojant link Šiaulių, kur asfaltas visai baigia ištrupėti. Toliau laukia kitos probleminės gatvės. „Vasario viduryje susitinkame su rangovu ir bus aišku, kokie darbai ir per kokį terminą bus įgyvendinti. O kai pradės veikti asfalto ruošimo bazės, bus galima pradėti darbus. Vien šiemet karšto regeneravimo būdu bus sutvarkyta 15–20 tūkst. kv. metrų dangos. Be to, ištisinio asfalto danga bus keičiama ir rekonstruojamos gatvės, kurių negalima tvarkyti regeneravimo būdu“, – pokyčius miesto gatvėse žada T. Jukna. Laikinas sprendimas Duobes miesto gatvėse lopančių „Panevėžio gatvių“ direktorius Gintaras Petrauskas teigė, kad tokie orai gatvių remontui – itin nepalankūs, nes dėl drėgmės ir greitai besikeičiančių temperatūrų užtaisytos duobės ilgai neatlaiko. Bet laukti palankesnių orų jau negalima, tenka imtis ir tokių trumpalaikių sprendimų. „Žiema – nedėkingas metas taisyti duobes. Jau geriau neremontuoti, nes jeigu gatvėje intensyvus eismas, važinėja sunkiasvorės mašinos, šaltas asfaltas, ypač posūkiuose, ilgai netarnauja. Bet kadangi atsiveria didelės duobės, negalima jų palikti iki pavasario“, – teigė G. Petrauskas. Be to, šiemet itin nedėkingi ir orai – šiųmetė žiema labiau primena pavasarį, todėl vos spėjama lopyti duobes. Per dieną vidutiniškai yra sunaudojama apie 2–3 tonos medžiagų. Prašymų tvarkyti vieną ar kitą gatvę sulaukiama ne tik iš Savivaldybės, bet ir gyventojų, patys kelininkai taip pat registruoja didžiausias duobes. G. Petrausko teigimu, kai daugelyje miesto gatvių bus paklotas naujas asfaltas, ir duobių bus mažiau. Mat jos veriasi tose gatvėse, kurios buvo išlietos prieš kelis dešimtmečius. „Daugelis miesto gatvių yra nusidėvėjusios. O kai tokie orai, kai vieną minutę pliusinė temperatūra, o kitą – jau minusinė, plius drėgmė, intensyvus eismas, duobės gali atsiverti ir per kelias valandas. Šaltis ir drėgmė plečia asfaltą, tad pakanka pravažiuoti keliems sunkvežimiams ir jau didžiulė duobė“, – pasakojo direktorius. Jau kitą mėnesį gatvėse yra planuojama išbandyti naują technologiją. Tikimasi, kad taip užlopytos duobės laikys ilgiau. Pasak G. Petrausko, šią technologiją jau taiko vilniečiai. Tai įrenginys, tvirtinamas prie automobilio. Jame šaltas asfaltbetonio mišinys yra kaitinamas ir maišomas, kol pasidaro vientisa karšta masė. „Jau kitą mėnesį išbandysime naują technologiją ir duobes bandysime lyginti karštu būdu. Gal kokybė bus geresnė. Nes šaltas asfaltas – tik laikina priemonė, geriausiu atveju jis laiko iki vasaros. O kelią remontuojant karštuoju būdu – net keletą metų“, – teigė G. Petrauskas.