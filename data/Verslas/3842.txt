Buvę ir esami kolegos jį vadina ambicingu ir energingu politiku, bet kiti perspėja, kad Ūkio ministerijoje koją gali pakišti patirties trūkumas. Skeptikus V. Sinkevičius turės įtikinti, kad menka vadovavimo patirtis netrukdys priimti ryžtingų sprendimų. Iki šiol V. Sinkevičius buvo ne tik parlamentinio ekonomikos komiteto vadovas, bet ir Seimo krepšinio komandos kapitonas. Anksčiau mėgėjiškose lygose atakuojančiu gynėju rungtyniavęs politikas dabar krepšinio kamuolį į savo rankas ima rečiau ir sako, kad daugiau laiko skiria šeimai bei darbui. Amžius padės ar kliudys? V. Sinkevičius 2012–2015 metais be atlygio dirbo portalo apie Lietuvą anglų kalba „The Lithuania Tribune“ redaktoriumi. Šios platformos įkūrėjas Ruslanas Iržikevičius sako jį pažinęs kaip energingą ir atsakingą žmogų. „Aš girdžiu iš kitų pastebėjimus dėl amžiaus, kad jam gali tai pakišti koją. Bet tai gali atrodyti ant popieriaus. Kai su juo susitinki visos abejonės išgaruoja. Tai žmogus, kuriam amžius yra pliusas. Mums reikia energijos, kuri pas jį tiesiog trykšta“, – sakė R. Iržikevičius. „Jis dirbo kaip savanoris ir negaudavo atlygio už darbą „The Lithuania Tribune“. Aš juo visada galėdavau pasitikėti. Jis laikydavosi savo žodžio ir padarydavo viską, ką buvo pažadėjęs“, – pridūrė jis. Tačiau buvęs „valstiečių“ frakcijos narys Bronislovas Matelis, dirbantis Ekonomikos komitete, mato ir galimų rizikų – laikas parodys, ar naujajam ministrui pakaks savarankiškumo, ryžto ir vadybinių gebėjimų. „Kaip matau su sveikatos ministru – palyginti jaunas, bet šalia jo stovintys nori daryti priešingai nei pats ministras nori. Klausimas kaip V. Sinkevičiui, jaunam žmogui, nebuvusiam toje mėsmalėje, pavyks visą situaciją ministerijoje suvaldyti. Jis yra atsargus žmogus, nekonfliktiškas. Klausimas, ar tas gerumas ir nekonfliktiškumas, gali reikšti ir tai, kad jis neryžtingas. Čia klausimas, ar taip bus, aš nežinau. Pamatysime“, – svarstė B. Matelis. Jis priminė vieną atvejį, kai perdėtas iniciatyvumas komitete papiktino kolegas Seimo narius. „Viename komiteto posėdyje buvome pasikvietę ministrą Roką Masiulį. Komitete nustatyta, kad klausimus iš pradžių užduoda opozicija, o pirmininkas pirmininkauja. Mes buvome pasirengę nepatogių klausimų ministrui, tačiau Sinkevičius pradžioje kaip pirmininkas nusprendė užduoti gal 10 klausimų. Visus tuos nepatogius klausimus, kuriuos buvome pasiruošę, švelniai suformuluodamas pakišo ministrui ir neįvyko diskusija“, – sakė B. Matelis. „Tai rodo, kad jis dar nėra apsišlifavęs, kaip reikia geram vadybininkui vadovauti procesui“, – pridūrė jis. Reikės ir politinių įgūdžių V. Sinkevičiui beveik metus vadovavęs Lietuvos oro uostų generalinis direktorius Gediminas Almantas sako matantis didelį potencialą, bet nedrįsta prognozuoti, kaip naujajam ministrui seksis suderinti politinę darbotvarkę ir vadovavimą didelei struktūrai. „Kaip jaunas ir ambicingas žmogus jis turi daug potencialo. Dabar vadovavimas Ūkio ministerijai susideda iš politinės dalies ir vadybinės kompetencijos. Dėl to neturiu nuomonės. Nežinau, kaip jam seksis tą dalyką daryti. Ko norėtųsi iš savo kaip valstybės įmonės vadovo perspektyvos, kad žmonės, kurie ateina į vadovaujančias pozicijas, turėtų ne tik norą dirbti politiškai, bet dar turėtų supratimo, kaip veikia ūkis, įmonės ir ką reiškia vadovauti. Toks lūkestis būtų ir naujam ūkio ministrui“, – tvirtino G. Almantas. Anot jo, dirbdamas projektų koordinatoriumi, V. Sinkevičius įrodė galįs susikalbėti su skirtingų tipų žmonėmis, pradedant politikais ir baigiant techninais darbuotojais. „Komunikacijos prasme turi gerų įgūdžių ir mokantis atsižvelgti į kitus nuomones. (...) Nežinau, kiek tas metas Seime jį pakeitė, bet kai jis dirbo pas mus, tai buvo jaunas, stiprus talentas su labai atkakliu charakteriu, kai reikia pasiekti tikslus“, – tvirtino Lietuvos oro uostų vadovas. Krepšiniui laiko lieka mažiau V. Sinkevičiaus pagrindinis pomėgis yra krepšinis, tačiau pastaruoju metu jis jam skiria mažai laiko ir su Seimo kolegomis kaip komandos kapitonas kamuolį varinėja vieną kartą per savaitę. 2008–2009 metais jis žaidė atakuojančio gynėjo pozicijoje SKL lygos komandose „Sporto fėja“ ir „KK Sėklos“. Politikas teigė, kad dabar daugiausiai dėmesio be darbo skiria savo šeimai ir beveik dvejų metų sūnui Vincentui. „Kadangi dabar labai mažai laiko dėl darbo ir užimtumo skiriu šeimai, tai mano pagrindinis pomėgis yra šeima ir sūnus. Dabar toks labai gražus laikotarpis, kai jam yra šiek tiek mažiau nei dveji. Pradeda kalbėti, vaikšto, bėgioja, tai dabar šeima pagrindinis pomėgis“, – sakė V. Sinkevičius. Savo būsimąją ukrainietę žmoną Kateryną jis sutiko studijuodamas Nyderlandų Mastrichto universitete, o 2014 metų rugpjūtį ją vedė. Laisvalaikiu V. Sinkevičius skaito knygas apie istoriją, o jo mėgstamiausias visų laikų rašytojas – Erichas Marija Remarkas. V. Sinkevičius moka anglų, rusų ir lenkų kalbas. Apie planus Ūkio ministerijoje jis kol kas nenorėjo kalbėti, kol sprendimo nepriėmė Dalia Grybauskaitė. V. Sinkevičius Jungtinės Karalystės Aberistvito universitete yra įgijęs ekonomikos ir tarptautinių santykių bakalauro, o Nyderlandų Mastrichto universitete – Europos politikos magistro laipsnį. 2013 metais jis stažavosi Lietuvos Respublikos atstovybėje Vašingtone. Jis 2013–2014 metais yra dirbęs Vašingtono Europos analizės centro projektų vadovo padėjėju, o 2014 metais – „Lietuvos pašto“ tarptautinės grupės projektų vadovu. Po darbo Lietuvos oro uostuose vadovavo agentūros „Investuok Lietuvoje“ investicinės aplinkos gerinimo grupei.