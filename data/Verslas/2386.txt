Bendrovės atstovai būsimus pretendentus pasitiks vasario 3 d. Vilniuje esančiame „Radisson Blu“ viešbutyje. „Pietūs Paryžiuje, priešpiečiai Niujorke, pusryčiai Monrealyje po pasaulį keliaujant moderniausiais lėktuvais – tikrai netipinis darbas ofise“, – taip darbą pristato bendrovė. „Qatar Airways“ kandidatus veikiausiai vilios ir dideliais atlyginimais. Jeigu šiuo metu Lietuvoje palydovų atlyginimo vidurkis yra apie 1200 eurų „į rankas“, „CV-online“ marketingo vadovė Rita Karavaitienė svarsto, kad Kataro avialinijose tikrai galima būtų tikėtis kur kas didesnio atlyginimo. „Tai yra aukštos klasės avialinijos, reikalavimai dideli, todėl pasirenkamas ne kiekvienas norintis. Avialinijoms nėra svarbu, iš kokios šalies yra kandidatas, svarbu, kad jis atitiktų bendrovės fizinius reikalavimus, mokėtų anglų kalbą, taip pat būtų pasiruošęs mobiliam gyvenimui“, – sako ji. Skelbime pažymima, kad būsimi darbuotojai ne tik turi būti pasirengę mobiliam ir vietoje nenustygstančiam gyvenimui, tačiau turi sutikti persikelti gyventi į Kataro sostinę Dohą. Vis dėlto gauti svajonių darbą su solidžiu atlygiu nėra taip paprasta. Pretendentai turi būti ne jaunesni nei 21-erių metų, o ilgis tarp ištiestų rankų nuo vienos rankos pirštų iki kitos rankos pirštų galiukų turi būti ne mažesnis nei 212 centimetrų, kad būsimas darbuotojas lengvai galėtų pasiekti virš keleivių sėdynių esančias bagažo talpyklas abiem rankomis. Taip pat kandidatai turi puikiai kalbėti ir rašyti angliškai, turėti bent vidurinį išsilavinimą, būti puikios sveikatos ir fizinės formos. Darbui itin svarbios ir asmeninės savybės – kandidatai turi būti iškalbūs, komunikabilūs, turėti įgūdžių darbui tarptautinėje komandoje. Kriterijų palydovų darbui yra ir kur kas daugiau – jie turi mokėti plaukti, būti tvarkingi, reprezentatyvios išvaizdos, tam tikro ūgio, kad galėtų patogiai judėti lėktuve. R. Karavaitienė teigia, kad orlaivių palydovų poreikis išlieka stabiliai aukštas, todėl nenuostabu, kad darbuotojų Lietuvoje žvalgosi netgi tokie gigantai kaip Kataro avialinijos. Taip pat nemažas susidomėjimas oro linijų darbo pasiūlymais yra ir iš kandidatų pusės. „Kaip pavyzdys galėtų būti „Wizz Air“ šiuo metu aktyvus darbo pasiūlymas. Per 8 dienas skelbimas buvo peržiūrėtas daugiau nei 600 kartų, vien tik per „CV-online“ sistemą savo CV nusiuntė 17 kandidatų, dar 4 išsaugojo kaip gerą darbo pasiūlymą. Kita dalis kandidatų tiesiogiai kreipiasi per pačių avialinijų tinklapį. Kandidatų kiekis priklauso nuo skrydžių įmonės, jos reputacijos, stabilumo, įvaizdžio. Pasirinkimą lemia ir skrydžių bendrovės maršrutai. Skrydžių palydovų atlyginimo vidurkis yra apie 1200 eurų „į rankas“, bet, žinoma, jis priklauso nuo įmonės, darbo stažo ir pan., o pradžioje atlygis gali būti ir 800 eurų“, – pasakoja ji. Atidžiau peržvelgus „Wizz Air“ pasiūlymą, matyti, kad ši aviakompanija į darbą priima ir kiek jaunesnius, 18 metų sulaukusius jaunuolius. Moterų ūgis šiam darbui turėtų būti ne mažesnis nei 1,65 m, vyrų – 1,75 metro. Skelbime taip pat paminėta, kad kandidatai privalo mokėti plaukti, mokėti bent vieną užsienio kalbą be anglų kalbos. Kaip įprasta, kandidatai neturėti turėti tatuiruočių ir auskarų gerai matomose vietose, taip pat jie turi gebėti per 60 minučių pasiekti oro uostą iš savo gyvenamosios vietos. Pažymima, kad būsimi darbuotojai gali nešioti kontaktinius lęšius, tačiau turintys prastą regėjimą iki +4 ar -4 dioptrijų veikiausiai nepraeis medicininių reikalavimų. „Qatar Airways“ būsimų darbuotojų Vilniuje jau ieško ne pirmą kartą. Ankstesniuose renginiuose įmonės darbuotojos pristatė aviakompaniją ir darbo sąlygas, dalyviams davė atlikti anglų kalbos žinių testą, vėliau jie turėjo ratu diskutuoti tam tikra pasirinkta tema angliškai. R. Karavaitienė teigė, kad atrinkti kandidatai dirbti pradeda labai greitai. „Įsidarbinama labai greitai arba iš karto po apmokymų. Dažnu atveju, apmokymus apmoka arba organizuoja skrydžių bendrovė. Kadangi oro linijų bendrovės turi įvairių ir geografiškai plačiai išsidėsčiusių maršrutų, todėl darbuotojų paiešką sieja su maršrutais bei stipriomis mokymų bazėmis. Lietuvoje skrydžių palydovus rengia „BAA training“ įmonė, ji stiuardeses ir stiuardus ruošia, galima sakyti, viso pasaulio oro linijų bendrovėms. Lietuvės stiuardesės dirba visame pasaulyje, o darbo pasiūlymų kiekis tik didės“, – pažymi ji.