Tarp „Kobe Steel“ produkciją naudojusių įmonių yra automobilių gamintojai „Toyota“, „Nissan“, „Honda“, „Mitsubishi Motor“, „Subaru“ ir „Mazda“, taip pat nukentėjo tokios gynybos ir aviacijos kompanijos kaip „Mitsubishi Heavy Industries“, „Kawasaki Heavy Industries“, IHI ar konglomeratas „Hitachi“, naudojęs „Kobe Steel“ dalis traukinių gamyboje. „Honda“ atstovai naujienų agentūrai AFP teigė, kad bendrovės specialistai vis dar vertina galimą „Kobe Steel“ produktų įtaką automobilių saugumui. „Šiuo metu, atlikdami savo saugumo patikrą, nematome esminių problemų. Tačiau tyrimas vis dar vyksta, tad kol kas per anksti sakyti, ar mums prireiks atšaukinėti automobilius, ar ne“, - sakė „Honda“ atstovas Tamonas Kusakabė. Japonijos pramonės ministerija spaudžia „Kobe Steel“ bendradarbiauti su savo klientais ir kaip įmanoma greičiau atlikti saugumo testus. „Kobe Steel“ akcijos antradienio prekybos metu krito itin sparčiai - kompanija per dieną prarado apie penktadalį savo vertės. Trečiadienį akcijos krito dar 19,66 proc. ir dabar kainuoja vos 858 jenų (apie 7,60 JAV dolerio).