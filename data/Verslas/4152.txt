Įstatymų leidėjai sakė, kad priėmus naująsias priemones, Rusijoje veikiančioms JAV žiniasklaidos priemonėms taip pat gali tekti registruotis „užsienio agentais“. Šių žingsnių imtasi Vašingtonui stengiantis pažaboti Rusijos žiniasklaidos priemonių ir interneto portalų, įskaitant RT ir naujienų agentūrą „Sputnik“, skelbiamų vadinamųjų išgalvotų naujienų (ang. fake news) srautą. Šiomis „išgalvotomis naujienomis“ siekiama kištis į JAV vidaus politikos reikalus. Valstybės Dūmos pirmininkas Viačeslavas Volodinas pavedė deputatams peržiūrėti galiojančius įstatymus ir parengti reikalingas pataisas, kad Rusijos visuomenė būtų apsaugota nuo, pasak jo, „JAV žiniasklaidos įtakos“. 2012 metais Rusija priėmė kontroversišką teisės aktą, pagal kurį šalyje veikiančios nevyriausybinės organizacijos, gaunančios finansavimą iš užsienio, paskelbtos „užsienio agentais“. Teisių gynėjai pasmerkė šį žingsnį kaip bandymą suvaržyti pilietinę visuomenę. „Mūsų įstatymas dėl užsienio agentų netaikomas žiniasklaidai. Jie planuoja taikyti JAV įstatymą „Russia Today“ ir naujienų agentūros „Sputnik“ atžvilgiu“, – sakė Valstybės Dūmos pirmininkas, kurį citavo Rusijos naujienų agentūros. „Dėl to būtų teisinga atitinkamiems mūsų komitetams parengti atsakomąsias priemones, kurios leistų mums imtis žingsnių apsaugoti mūsų šalies piliečius ir pačią mūsų valstybę nuo atviro“ Rusijoje veikiančios JAV žiniasklaidos kišimosi, sakė V. Volodinas. Valstybės Dūmos vicepirmininkas Piotras Tolstojus sakė, kad įstatymų leidėjai gali priimti teisės aktą, kuris įpareigotų JAV žiniasklaidos priemones registruotis „užsienio agentais“. „Bus imtasi atsakomųjų priemonių ir įvesti tokie pat suvaržymai, kokius amerikiečiai mėgina įvesti Rusijos žiniasklaidai, pasiremdami 1938 metų aktu dėl užsienio agentų“, – sakė Dūmos vicepirmininkas. Maskvos propagandos ruporu laikoma RT ketvirtadienį pranešė, kad paklus Vašingtono reikalavimui ir užsiregistruos kaip Jungtinėse Valstijose veikiantis „užsienio agentas“. Tačiau televizijos vyriausioji redaktorė Margarita Simonian pažymėjo, kad RT apskųs teismui šį Teisingumo departamento reikalavimą. „Kanibališkas ultimatumas“ RT pranešė, kad Teisingumo departamentas nurodė jai iki pirmadienio užsiregistruoti „užsienio agentu“. Departamentas įspėjo, kad jei televizija nepaklus šiam nurodymui, jos vadovė bus areštuota, o sąskaitos – įšaldytos. „Mes manome, kad šis reikalavimas ne tik prieštarauja įstatymui – ką įrodysime teisme, jis taip pat yra diskriminacinio pobūdžio ir kertasi su demokratijos bei žodžio laisvės principais“, – sakė M.Simonian. „Jis atima iš mūsų galimybę sąžiningai konkuruoti su kitais tarptautiniais kanalais, kurie nėra registravęsi kaip užsienio agentai“, – pažymėjo televizijos vadovė. M. Simonian socialiniame tinkle „Twitter“ paskelbė aštrią žinutę, kurioje supliekė Teisingumo departamento pateiktą ultimatumą. „JAV Teisingumo departamentas pateikė kanibališką galutinį terminą – iki pirmadienio“, – rašė ji ketvirtadienį ir sarkastiškai pridūrė: „Ar užuodžiate laisvę?“ Vašingtonas laiko RT Maskvos propagandos ruporu ir paprašė televizijos užsiregistruoti pagal Užsienio agentų registracijos aktą. Šis aktas yra skirtas užsienio šalių politiniams interesams atstovaujantiems teisininkams ir lobistams. Praėjusį mėnesį M. Simonian pasiskundė prezidentui Vladimirui Putinui, kad RT ir „Sputnik“ patiria didžiulį spaudimą Jungtinėse Valstijose. Maskvoje įsikūręs transliuotojas yra minimas tyrimuose dėl numanomo Rusijos kišimosi į 2016 metų JAV prezidento rinkimus. Tąsyk V. Putinas pažadėjo, kad Maskva imsis atsakomųjų priemonių po konkrečių JAV žingsnių. „Kai tik pamatysime konkrečius žingsnius, varžančius mūsų žiniasklaidos priemonių veiklą, bus imtasi atsakomųjų priemonių“, – pažymėjo jis.