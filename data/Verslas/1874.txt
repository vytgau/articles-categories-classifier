„Brent“ rūšies naftos ateities sandorių kaina pakilo 37 centais, iki 65,21 dolerio už barelį. JAV „West Texas Intermediate“ nafta pabrango 54 centais, iki 62,22 dolerio už barelį. Prekybininkai pažymi, kad rinką palaiko du pagrindiniai faktoriai - po įspūdingo išpardavimo atsigaunančios akcijų biržos bei įtampa Artimuosiuose Rytuose, kurią dar labiau pakurstė Izraelio komentarai. Šalies premjeras Benjaminas Netanyahu sekmadienį teigė, kad Izraelis, reaguodamas į susidūrimus prie Sirijos sienos, gali pats imtis veiksmų prieš Iraną. Pažymėtina, kad prekybos apimtys pirmadienį buvo gerokai mažesnės, nei įprasta dėl nedarbo dienos Jungtinėse Valstijose ir Kinijoje. Tuo tarpu energetikos paslaugų įmonė „Baker Hughes“ pranešė, kad JAV veikiančių naftos platformų skaičius praėjusią savaitę išaugo iki 798 - daugiausiai nuo 2015 m. balandžio. Naftos platformų skaičius yra laikomas vienu iš pagrindinių ateities naftos gavybos apimčių indikatorių.