Po trumpos diskusijos pasiūlymui pritarta bendru sutarimu. „Dažniausiai po rinkimų pašnekame apie tai ir po to pamirštame. Geriau vėliau negu niekad“, – prieš tai sakė socialdemokratas Algirdas Sysas. A. Maldeikienės ir I. Šimonytės Gyventojų pajamų mokesčio įstatymo pataisoje siūloma, kad prezidento, Seimo narių, Europos Parlamento narių, savivaldybių tarybų narių ir jų šeimos narių pajamų mokesčio deklaracijų duomenys būtų skelbiami viešai be jų rašytinio sutikimo. Tai daryti turėtų centrinis mokesčių administratorius savo internetinėje svetainėje. Iš pateikiamų duomenų turėtų matytis pajamų struktūra, t.y. atskirai išskiriamos apmokestinamųjų pajamų rūšys ir neapmokestinamosios pajamos, įstatymo nustatyta tvarka atimtų išlaidų ir pajamų mokesčio sumos. Projekto aiškinamajame rašte teigiama, kad šiuo metu įstatymai nenumato pareigos viešai skelbti metinių pajamų mokesčio deklaracijų duomenų – viešai skelbiami tik Turto deklaravimo įstatyme nustatytų asmenų ir jų šeimos narių turto deklaracijų duomenys. A. Maldeikienė ir I. Šimonytė pastebi, kad pajamų mokesčio deklaracijų duomenys paskelbiami rinkiminės kampanijos metu, asmenims kandidatuojant į valstybės politikus ar Europos Parlamento narius, tačiau šie duomenys skelbiami labiausiai agreguota forma, be to, nėra galimybės užtikrinti duomenų palyginamumo su ankstesniais laikotarpiais, kadangi rinkimams nevykstant ar asmeniui juose nekandidatuojant tokie palyginamieji duomenys nebūtų skelbiami. „Vyriausiosios rinkimų komisijos nustatyta duomenų skelbimo forma yra neinformatyvi, neleidžia nustatyti pajamų struktūros ir visuomenei įvertinti sumokėto pajamų mokesčio atitikimo apmokestinamosioms pajamoms“, – rašoma dokumente. Teigiama, kad priimtas įstatymo projektas turės teigiamos įtakos korupcijos prevencijai. Taip pat siūloma, kad duomenys būtų pradėti skelbti nuo 2016 metų mokestinio laikotarpio.