Toks perspėjimas išsakytas po to, kai Pekinas parengė naujas taisykles stiprinti bankų finansavimą, o taip pat po ne kartą išsakytų perspėjimų dėl augančios skolų naštos antroje didžiausioje pasaulio ekonomikoje. Vienas iš pagrindinių TVF ataskaitoje dėl Kinijos finansų sistemos stabilumo įvardijamų dalykų yra būtinybė didinti bankų kapitalą, kad mažėtų rizika, susijusi su augančiomis skolomis. Kinija iki šiol daugiausia buvo priklausoma nuo kreditavimu skatinamų investicijų, o ūkio augimą daugiausia skatina eksportas. TVF mano, kad šis modelis jau išsisemia. Iš dalies ši problema yra susijusi su itin dideliais ekonomikos augimo tikslais, mano TVF, nes tai skatina vietos valdžią ir toliau kredituoti ir saugoti žlungančias įmones. „Mes rekomenduojame valdžiai nebetelkti tiek dėmesio į BVP augimą“, – sakė TVF Monetarinių ir kapitalo rinkų departamento direktoriaus pavaduotoja Ratna Sahay. Jos teigimu, Kinija turėtų „skatinti vietos valdžią stiprinti rizikos priežiūrą“. Ekspertų teigimu, gausios galimybės skolintis leidžia vietos valdžiai pasiekti nustatytus ūkio augimo tikslus, tačiau kiekvienas papildomai pasiskolintas doleris duoda vis mažesnės grąžos. O augantis šalies įsiskolinimas, kuris, TVF skaičiavimais, siekia 234 proc. Kinijos BVP, didina finansinę riziką ir gali ateityje stabdyti ūkio plėtrą. „Augantis kreditavimas yra svarbus būsimų finansinių problemų indikatorius, nes skolinimosi standartai dažnai mažėja siekiant gauti daugiau paskolų“, – perspėjo TVF. Kompanijos-zombiai TVF atliko dešimčių Kinijos bankų veiklos testavimą nepalankiausiomis sąlygomis. Nustatyta, kad keturių didžiųjų Kinijos bankų kapitalas yra pakankamas, tačiau „dideli, vidutiniai ir vadinamieji miestų komerciniai bankai yra pažeidžiami“, nurodoma TVF ataskaitoje. Iš testuotų 33 bankų, kuriems tenka trys ketvirtadaliai Kinijos bankų sistemos turto, 27 bankai „turėjo nepakankamai kapitalo, atsižvelgiant į mažiausiai vieną minimalų reikalavimą“. Kinijos bankų priežiūros komisija trečiadienį paskelbė naujų taisyklių projektą siekiant spręsti šias problemas. Jose numatyti nauji komercinių bankų likvidumo stebėsenos rodikliai bei nustatomi susiję reikalavimai. Šie reikalavimai „sustiprins bankų likvidumo rizikos valdymą ir užtikrins bankų sistemos saugumą ir stabilumą“, sakė komisija. Kai kuriais atvejais vietos bankai Kinijoje yra spaudžiami skolinti politiškai svarbioms kompanijoms, nes vietos valdžia siekia išlaikyti didelį užimtumo lygį, nors tai ir reiškia, kad nuostolingai dirbančios įmonės ir toliau veikia. Tokios nuostolingos, dažnai valstybės įmonės vadinamos „kompanijomis-zombiais“, ir daugelis bankų ir investuotojų jas finansuoja, nes jos tiesiog negali žlugti. „Užtikrinamos garantijos ir valdžios noras palaikyti ūkio augimą skatina šias įmones gausiai investuoti ir dar labiau didinti jau ir taip didelį įsiskolinimą, nors pelningumas ir skolų aptarnavimo pajėgumai mažėja“, – nurodoma TVF ataskaitoje. Fondas spalį perspėjo Kiniją dėl per didelės priklausomybės nuo skolų, kuri auga „pavojingu greičiu“. Todėl būtina imtis priemonių užkirsti kelią krizei.