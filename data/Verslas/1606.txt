„Dėl orų sąlygų Ženevos oro uostas šiuo metu uždarytas skrydžiams, tokia padėtis išliks iki atskiro pranešimo“, – sakoma oro uosto pranešime. Keleiviai buvo paraginti susisiekti su oro bendrovėmis dėl informacijos apie jų reisus. Po kelias dienas siautusių pūgų penktadienio rytą Ženevoje vėl pradėjo smarkiai snigti. Prognozuojama, kad snygis tęsis maždaug iki 15 val. vietos (14 val. Lietuvos) laiku, nurodė meteorologijos tarnyba. Ketvirtadienį šį Šveicarijos miestą užklojo 15–20 cm storio sniego patalas, o jo oro uostas buvo priverstas kelioms valandoms atšaukti visus skrydžius. Mažiau buvo paveiktas Ciuricho oro uostas: jame atšaukta tik keletas reisų. Šveicarijoje pastarosiomis dienomis fiksuotas rekordins minus 40 laipsnių Celsijaus speigas. Šalčių ir pūgų frontas taip pat paveikė susisiekimą keliais, lėktuvais ir traukiniais daugelyje kitų Europos šalių bei pareikalavo dešimčių žmonių gyvybių.