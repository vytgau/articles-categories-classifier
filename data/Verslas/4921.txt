„Ola“ ir „Uber“ pastaruoju metu nuožmiai kovoja dėl augančios Indijos rinkos ir leidžia milijonus dolerių, kad išsaugotų vairuotojus bei priviliotų naujų. „Ola“ teigia, kad tarp papildomų lėšų suteikusių kompanijų buvo ir anksčiau investavęs „SoftBank“. Indai prideda ateityje besitikintys surinkti dar 1 mlrd. dolerių. Šiuo metu „Ola“ veikia 100 Indijos miestų bei planuoja lėšas naudoti tolesnei plėtrai. Naujas finansavimas taip pat turėtų būti naudojamas ir technologijų tobulinimui. „Tencent“ prezidentas Martinas Lau teigė, kad investicijos į „Ola“ leis kompanijai būti Indijos „sparčiai augančios pavėžėjimo paslaugų rinkos“ dalimi. Manoma, kad augančios Indijos mobiliųjų taksi programėlių rinkos vertė iki 2020 m. pasieks 7 mlrd. dolerių.