Žiniasklaidoje pasirodžius gandams, kad D. Trampas pirmenybę teikia Stanfordo universiteto ekonomistui Johnui Taylorui, dvejų metų trukmės JAV valstybės obligacijos šoktelėjo iki aukščiausio taško per 9 metus bei panašaus lygio laikėsi ir antradienį. Dž. Teiloras yra laikomas griežtesnės pinigų politikos šalininku nei dabartinė FED pirmininkė Janet Yellen. Tikėtina, kad Stanfordo ekonomisto paskyrimas reikštų greitesnį pinigų politikos normalizavimą, o tai suteiktų paramos doleriui. Tarp D. Trampo kandidatų į poziciją taip pat yra jo patarėjas ekonomikos klausimais Gary Cohnas, FED gubernatorius Jerome'as Powellas, buvęs FED gubernatorius Kevinas Warshas bei dabartinė pirmininkė Dž. Jelen, kurios kadencija baigiasi vasarį. JAV valiuta kilti pradėjo jau pirmadienį bei antradienį išlaikė tą pačią trajektoriją. Dolerio indeksas šoktelėjo apie ketvirčiu procento, iki 93,527 punkto. Japonijos jenos atžvilgiu doleris laikėsi iš esmės nepakitęs, ties 112,16 jenos už dolerį riba. Sustiprėjus doleriui, euras smuko 0,3 proc., iki 1,1755 dolerio už eurą. Analitikai pažymi, kad šiuo metu Europos centrinis bankas (ECB) atrodo esąs mažiau agresyvus pinigų politikoje, nei rinka manė po ECB susitikimo praėjusį mėnesį.