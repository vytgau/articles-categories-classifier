Šiuo metu teisme yra nagrinėjama byla, kurioje finansinės piramidės „MMM-2011“ organizatoriai yra kaltinami vertimusi neteisėta finansine veikla ir sukčiavimu organizuotoje grupėje, rašoma Generalinės prokuratūros tinklalapyje. 2012 – 2017 m. vykusio ikiteisminio tyrimo duomenimis, nusikalstamos grupuotės vadovai organizavo žmonių „investuotų“ piniginių lėšų paskirstymą sau ir kitiems finansinės piramidės nariams, taip apgaule, piktnaudžiaudami pasitikėjimu, savo ir kitų organizuotos grupės narių naudai įgijo didelės vertės svetimą turtą. Į pareigūnus kreipęsis asmuo informavo, kad sulaukė siūlymo susigrąžinti į finansinę piramidę „MMM-2011“ investuotas lėšas, tačiau prieš tai jis dar turėtų įmokėti tam tikrą sumą pinigų kitiems dalyviams. Šių metų pradžioje Generalinės prokuratūros Baudžiamojo persekiojimo departamento prokuroras teismui perdavė baudžiamąją bylą, kurioje 9 asmenys kaltinami vertimusi neteisėta finansine veikla ir sukčiavimu organizuotoje grupėje. Sudėtingo ir didelės apimties ikiteisminio tyrimo duomenimis, 2011 m. Lietuvoje pradėjo veikti grupė asmenų, kurie pagal Rusijos Federacijos piliečio Sergejaus Mavrodžio sukurtą veiklos metodą – finansinės piramidės modelį – ragino žmones investuoti į finansinę sistemą „MMM-2011“, žadėdami didžiulę pinigų grąžą – net iki 55 procentų metinių palūkanų. Į sistemos veiklą Lietuvoje buvo įtraukta beveik 800 šia klaidinga informacija patikėjusių asmenų. Šie nuo 2011 m. balandžio mėn. iki 2012 m. birželio, kai buvo sulaikyti neteisėtos veiklos organizatoriai, į finansinę piramidę įvairiomis valiutomis įnešė beveik 700 tūkst. eurų. Šios lėšos niekur nebuvo investuojamos, o paskirstomos tarp nusikalstamos veikos organizatorių ir kitų finansinės piramidės narių.