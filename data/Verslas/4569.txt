Projekto, kuris bus įgyvendintas Kauno LEZ teritorijoje, vertė sudaro daugiau negu 10 mln. eurų. „Gamyklą statysime kartu su mūsų grupės įmone - „Veikmės statyba“, - sako „Axis Technologies“ vadovas Giedrius Vaitkevičius. Vieno modulio 7 tūkst. kvadratinių metrų ploto gamybinės patalpos iškils 8,9 ha sklype, Kauno LEZ'e. Statybų terminai - ypač trumpi. Pastatas turi būti pastatytas 2018 metų vasaros pradžioje. Gamyklą ateityje numatyta plėsti dar trimis identiškais moduliais. Planuojama, kad kiekvieną „Hella“ gamybos modulį sudarys penkios gamybinės ir sandėliavimo zonos. Komplekse bus gaminami jutikliai, pavaros ir kontrolės prietaisai automobilių industrijai. Elektronikos ir apšvietimo sprendimus automobilių pramonei kurianti ir gaminanti „Hella“ rikiuojasi tarp 40 didžiausių automobilių komponentų tiekėjų pasaulyje. 35 pasaulio šalyse koncerne dirba apie 40 tūkst. darbuotojų. „Axis Industries“ įmonių grupės dalimi kompanija „Veikmės statyba“ tapo prieš metus.