Bankas pranešė, kad gyventojų lizingo būdu įsigytų automobilių vertė, palyginti su 2016 metais, išaugo 50 proc. ir siekė beveik 30 mln. eurų. „Swedbank“ Privačių klientų tarnybos vadovė Jūratė Gumuliauskienė pranešime teigė, kad paprastai lizingo sutartis sudaro įmonės, tačiau pernai tokiu būdu automobilių įsigijo vis daugiau gyventojų. „Be to, vidutinė lizingo sutarties vertė mūsų banke išaugo 5 proc., vadinasi, gyventojai ėmė rinktis brangesnes transporto priemones“, - pranešime sakė J. Gumuliauskienė. Tačiau daugiau kaip 60 proc. visų transporto priemonių buvo perkama pasitelkus ne lizingą, o vartojimo paskolą automobiliui. Pernai bankas išdavė 11 proc. daugiau vartojimo paskolų automobiliams, o bendra jų vertė sudarė daugiau nei 18 mln. eurų. Pasak J. Gumuliauskienės, praėjusiais metais lizingo būdu perkamo naujo automobilio modelio vidutinė vertė siekė daugiau kaip 20 tūkst. eurų. Naudoto automobilio - apie 10,5 tūkst. eurų, o vidutinis tokio automobilio amžius siekė 4,5 metų. Vidutinės vartojimo paskolos automobiliui įsigyti dydis siekė apie 5,5 tūkst. eurų. Remiantis „Swedbank“ duomenimis, vidutinės vieno automobilio pirkėjo mėnesio pajamos atskaičius mokesčius sudaro beveik 1100 eurų. Tų klientų, kurie automobiliui įsigyti renkasi vartojimo paskolą, mėnesio pajamos yra šiek tiek mažesnės ir sudaro 830 eurų į rankas.