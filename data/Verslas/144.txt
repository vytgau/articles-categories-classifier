Anot įmonės, tai taip pat reiškia, kad ji yra greičiausiai vienaragio (angl. „unicorn“) statusą pasiekusi įmonė. Šis terminas taikomas finansinių technologijų startuoliams, kurių vertė yra didesnė nei milijardas dolerių. Kaip teigiama „Revolut“ pranešime, pagrindinis C serijos raundo investuotojas yra Honkonge įsikūrusi rizikos kapitalo kompanija „DST Global”, kartu su kitais Silicio slėnio investuotojais - „Index Ventures” bei „Ribbit Capital”. „Bloomberg” rašo, kad pagrindinis „DST Global” akcininkas – Rusijos milijardierius Jurijus Milneris. „Investicija iš „DST Global” yra ypatingas mūsų verslo strategijos įvertinimas, ypač dabar, kai pradedame siekti pasaulinės plėtros. Istoriškai bankinis sektorius iki šiol vengdavo didelių technologinių pokyčių, tačiau dabar viskas pasikeis iš esmės”, - pranešime cituojamas vienas iš „Revolut“ įkūrėjų ir vadovų Nikas Storonsky. Tuo metu „DST Global“ vadovaujantysis partneris Tomas Staffordas sako, kad džiaugiasi galėdamas paremti N. Storonsky ir visą „Revolut“ komandą. „Revolut” kuria ir diegia technologijas, kurios akivaizdžiai supaprastina ir mažina finansinių paslaugų kainas vartotojams bei smulkiajam verslui“, - pranešime sako T. Staffordas. Startuolio teigimu, naujai pritrauktas kapitalas bus panaudotas pasaulinei įmonės plėtrai, pradedant JAV, Kanada, Singapūru, Honkongu bei Australija iki šių metų pabaigos. Kompanija taip pat tikisi iki 2018-ųjų pabaigos nuo 350 darbuotojų kolektyvo išaugti iki 800, didžiausią dėmesį skiriant pasaulinio lygio inžinierių ir dizainerių paieškai. Startuolis skaičiuoja, kad per trejus metus nuo įmonės starto iš viso jau yra sukaupta 340 mln. dolerių investicijų. Kompanija pranešė besitikinti per artimiausius penkerius išaugti iki 100 mln. klientų visame pasaulyje. „Revolut“ buvo įkurtas 2015 metų liepą. Įmonės tikslas - padėti klientui greitai atsidaryti sąskaitą, užtikrinti, kad pinigus būtų galima leisti 150 valstybių be jokių papildomų mokesčių, o valiutas keisti naudojantis geriausiu įmanomu - tarpbankiniu - valiutų kursu.