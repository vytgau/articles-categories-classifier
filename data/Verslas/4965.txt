Tai konstatavo Vilniaus miesto apylinkės teismas, išnagrinėjęs 32 metų šiuo metu vienoje bendrovėje teisininke dirbančios Sofijos Delnik baudžiamąją bylą. S. Delnik yra garsaus Vilniaus verslininko Semiono Delniko dukra – milijonierius daugiau kaip prieš 20 metų pasipriešino sostinėje veikusio „Vilniaus brigados“ nusikalstamo susivienijimo lyderiams Borisui Dekanidzei ir tapo vienu svarbiausių liudytojų atskleidžiant mafijos padarytus nusikaltimus. Verslininko dukros bylą išnagrinėjusi teisėja Sonata Raupėnaitė-Lekarauskienė konstatavo, kad S. Delnik jai inkriminuotus nusikaltimus – sukčiavimą ir padėjimą apgaulingai tvarkyti jos tėvams priklausančio restorano buhalteriją – padarė ne viena, o kartu su savo motina Tatjana Delnik. Ji jau anksčiau kitoje byloje buvo nuteista dėl šių nusikaltimų, tačiau apkaltinamasis nuosprendis dar nėra įsiteisėjęs, nes nuteistoji verslininkė jį apskundė apeliacine tvarka. Baudžiamąją bylą išnagrinėjęs teismas paskelbė, kad S. Delnik, veikdama su savo motina, apgaule įgijo didelės vertės – 24 tūkst. 853 Eur turtinę teisę į motinystės (nėštumo ir gimdymo atostogų laikotarpiu) bei motinystės (tėvystės) (vaiko priežiūros atostogų laikotarpiu) pašalpą, mokamą iš VSDFV biudžeto. Šią sumą, kuri buvo išmokėta, S. Delnik privalės grąžinti atgal „Sodrai“ – teismas nutarė, kad dėl skolos valstybei yra atsakinga ne tik dukra, bet ir motina. Ikiteisminį tyrimą atlikę pareigūnai išsiaiškino, kad dar 2008-aisiais T. Delnik vadovaujamoje kavinėje „Liūto širdis“ administratore dirbusi S. Delnik netikėtai ėmė gauti net 22 kartus didesnį atlyginimą. Kodėl atlyginimas taip padidėjo, atsakymo pareigūnams nereikėjo ieškoti – paaiškėjo, kad moteris yra nėščia ir beveik po metų išėjo į motinystės atostogas, taip iš „Sodros“ gaudama gerokai didesnes pašalpas. Pasak bylą išnagrinėjusio teismui, bendrovėje „Liūto širdis“ iš esmės nebuvo jokių sąlygų ir ekonominio pagrindo, leidžiančių S. Delnik padidinti atlyginimą nuo 300 litų (86,88 Eur) iki 6 700 Lt (1 940,45 Eur). Finansinių nusikaltimų tyrimo tarnybos specialisto išvadoje teigiama, kad S. Delnik pakėlus darbo užmokestį bendrovės pajamos mažėjo – per metus bendrovė gaudavo perpus mažiau lėšų, bendrovė patyrė didelius nuostolius. „Bendrovės „Liūto širdis“ pajamos nuolatos mažėjo, o bendrovės nuostoliai didėjo, t. y. įmonės finansinė padėtis blogėjo, todėl nebuvo jokio pagrindo S. Delnik didinti atlyginimą net 22 kartus nei prieš tai jai mokėtas atlyginimas“, – pažymėjo ekspertai. Pasak teismo, taip pat buvo klastojami dokumentai, kad S. Delnik esą mokamas didelis atlyginimas, nors realiai tokios pinigų sumos negalėjo net būti išmokamos. Bylos duomenimis taip pat buvo nustatyta, kad S. Delnik padėjo bendrovės „Liūto širdis“ direktorei tvarkyti buhalterinę apskaitą, pažeidžiant įstatymų reikalavimus – ji pasirašė dokumentus, žinodama, kad juose nurodytos darbo užmokesčio sumos realiai jai išmokėtos nebuvo, melagingai patvirtino juose nurodytų darbo užmokesčio sumų gavimą. Nors buvo surinkta pakankamai įrodymų, patvirtinančių S. Delnik kaltę, tačiau ši kalta neprisipažino ir teisme aiškino, kad turėjo teisę gauti gerokai didesnį atlyginimą, nes dirbo už kelis žmones. Moteris sakė, kad jos motina buvo vienintelė bendrovės akcininkė, o ji dirbo administratore, tačiau vieną dieną sulaukė darbo pasiūlymo iš kito restorano, kur buvo žadamas 5 tūkst. Lt atlyginimas. Ji jau ketino išeiti iš darbo, tačiau motina įkalbėjo pasilikti, nes esą nenorėjo, kad žlugtų šeimos verslas. Be to, jai buvo pasiūlytas ir 6,7 tūkst. Lt per mėnesį atlyginimas. S. Delnik tikino, kad taip jau sutapo, kad tuo metu ji buvo nėščia keletą savaičių – esą tuo metu,kai buvo priimtas sprendimas padidinti atlyginimą, ji dar nežinojo, jog laukiasi vaikelio. Baudžiamojon atsakomybėn patraukta jauna moteris teisme aiškino, kad jokių nusikaltimų nepadarė, o ikiteisminį tyrimą pradėję ir kratą bendrovės patalpose atlikę pareigūnai iš motinos esą reikalavo kyšio. „Buvo atvažiavę trys pareigūnai, prašė atidaryti mamos darbo kabinetą ir iš čia jie paėmė visus dokumentus, o paskui kartu su mama išvažiavo, – sakė S. Delnik. – Grįžusi mama pasakė, kad pareigūnai jai sakė, jog turime problemų ir pareikalavo kyšio, kad „uždaryti tą klausimą“, davė laiko dvi dienas pagalvoti. Mama pasakė, kad nemokės jokių kyšių, nes buvo garantuota, kad viskas yra tvarkoje.“ S. Delnik taip pat užsiminė, kad esą norima susidoroti su jos tėvais, tačiau tokios aplinkybės nebuvo nustatytos – greičiausiai tai tebuvo kaltinamosios gynybinė versija. Bylą išnagrinėjęs teismas nutarė, kad S. Delnik ne tik turės grąžinti iš valstybės gautas motinystės išmokas, bet ir už padarytus nusikaltimus sumokėti 90 MGL (3 389 Eur) baudą. Šis nuosprendis dar gali būti skundžiamas apeliacine tvarka. DELFI primena, kad automobiliais prekiaujantis nuteistosios tėvas S. Delnikas išgarsėjo dar 2004-aisiais, kai pasipriešino jį reketavusiam nusikalstamam susivienijimui „Vilniaus brigada“. Tada buvo bandyta susprogdinti jo automobilį, o paskui pareikalauti sumokėti 50 tūkst. Lt. Dėl reketo buvo teisiamas vienas „Vilniaus brigados“ lyderių Igoris Tiomkinas – šioje byloje buvo aiškinamasi ir kaip buvo nužudytas žurnalistas Vitas Lingys. S. Delnikas taip pat turėjo reikalų su teisėsauga, maža to, jis net pareiškė, kad už liudijimą „Vilniaus brigados“ byloje apsaugą žadėjusi valstybė ne tik nuo jo nusigręžė, bet ir esą surengė keršto akciją. Kaip buvo nustatę bylą teismui perdavę prokurorai, S. Delniko vadovaujamoje bendrovėje „Baltimpo“ nuo 2009 m. sausio 1 d. iki 2010 m. gruodžio 31 d. nebuvo išsaugoti finansinės atskaitomybės dokumentai, taip pat nebuvo teikiamos ataskaitos, dėl ko nebuvo galima nustatyti bendrovės veiklos, turto ir struktūros. Daugiau apie tai skaitykite susijusiuose DELFI straipsniuose.