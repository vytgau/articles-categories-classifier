Komisija siūlo tokią išvadą perduoti Vyriausiajai tarnybinės etikos bei Seimo Etikos ir procedūrų komisijoms. BNS pateikia klausimus, kuriuos Seimas buvo uždavęs Antikorupcijos komisijai ir komisijos atsakymus. Klausimas: ar 2005 metais valstybės valdomos „Lietuvos energijos“ skelbtą konkursą dėl Šilutės rajone numatyto plėtoti vėjo jėgainių parko prijungimo prie elektros tinklų sąlygų pagrįstai laimėjo daugiau kaip dvigubai mažesnę kainą pasiūliusi bendrovė, ir ar A. Skardžius galėjo daryti įtaką šio konkurso rezultatams? Atsakymas: negauta duomenų, kad A. Skardžius darė poveikį konkursui, kurį laimėjo bendrovė „Naujoji energija“. Klausimas: ar A. Skardžius ar jo šeimos nariai gauna pajamų iš žemės nuomos Šilutės rajono Čiūtelių kaime, o galutinė žemės naudotoja yra bendrovė „Naujoji energija”, ar nuomos kaina yra keliasdešimt kartų didesnė nei kitiems žemės savininkams? Atsakymas: A. Skardžiaus sutuoktinė Snieguolė Skardžiuvienė už žemės nuomą Čiūtelių kaime iš žemės nuomininkės „Renovacijos partneriai“ gauna 23 863 eurų per metus. (...) Teisės aktai nereglamentuoja privačios žemės nuomos kainos nustatymo, todėl nėra pagrindo teigti, kad kaina pagal 2010 metų gegužę sudarytą nuomos sutartį yra nepagrįsta. Klausimas: ar A. Skardžiaus ar jo šeimos narių sudarytose žemės nuomos sutartyse įrašyta žemės nuomos kaina keitėsi, o jeigu keitėsi, dėl kokių priežasčių. Ji turėtų nustatyti, ar A. Skardžius asmeniškai nedarė įtakos valstybės institucijoms, kad padidėtų elektros supirkimo, o tuo pačiu ir žemės nuomos kaina. Atsakymas: Sklypo Čiūtelių kaime nuomos kaina keitėsi pagal sutartį (...). Komisijoje negauta duomenų ir nenustatyta, kad A.Skardžius asmeniškai darė įtaką valstybės institucijoms, kad padidėtų elektros supirkimo kaina. Šis klausimas susijęs su Specialiųjų tyrimų tarnybos atliekamu ikiteisminiu tyrimu dėl galimo piktnaudžiavimo. Komisija negali kištis į tyrimą bei viešinti jo duomenų. Klausimas: ar A. Skardžius buvo nusišalinęs nuo balsavimų bei svarstymų, svarstant su atsinaujinančia ar vėjo energetika susiję klausimus. Ar jis kaip nors dalyvavo ar teikė siūlymus, įrašant į šiuo metu galiojantį Atsinaujinančių išteklių energetikos įstatymą nuostatą, jog verslininkai, savo lėšomis jūroje atlikę poveikio aplinkai vertinimą dėl vėjo jėgainių parkų statybos, įgyja teisę reikalauti be konkurso statyti parką. Atsakymas: A. Skardžius dalyvavo Seimo Ekonomikos komiteto, Energetikos komisijos posėdžiuose svarstant Lietuvos vėjo elektrinių asociacijos pasiūlymus. A. Skardžius nuo balsavimo komitete nusišalino, bet komitetas nepritarė siūlymams. Seimo plenariniuose posėdžiuose dėl įstatymų pataisų A. Skardžius balsavime nedalyvavo. Klausimas: ar A. Skardžius gavo asmeninės naudos iš sprendimų, kuriuos priimant jis galimai asmeniškai dalyvavo ar paveikė kitų institucijų sprendimus. Atsakymas: Šis klausimas susijęs su STT atliekamu ikiteisminiu tyrimu dėl galimo piktnaudžiavimo. Klausimas: ar rinkos sąlygas ir įstatymus atitinka A. Skardžiaus žmonos Maskvoje registruotos bendrovės „Tradicija-L“ valdomos įmonės „Daugų sala“ sandoris dėl bendrovės „Kornelita“ pardavimo ir ar nėra apsimestinio sandorio požymių, kai buvo brangiai sumokėta už įmonę, nedisponavusia žeme, o tik prastos būklės statiniais. Atsakymas: Tyrimo metu nenustatyta, kad šis sandoris neatitiko rinkos sąlygų ir įstatymų ar turi apsimestinio sandorio požymių. Klausimas: kas valdo Baltarusijos įmonę „Investenergostroj“, kuriai paskolą suteikė A. Skardžiaus žmona bei įsigijo tos įmonės akcijų. Ar akcijų vertė atitinka investicijos dydį, kokie šių asmenų ryšiai su A. Skardžiumi, ar tie ryšiai neturėjo įtakos Seimo nario parlamentinei veiklai. Atsakymas: A.Skardžius nesilankė „Investenergostroj“. Įmonę valdo S. Skardžiuvienė ir Rustemas Nygmetzianovas (Rusijos pilietis, nuo 1998 turintis laikinąjį leidimą gyventi Lietuvoje) - po 20 proc. akcijų, Skardžių šeimos draugas Romualdas Patalavičius turi 40 proc., o Baltarusijos pilietis Sergejus Bielyj valdo likusias akcijas. Su R. Nygmetzianovu ir S. Bielyj A.Skardžius nepažįstamas ir nėra susitikęs. R. Patalavičius yra vadovavęs Lietuvos atsinaujinančių išteklių energetikos asociacijai, kurioje 2009-2012 metais A.Skardžius ėjo prezidento pareigas. Seime įvairias pareigas - nuo Seimo pirmininko iki parlamentarų patarėjo, užėmė nuo 2003 metų iki 2012 metų. „Investenergostroj“ akcijos yra Seimo nario šeimos turtas. Pagal A. Skardžiaus 2016 metų turto deklaracijos duomenis darytina išvada, kad paskola Baltarusijos bendrovei buvo suteikta iš šeimos lėšų (...). Sprendimai, susiję su „Investenergostroj“ akcijų įsigijimu, paskolos suteikimu, yra priimti su A. Skardžiaus žinia ir pritarimu. Visuomenėje galėjo kilti abejonės, kad A. Skardžiaus parlamentinei veiklai galėjo ir gali turėti įtakos „Investenergostroj“ akcininkai. A. Skardžius galėjo pažeisti Viešųjų ir privačių interesų derinimo valstybinėje tarnyboje įstatymo nuostatas. Klausimas: įvertinti antikorupciniu požiūriu A. Skardžiaus teiktus pasiūlymus dėl atsinaujinančių išteklių energetikos nuo 2011 metų. Atsakymas: STT pateikė nuomonę dėl A. Skardžiaus 2011–2017 metais teiktų pasiūlymų dėl atsinaujinančių išteklių energetikos: pasiūlymai galėjo sudaryti išskirtines sąlygas mažųjų saulės šviesos elektrinių (iki 30 kW) savininkams ir galėjo sudaryti sąlygas kai kurioms grupėms pasipelnyti valstybės sąskaita.