Kaip akcentavo L. Kukuraitis, svarbiausia yra išlaikyti pusiausvyrą tarp laisvo paslaugų teikimo ir darbuotojų teisių apsaugos. „Būtina siekti užtikrinti darbuotojų darbo teises ir darbo sąlygas kartu atsižvelgiant, kad sąžiningam verslui nebūtų kuriamos papildomos kliūtys ar didinama administracinė našta“, - sakė jis. Anot ministro L. Kukuraičio, darbuotojų teisės turi būti saugomos, ir joks jų pažeidimas negali būti pateisinamas, tačiau, jeigu balansas tarp laisvo paslaugų teikimo ir darbuotojų teisių apsaugos nebūtų išlaikytas, rizikuojama, kad komandiravimas kaip paslaugų teikimo modelis gali būti keičiamas kitomis formomis. Pirmadienį ES užimtumo, socialinės politikos, sveikatos ir vartotojų reikalų taryboje ministrai taip pat ieškojo dalinio bendro požiūrio dėl socialinės apsaugos sistemų koordinavimo reglamento. Akcentuojama, kad teisė ES piliečiams ir jų šeimos nariams laisvai judėti ir gyventi bet kurioje ES šalyje yra viena iš pagrindinių ES teisių, o laisvas asmenų judėjimas nebūtų įmanomas be užtikrintos asmenų socialinės apsaugos. Dėl to siekiama palengvinti laisvą asmenų judėjimą užtikrinant teisinį aiškumą, teisingą finansinės naštos padalijimą tarp valstybių narių, kartu siekiant sumažinti administracinę naštą ir palengvinti koordinavimo taisyklių įgyvendinimą praktikoje. Taryboje taip pat priimta Tarpinstitucinė deklaracija dėl Europos socialinių teisių ramsčio, kuria nusakomas teisinis Europos socialinių teisių ramsčio iniciatyvos pobūdis bei atsižvelgiama į ES valstybių narių išsakytas pozicijas. „Deklaracijos tekstas yra teisiškai aiškesnis ir atspindi iki šiol Lietuvos teiktas esmines pastabas, kad siekiant iniciatyvoje įvardintų principų svarbu atsižvelgti į išimtinę valstybių narių kompetenciją socialinės apsaugos srityje, jų skirtingą ekonomikos lygį ir politikos aplinkybes“, - pažymėjo ministras L. Kukuraitis.