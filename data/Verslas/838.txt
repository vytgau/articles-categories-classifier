Daugiau kaip 67 metrų ilgio ir beveik 7 metrų pločio pėsčiųjų ir dviračių viadukas per T. Narbuto gatvę bus pritaikytas žmonėms su negalia, patogus mamoms su vėžimėliais – turės nuovažas iš abiejų viaduko pusių. „Statant viaduką bus įrengti pėsčiųjų ir dviračių takai, kas itin pagerins susisiekimą tarp Viršuliškių ir Karoliniškių rajonų. Šiuo metu jau vyksta paruošiamieji statybų darbai, o kitą savaitę į statybvietę suvažiuos sunkioji technika: polių gręžimo mašina, betono siurbliai, kranai“, – pranešime spaudai cituojamas Vilniaus savivaldybės Miesto ūkio ir transporto departamento vadovas Virginijus Pauža. Savivaldybė skaičiuoja, kad naujasis viadukas per T.Narbuto gatvę kainuos beveik 1,4 mln. eurų. Jį pastačius, esami dviračių takai taps jungtimi su dviračių maršrutu Č. Sugiharos gatve ir A.Vaitkaus bei I. Šimulionio gatvėmis. Anot savivaldybės, viaduku vilniečiai galės naudotis jau rugsėjį, o esama nesaugi pėsčiųjų perėja per T. Narbuto gatvę bus panaikinta. Dėl pėsčiųjų bei dviračių viaduko per T. Narbuto gatvę statybos darbų nuo balandžio 3-ios iki liepos 6 dienos šioje gatvėje bus ribojamas transporto priemonių eismas. T. Narbuto gatvė – viena pavojingiausių sostinėje. Šių metų vasarį T. Narbuto gatvės pėsčiųjų perėjoje prie viešojo transporto stotelės automobilis mirtinai sužalojo senolį, prieš daugiau net trejus metus šioje perėjoje partrenkta žuvo mergina, įvyko dar keli eismo įvykiai, per kuriuos sužaloti žmonės. Savivaldybė dar pernai nusprendė vienoje judriausių sostinės vietų pastatyti pėsčiųjų ir dviračių viaduką, planavo tai padaryti iki šių metų balandžio vidurio. Per kelerius metus Vilniuje planuojama pastatyti dar vieną viaduką, jis jungtų Tauro kalno teritoriją su Petro Cvirkos skveru. Tai, savivaldybės architektų nuomone, taip pat turėtų pagerinti susisiekimą sostinės centre pėstiesiems ir dviratininkams.