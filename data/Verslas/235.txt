Susisiekimo ministerija parengė pataisas, kuriomis Lietuvoje siūloma įteisinti antialkoholinius variklio užraktus tiems, kas vairavo neblaivūs. Priėmus pataisas, pažeidėjas galėtų sutrumpinti vairavimo teisės atėmimo terminą, tačiau tam tikrą laikotarpį privalėtų vairuoti tik transporto priemones, kuriose įrengti alkoblokai. Už tai pažeidėjas turėtų susimokėti iš savo kišenės. Kainos prasideda nuo 1000 eurų Bendrovės „Frankas“ matavimo prietaisų specialistas Tomas Kairys pasakoja, kad alkoblokai kainuoja apie 1000 eurų, tačiau papildomai atsieis jų montavimas. „Montavimo kaina priklauso nuo transporto priemonės. Gali būti 130 eurų plius PVM, gali būti 160 plius PVM. Iš viso išeina apie 1200 eurų“, – sako jis. T. Kairys pažymi, kad rinkoje galima rasti ir pigesnių prietaisų, tačiau aukščiausios klasės sertifikatus ir gamintojų bei testuotojų įvertinimus turinčių alkoblokų kaina turi prasidėti nuo 1000 eurų. „Kaina priklauso nuo sertifikatų kiekio ir priedų. Tai gali būti wifi, GPS modeliai, kurie dar ir stebėtų transporto priemonės judėjimą. Nuo tų komponentų gausos ir brangsta, nors pats prietaisas tai tas pats“, – paaiškina T. Kairys. Bendrovės „Alkotesteris“ komunikacijos vadovas Sigitas Baltuška sako, kad alkobloką galima įsigyti nuo 1000 iki 1500 eurų. „Jei antiblokas su vaizdo kamera – jis bus brangesnis. Pūtimo metu ji fotografuoja žmogaus veidą ir paskui jį fotografuoja bei lygina su vairuojančio žmogaus veidu. Taigi prietaisas supranta, ar į alkotesterį pūtė tas pats žmogus, kuris ir vairuoja“, – sako jis. Montavimo kaina, anot jo, tokia nedidelė, kad „tai absoliučiai nereikšminga dalis diskusijai“. Taip pat kaina gali priklausyti nuo jutiklio dydžio ir jame esančio platinos kiekio. „Kuo platinos daugiau, tuo jis patikimesnis, tikslesnis, ilgiau tarnauja“, – sako S. Baltuška. Neįpūtus pakartotinai, automobilis pradės žibsėti ir skleisti garsinį signalą S. Baltuška pasakoja, kad alkobloko principas paprastas – įjungus automobilio degimą, įsijungia alkotesteris, į kurį reikia papūsti. Jeigu alkotesteris neaptinka alkoholio, galima užvesti variklį. „Šie alkotesteriai turi tokį nustatymą, kad vairuojant po kurio laiko prašoma atlikti pakartotiną pūtimą. Jeigu pakartotinis pūtimas ignoruojamas, pasijungia automobilio garsinis signalas, pradeda mirksėti gabaritinės ir visos kitos šviesos, o toks automobilis atkreipia aplinkinių dėmesį. Kad visi signalai būtų išjungti, belieka vienintelis būdas – sustoti ir išjungti variklį, o tam, kad iš naujo jį užvesti reikia vėl atlikti blaivumo testą“, – aiškina jis. Nors tai neapsaugo nuo, tarkime, kad į alkotesterį įpūstų šalia sėdintis blaivus keleivis, jei antiblokas neturi vaizdo kameros, S. Baltuška atkreipia dėmesį, kad joks protingas blaivas žmogus nepūstų į alkotesterį ir neleistų vairuoti išgėrusiam vairuotojui. „Be to, alkoblokuose yra įrengta apsauga, kad nebūtų pasinaudota vaikais, kurių sąmoningumas yra kitoks. Alkotesteris sukonstruotas taip, kad vaikų išpučiamo oro kiekio tiesiog nepakanka“, – sako jis. Taip pat yra įdiegti papildomi saugikliai, kurie neleistų panaudoti pūtimui tam tikrus įrankius. „Svarbus aspektas, kad alkoblokai turi atitikti Lietuvos ir ES standartus, o tam, kad jie šiuos standartus atitiktų, turi turėti keletą specialių funkcijų, nukreiptų prieš apgavystes. Pavyzdžiui, atpažinti, ar į alkotesterį pučia ne žmogus, o tam panaudojamas balionas ar koks kompresorius, filtrai. Pavyzdžiui, jie matuoja iškvėpto oro tūrį, temperatūrą, slėgį, ir pagal tai atpažįsta, ar pučia žmogus. Arba yra turinčių funkciją, kur baigus pūsti pačiame gale dar reikia įkvėpti truputį oro – tai irgi viena iš funkcijų, padedančių nustatyti, ar pučia žmogus“, – pasakoja jis. Svarsto apie galimybę nuomoti Kadangi pažeidėjai transporto priemones su įrengtais alkoblokais turėtų vairuoti tik tam tikrą laikotarpį, pirkti brangaus prietaiso gali neapsimokėti, taigi užsienyje labai populiari jo nuoma. Tačiau kol kas Lietuvoje tokių galimybių nėra, bet jau planuojama siūlyti šią paslaugą. „Pasaulinėje praktikoje tai labai populiaru, trečdalis žmonių, kurie dalyvauja programose, net pasibaigus jų laikui, vis tiek pasilieka alkoblokus ir sėkmingai juos naudoja toliau. Mes teiksime tokią paslaugą, tačiau, kadangi Lietuvoje programa dar neprasidėjusi, apie kainą kalbėti sunku, ji priklausys nuo daugybės parametrų, tačiau gali svyruoti apie 100 eurų per mėnesį“, – sako S. Baltuška. T. Kairys sako, kad kol kas užklausų dėl nuomos sulaukiama labai mažai, tačiau jeigu pataisos būtų priimtos, veikiausia bendrovė pasiūlytų šią paslaugą. Tuomet mėnesio nuoma galėtų kainuoti apie 80–100 eurų. „Kaina priklausys nuo įsipareigojimų. Jokia ne paslaptis, kad įmonė turi uždirbti nuomodama prietaisą“, – pažymi jis.