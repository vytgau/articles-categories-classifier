„Brent“ rūšies naftos ateities sandorių kaina kilo 0,4 proc., iki 66,68 dolerio už barelį. „Brent“ nafta anksčiau šią savaitę pirmą kartą nuo 2015 m. vidurio perkopė 67 dolerių ribą. JAV „West Texas Intermediate“ (WTI) nafta pabrango 0,3 proc., iki 59,82 dolerio už barelį. WTI naftai palaikymo suteikė Amerikos degalų instituto (API) paskelbti duomenys apie praėjusią savaitę 6 mln. barelių kritusias JAV naftos žaliavos atsargas. Prekybininkai taip pat teigė, kad pakilusias kainas ketvirtadienį lėmė stiprūs Kinijos duomenys, kurie leidžia manyti, jog 2018 m. naftos paklausa šalyje bus aukšta. Be to, naujienų agentūros „Xinhua“ duomenimis, lapkritį Kinijos naftos atsargos krito 3 proc., iki 26,15 mln. tonų - žemiausio lygio per pastaruosius septynerius metus. Ilgesniu laikotarpiu naftos kainoms palaikymą toliau teikia Naftą eksportuojančių šalių organizacijos (OPEC) gavybos apribojimo programa bei naftotiekių darbo sutrikimai Libijoje ir Šiaurės jūroje.