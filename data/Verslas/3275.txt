Politines pozicijas šiais klausimais tuo pat metu Taline derins Lietuvos, Latvijos bei Estijos premjerai. Energetikos ministro atstovė spaudai Aurelija Vernickaitė BNS sakė, jog Europos Sąjungos Transporto, Telekomunikacijų ir Energetikos Tarybos posėdyje Briuselyje Baltijos šalys ir Lenkija aptars sinchronizavimo eigą. Lietuva tikisi užsitikrinti paramą iniciatyvai Baltijos šalių elektros perdavimo sistemas sujungti su Europos tinklais per vienintelę jungtį tarp Lietuvos ir Lenkijos „LitPol Link“. Sprendimo tikimasi iki birželio Anksčiau buvo tikimasi, kad susitarimas bus pasirašytas šiemet, bet kol kas kompromiso pasiekti nepavyko. Latviai ir estai savo atsargumą motyvavo abejonėmis, ar esama viena jungtis į Lenkiją užtikrins pakankamą saugumą. Dabar norima, kad visos šalys įsipareigotų laiku atlikti darbus, jog kitų metų birželį būtų pasiektas galutinis politinis susitarimas. Iki kitų metų pavasario numatoma atlikti studiją, kuri įvertins konkrečius techninius sprendimus. Bus vertinami trys scenarijai – viena arba dvi „LitPol Link“ jungtys ir dabartinė jungtis kartu su nuolatinės srovės (DC) jūriniu kabeliu tarp Lenkijos iki Lietuvos. Studija gali padėti išspręsti ginčus dėl linijų per Lenkiją skaičiaus ir siekiant gauti prisijungimo sąlygas iš Europos elektros perdavimo sistemų operatorių asociacijos ENTSO-E. Europos Komisija trijų Baltijos šalių politinio sutarimo laukia iki kitų metų birželio, kad būtų spėta pasiruošti 2019 metų CEF fondo šaukimui dėl ES finansinės paramos, be to, 2019 metais baigiasi EK kadencija. Premjerai susitinka Taline Ministrams posėdžiaujant Briuselyje, Taline Lietuvos, Latvijos ir Estijos premjerai dalyvaus baigiamajame Estijos pirmininkavimo Baltijos ministrų tarybai renginyje, jo metu bus priimta bendra premjerų deklaracija. „Labai mes tikimės, kad dėl tos pačios sinchronizacijos mes turėsime principinį politinį sprendimą“, – BNS susitikimo išvakarėse sakė premjero patarėjas užsienio politikos klausimais Deividas Matulionis. Pasak D. Matulionio, Baltijos šalių premjerai taip pat aptars bendradarbiavimo prioritetus kitiems metams, o tarp jų turėtų būti gynybos, išorės sienos kontrolės, energetikos klausimai. „Galbūt dar galvosime apie tai, kad reikia koordinuotis dėl naujosios ES finansinės perspektyvos“, – sakė patarėjas. Baltijos šalys anksčiau skelbė, kad sieks iki 2025 metų savo tinklus atjungti nuo posovietinės energetinės sistemos ir sinchronizuoti su Europos elektros energetikos sistema. Taip tikimasi sumažinti priklausomybę nuo Rusijoje esančios infrastruktūros.