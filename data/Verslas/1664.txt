Sausį į savivaldybę kreipėsi Žvėryne, Elnių g. esančio daugiabučio namo gyventoja, klausdama dėl jos mokamo atliekų tvarkymo mokesčio, kuris siekia 0,44915 Eur / kv. m be PVM per mėnesį. Po to, kai savivaldybė kreipėsi į mokesčius apskaičiuojančią bendrovę, šis mokestis buvo sumažintas penkis kartus – iki 0,09 Eur/ kv. m be PVM per mėnesį. „Atliekų tvarkymo mokestis negali viršyti 2016 m. gegužę Vilniaus miesto tarybos sprendimu nustatytos maksimalios ribos – 0,09 Eur / kv. m. Deja, pagal dabartinę tvarką savivaldybė neturi teisės reguliuoti dvišalių sutarčių. Tad konkrečius piktnaudžiavimo atvejus galime išsiaiškinti tik gyventojams patiems informavus savivaldybę. Todėl raginame gyventojus, abejojančius dėl jiems apskaičiuojamo mokesčio už atliekų tvarkymą, netylėti ir kreiptis į mus“, – Atliekų tvarkymo programos įgyvendinimo skyriaus vedėjas Valdas Juodis. Paaiškėjus, kad taikomi maksimalią ribą viršijantys tarifai, savivaldybė įpareigos juos nedelsiant sumažinti iki nustatytos ribos. Tačiau pačiai savivaldybei nesuteikta teisė bausti tiekėjų už tokius galimai nesąžiningus veiksmus. „Sieksime išsiaiškinti tikrąjį piktnaudžiavimų mastą ir priversime namų bendrijas ir daugiabučių namų administratorius laikytis nustatytos tvarkos. Nuo gegužės sąskaitas pradės išrašinėti savivaldybės įmonė, jokių tarpininkų neliks“, – teigia V. Juodis. Nuo gegužės mėnesio dabartinė atliekų surinkimo ir vežimo sistema Vilniuje bus keičiama. Atliekų vežėjai sudarys sutartis tiesiogiai su savivaldybe, o ne su vilniečiais, todėl mokėjimo pranešimus gyventojai gaus iš savivaldybės įmonės „Vilniaus atliekų sistemos administratorius“. Sąskaitos gyventojams bus siunčiamos kartą per metus. Skaičiuojama, kad naujoji sistema leis ne tik tiksliau atsiskaityti už išmetamas atliekas, bet ir sąžiningai už atliekų tvarkymą mokėjusiems miestiečiams už paslaugas mokėti vidutiniškai 20–30 proc. mažiau.