„Dalyvauti procese galima bet kokiame, bet reikia įvertinti savo galimybes. Kalbant apie mūsų šalį, vienas iš veiksnių yra elementarus, bet reikšmingas. Mes pasiūlytume skraidyti į Vilnių per Varšuvą, per Rygą, neturėdami normalaus ir elementaraus susisiekimo oro transportu, kas yra labai svarbu tokioms agentūroms“, – interviu LRT radijui teigė premjeras. Anot S. Skvernelio, Lietuvoje agentūroms būtų buvę sunku rasti tinkamus biurus, o esamiems darbuotojams būtų sunku naudotis švietimo sistema. „Galiausiai tai yra ir pastatai, nes tai pakankamai didelės agentūros, darbuotojai. Taip pat ten jau dirbantys darbuotojai, jų galimybės čia su šeimomis naudotis infrastruktūra, pirmiausia švietimo sistema, darželiais užsienio kalba“, – kalbėjo jis. Pirmadienio vakarą nuspręsta, jog šiuo metu Londone veikianti agentūra po Didžiosios Britanijos išstojimo iš Europos Sąjungos kelsis į Nyderlandų sostinę Amsterdamą, o Europos bankininkystės institucija – į Paryžių. Vilniuje nuo 2007 metų veikia Europos lyčių lygybės institutas – tai vienintelė Europos Sąjungos agentūra veikianti Baltijos šalyse. Dvi svarbias ES agentūras po „Brexit“ priims Amsterdamas ir Paryžius Amsterdamas ir Paryžius pirmadienį per įtemptą balsavimą, kuris galiausiai turėjo baigtis burtų traukimu, laimėjo teisę priimti dvi svarbias Europos Sąjungos agentūras, dėl „Brexit“ išsikraustysiančias iš Londono. Europos vaistų agentūra (EMA) persikraustys į Olandijos miestą, o Prancūzijos sostinė taps naujais namais Europos bankininkystės institucijai (EBI). Abi priežiūros agentūros, kuriose yra 1 tūkst. darbo vietų itin kvalifikuotiems specialistams, šiuo metu yra įsikūrusios Londono verslo centre „Canary Wharf“, bet iki Didžiosios Britanijos išstojimo 2019 metų kovą turi išsikraustyti. Šių Britanijos sprendimo išstoti iš ES trofėjų likimą teko spręsti burtų traukimu, nes ir po trijų įtemptų balsavimo ratų dėl abiejų agentūrų aiškūs laimėtojai neiškilo. Amsterdamas nugalėjo Italijos miestą Milaną, o Paryžius – Airijos sostinę Dubliną. „Buvo didelis skaidrus dubuo su dviem mažais burtais ir man teko traukti burtus“, – sakė šį pusmetį Bendrijai pirmininkaujančios Estijos ES reikalų viceministras Matti Maasikas (Matis Masikas). „Su šia procedūra visi sutiko ir pirmininkaujanti Estija jos tiksliai laikėsi“, – pridūrė jis. „Prancūzijos patrauklumas“ Prancūzijos prezidentas Emmanuelis Macronas sakė, kad Paryžiaus pasirinkimas bankininkystės priežiūros institucijai rodo „Prancūzijos patrauklumą“. ES Vadovų Tarybos pirmininkas Donaldas Tuskas prieš balsavimą socialiniame tinkle „Twitter“ parašė: „Kad ir koks (bus) rezultatas, tikrasis šiandienos balsavimo laimėtojas yra ES27. Organizuoti ir rengiamės „Brexit“.“ Diplomatai sudėtingą balsavimo procesą palygino su Eurovizijos dainų konkursu, kurio balsavimas būna tarp labiausiai stebimų televizijos momentų Europoje ir garsėja netikėtumais. Nyderlandai sveikino sprendimą perkelti EMA į Amsterdamą ir vadino tai „geromis naujienomis visiems pacientams Europoje“. „Truputį užtruko priimti sprendimą, atrankos procesas buvo intensyvus, bet tai rodo, kad ES27 gali priimti gerus sprendimus, taip pat ir po „Brexit“, – sakė olandų užsienio reikalų ministras Halbe Zijlstra. Kova už abi agentūras buvo labai atkakli, vyriausybės varžėsi dėl kitų šalių paramos, užkulisiuose vyko „karštos derybos“, naujienų agentūrai AFP sakė vienas diplomatinis šaltinis. Tačiau kova taip pat buvo akivaizdžiai politinė. Carlesas Puigdemont'as (Karlesas Pudždemonas), atleistasis Katalonijos lyderis, sakė, kad favoritė buvo Barselona, bet „valstybė ją pasmerkė“, ir kaltino smurtą dėl regiono ginčijamo balsavimo už nepriklausomybę. Į naujus EMA šeimininkus pretendavo 16 kandidatų. EMA yra viena įtakingiausių pasaulyje vaistų priežiūros institucijų, joje dirba 900 farmacijos ekspertų, biologų ir gydytojų iš visų Europos kampelių. Dėl EBI, kurioje dirba 159 specialistai, varžėsi aštuoni kandidatai. Ši institucija galbūt labiausiai garsėja reguliariais „streso testais“ ES finansų sektoriui po pasaulinės finansų krizės. „Patiems pasidaryta žaizda“ ES narės kaip įmanydamos stengėsi liaupsinti savo kandidatavusių miestų privalumus, parengė blizgias brošiūras, filmukus, pasiūlė daug privilegijų. „Mes taip pat turime labai stilingą karalienę, ir mums patinka žuvis su bulvių lazdelėmis“, – sakoma Amsterdamo filmuke, akcentuojančiame dviejų garsių britų gyvenimo dalių tęstinumą. Europos Komisija paraiškų įvertinimus pagal virtinę kriterijų – nuo transporto jungčių iki darbo perspektyvų darbuotojų antrosioms pusėms ir mokyklų – pateikė rugsėjo mėnesį. Tačiau perkeliamų agentūrų darbuotojai, kaip pranešama, nerimavo dėl kai kurių miestų-kandidatų, pavyzdžiui, Bratislavos, Varšuvos, Bukarešto ir Sofijos. Britanijai minimų dviejų agentūrų išsikraustymas yra ekonominis ir politinis smūgis. „Jungtinei Karalystei jų praradimas yra pirma patiems pasidaryta „Brexit“ žaizda“, – sakė centro dešinės Europos liaudies partija – didžiausia grupė Europos Parlamente.