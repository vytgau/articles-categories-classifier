Lietuvos bankas pernai „Swedbank“ atliko tyrimą, kurio metu nustatė atvejų, kai klientai, kuriems bankas padidino kredito kortelės limitą, nebuvo tinkamai informuoti apie tai, kad, keičiant sutarties sąlygas, jiems buvo padidintas ne tik kredito limitas, bet ir kredito palūkanų norma. Pranešime nurodoma, kad 2016 metų sausio-2017 metų gegužės mėnesiais buvo pakeista beveik 14 tūkst. kredito kortelės sutarčių: 11 tūkst. atvejų padidinus kredito limitą, palūkanų norma nesikeitė arba buvo sumažinta, tačiau beveik 3 tūkst. atvejų padidinus kredito limitą, buvo padidinta ir palūkanų norma. Pagal Vartojimo kredito įstatymą, vartojimo kredito davėjas privalo iki sutarties sudarymo suteikti klientui pakankamai informacijos ir paaiškinimų apie esmines vartojimo kredito sąlygas, tarp kurių - ir vartojimo kredito palūkanų norma. Pranešime teigiama, kad, siekdami išsiaiškinti, ar „Swedbank“ šią pareigą įvykdė tinkamai, Lietuvos banko specialistai atrinko pernai kovo-gegužės mėnesiais sudarytas 278 kredito kortelės sutartis, kuriose palūkanų norma buvo padidinta 0,5-5 proc. punkto. Lietuvos bankas kreipėsi į šiuos klientus, prašydamas atsakyti į klausimą, ar prieš pasirašydami sutartį jie buvo informuoti, kad keisis ir palūkanų norma. Apklausoje dalyvavo 122 banko klientai, iš kurių 63 atsakė žinoję, o 50 - nežinoję, kad jiems, didinant kredito limitą, buvo nustatyta ir didesnė, palyginti su nustatyta pradinėje kredito kortelės sutartyje, palūkanų norma. Tuo metu „Swedbank” pranešime klaidą vadina žmogiška, o ne sistemine. „Ištirta informacija leidžia daryti prielaidą, jog keliais atvejais „Swedbank“ dėl žmogiškosios klaidos faktoriaus galėjo pateikti neišsamią informaciją apie kredito palūkanų didėjimą, tačiau tai nebuvo sisteminė klaida“, - rašoma pranešime. Tyrimas parodė, kad visi šie 50 banko klientų, prieš pasirašydami vartojimo kredito sutartį, pasirašė ir standartinės informacijos lapą, kuriame buvo nurodyta nauja palūkanų norma. Tačiau tyrimo metu nustatyta, kad kai kuriais atvejais banko darbuotojų klientams teikiama informacija žodžiu arba raštu buvo netiksli arba neišsami ar netgi klaidinama. Įvertinęs visus veiksnius, Lietuvos bankas įpareigojo „Swedbank“ nutraukti nustatytus Vartojimo kredito įstatymo pažeidimus. Kaip nurodoma pranešime, bankas tai jau atliko. Lietuvos bankas taip ragina klientus, kuriems, nuo 2016 m. sausio mėnesio keičiant kredito kortelės sutartį, buvo padidinta palūkanų norma, ir jei jie mano, kad bankas juos apie kredito kortelių palūkanų normos pokyčius informavo netinkamai, kreiptis į „Swedbank“. Kaip nurodoma pranešime, „Swedbank“, įvertinęs kiekvieno kliento atvejį atskirai, nuspręs, ar jis buvo tinkamai informuotas apie palūkanų normos pasikeitimą, ir priims sprendimą dėl nuostolių kompensavimo.