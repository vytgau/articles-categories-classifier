Prancūzijoje ima stigti sviesto. Prekybos centruose akis bado tuščios lentynos. Nieko keisto, jog šio produkto trūkumas lemia didesnes kruasanų kainas ir kelia galvos skausmą valdžios pareigūnams, bandantiems užtikrinti sąžiningas pajamas žemės ūkiu besiverčiantiems. Sviesto trūksta sumažėjus pieno gamybai ir visame pasaulyje išaugus šio pieno produkto paklausai. Besivystančiose ekonomikose jo imta pirkti daugiau, nes pasikeitė vartotojų požiūris. Seniau sviestas buvo smerkiamas kaip ne itin sveikas pasirinkimas, tačiau pastaruoju metu ekspertai teigia priešingai. Kepinių, tokių kaip tradiciniai prancūziški kruasanai, gamintojai sako, kad situacija darosi nekontroliuojama. Pavyzdžiui, minėtuose prancūziškuose rageliuose sviestas sudaro net ketvirtadalį reikalingų produktų, o šio iš grietinėlės gaminamo pieno produkto kaina nuo praeitų metų išaugo kone dvigubai: šiuo metu kilogramas sviesto kainuoja daugiau nei 6 eurus. Žurnalistų kalbintas kepyklėlės Paryžiuje šeimininkas Samiras Kichou sako savo kepinių kainų dar nedidinęs, tačiau jau greitai gali būti priverstas tai padaryti. Prekybos centrai Prancūzijos sostinėje ir kitose šalies teritorijose jau susiduria su sviesto trūkumo problema, kai kurios parduotuvės vitrinose skelbia informaciją, jog neturi konkrečių gamintojų sviesto. Pienininkyste užsiimantys ūkininkai skundžiasi, kad jiems brangstantis sviestas naudos neneša, ir tvirtina, kad jų pajamos labiau susijusios su pigesnio neapdoroto pieno ir pieno miltelių kainomis.