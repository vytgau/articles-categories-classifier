Kai darbo diena įsispraudžia tarp savaitgalio ir laisvadienio, kaip kad šį pirmadienį, gyventojai neskuba imti atostogų arba vadinamųjų tėvadienių ar mamadienių. Darbdaviai sako, kad dažniausiai verslas tokiomis dienomis dirba įprastai, o norinčių pasiilginti savaitgalį – mažėja. Kai kurie darbdaviai sako nesuprantantys tokių laisvadienių kaip Tarptautinė darbo diena ar Joninės, kurios esą nėra švenčiamos prasmingai. Darbdavių konfederacijos pirmininkas Danas Arlauskas skaičiuoja, kad panaikinus Tarptautinę darbo dieną, Jonines ir Žolines, Lietuvos ekonomika sukurtų papildomų 100 milijonų eurų per metus. Europos Komisijos duomenimis, Lietuvos gyventojai – tarp daugiausia šventinių dienų turinčių europiečių. Daugiau atostogauja Pietų Europos valstybės, pavyzdžiui, Rumunija, Kroatija, Graikija ir Šiaurės šalys.