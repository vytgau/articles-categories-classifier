„Nelieka tarnybos sutikimo dėl sutarčių vykdymo, nelieka sutikimo dėl vidaus sandorių, todėl tikslinama struktūra. Penktadienį ją pristačiau, galvojame šią savaitę pasitvirtinti įsakymą, pagal įstatymą priklauso keturi mėnesiai, balandžio pradžioje turėtų nauja struktūra startuoti“, - BNS pirmadienį sakė D. Vilytė. Jos teigimu, neatleidžiamas nė vienas darbuotojas, penkiolikai žmonių kyla kategorijos, o dviem kategorija mažinama. Iš pastarųjų, anot D. Vilytės, vienas buvo atsakingas už funkcijas, kurių nelieka, o kitam pensinio amžiaus darbuotojui pasiūlytos žemesnės pareigos. Pastarosiomis dienomis BNS gavo kelis anoniminius laiškus, kuriuose kritikuojama būsima pertvarka ir teigiama, kad D. Vilytė, pertvarkydama struktūrą, į aukštas pareigas proteguoja savo buvusias pavaldines Lietuvos verslo paramos agentūroje Jovitą Petkuvienę, Kristina Budrikaitę ir Arūnę Andrulionienę. Laiške išsamiai ir su pavardėmis aprašomos būsimos permainos, jame teigiama, kad laišką parašė „Viešųjų pirkimų tarnybos darbuotojai“, bet konkrečių pavardžių nėra. D. Vilytė BNS sakė, kad į pareigas buvo skelbiami konkursai, ir ji džiaugiasi, kad buvusios kolegės parodė pasitikėjimą. „Labai džiaugiuosi, kad žmonės agentūroje mane vertina ir nori ateiti. Jie dalyvavo konkursuose, aš esu patenkinta jų darbu“, - sakė D. Vilytė. Komentuodama planus skaidyti Teisės ir personalo skyrių, D. Vilytė sakė, kad nori daugiau investuoti į darbuotojų kompetencijas, kuriamas personalo skyrius rūpintųsi darbuotojų motyvacija, jų mokymais ir vertinimais. Anoniminiame laiške taip pat rašoma, kad D. Vilytė „bandė atsikratyti“ Vidaus audito skyriumi. Tarnybos vadovė sakė, kad svarstymų naikinti skyrių buvo, galvojant apie galimą auditorių centralizavimą valstybėje, bet po konsultacijų su Vyriausybe ir Valstybės kontrole idėjos atsisakyta. „Auditas visada yra efektyvesnis, kai jis ateina iš išorės ir nėra pavaldus įstaigos vadovui. Audito funkciją, bent aš manau, būtų efektyvu centralizuoti valstybės mastu. Susirašinėjome su Vyriausybe, ji nurodė, kad yra Europos Komisijos rekomendacijos. Taip pat buvo Valstybės kontrolės išvados, kad jie mato problemas, bet siūlo stiprinti, kad vidaus audito padaliniai turėtų kažkokią pridėtinę vertę. Šioje vietoje taip ir apsistota“, – sakė D. Vilytė. D. Vilytę Viešųjų pirkimų tarnybos direktore 2014 metų gruodį paskyrė prezidentė Dalia Grybauskaitė.