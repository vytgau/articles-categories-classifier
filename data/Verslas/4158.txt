Bendrovė planuoja 15 milijonų eurų investiciją naujos maisto pramonės gamyklos statybai, rašoma Alytaus miesto savivaldybės tinklalapyje. Prašymo pagrindu parengta investicijų sutartis bus teikiama tvirtinti miesto tarybos posėdyje lapkričio 30 d. Statybas planuojama pradėti kitais metais ir tikėtina, kad nauja gamykla pradės veikti jau 2019- aisiais. „Džiaugiamės, kad Alytus tampa patraukliu investuotojams", - teigė Alytaus meras Vytautas Grigaravičius. Pasak jo, netrukus bus parengtas ir kitas paketas potencialiems investuotojams, kovą planuojama turėti naujo gamybinio pastato projektą investuotojui, ketinančiam kurti naujas darbo vietas Alytaus pramonės parke. Naujoje „Kauno grūdų" gamykloje alytiškiams planuojama įkurti 220 darbo vietų. Pernai gamybą pradėjusi „Theca furniture" skelbė sukūrusi 140 naujų darbo vietų.