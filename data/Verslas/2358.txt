Kas svarbiausia vykdant pirkimus? Viešasis pirkimas prasideda nuo kokybiškai parengtų pirkimo sąlygų, kuriose yra labai aiškiai aprašytas tiek pirkimo objektas, tiek ir nustatyti reikalavimai, kurie skatintų konkurenciją. Kai šitos dvi sąlygos yra išpildytos, pirkimas įvyksta sėkmingai. Sėkmės istorija – Vilniaus oro uosto tako rekonstrukcijos projektas Mūsų organizacija šitam viešajam pirkimui skyrė ypatingą dėmesį. Kadangi buvo nustatytos labai aiškios projekto įgyvendinimo datos – jis turėjo prasidėti 2017 m. liepos 14 d. ir baigtis rugpjūčio 18 d. – tai visi pirkimai privalėjo pasibaigti laiku, laiku turėjo būti sudarytos visos sutartys ir visos prekės, paslaugos ir darbai įsigyti iki nustatytų datų. Kaip išvengti galimų trukdžių? Viešieji pirkimai pasižymi tuo, kad dėl įvairių priežasčių – tiekėjų užklausų, skundų ar kitų veiksmų – suplanuotos procedūros gali vėluoti. Žinodami tokias grėsmes stengėmės visas pirkimų sąlygas parengti taip, kad jos būtų skatinančios konkurenciją, aiškios, pilnai atitiktų Viešųjų pirkimų įstatymo nuostatas ir nekiltų problemų, visi pirkimo procesai nevėluotų. Dirba stipri profesionalų komanda Visus Vilniaus oro uosto orlaivių kilimo ir tūpimo tako rekonstrukcijos projekto viešuosius pirkimus Lietuvos oro uostai vykdė savo jėgomis. Turime stiprų Viešųjų pirkimų skyrių, kur dirba tikri savo srities žinovai. Kadangi aviacija yra itin specifinė sritis, geresnių specialistų aviacijos srityje negu pas mus rinkoje nėra. Kartais, kai rengiant viešųjų pirkimų dokumentaciją, ypač technines specifikacijas, būna reikalingos itin specifinės žinios, pasitelkiame tos srities specialistus iš kitų mūsų įstaigos padalinių. Patarimai perkančiosioms organizacijoms Pagrindinis patarimas perkančiosioms organizacijoms – kuo anksčiau identifikuoti, kokių viešųjų pirkimų jums reikės, ir kuo anksčiau pradėti rengti pirkimo dokumentaciją. Tai duos pakankamai laiko įvykdyti pirkimus ir padės išvengti vėlavimų, kas gali padaryti didžiulę žalą bet kuriam projektui – nukelti viso projekto įgyvendinimo terminus. Kitas patarimas – labai didelį dėmesį skirti pirkimo dokumentacijos paruošimui. Ji turi būti aiški, nedviprasmiška ir turi skatinti konkurenciją. Tai užtikrina, kad pirkimo procedūros vyksta žymiai greičiau, nes sumažėja tiekėjų užklausų, skundų ir, blogiausiu atveju, teismų. Tiekėjų dėmesiui Ir prašymas, ir patarimas tiekėjams – kai tik paskelbiamos techninės specifikacijos, neatidėliodami, iš karto pradėkite aktyviai domėtis pirkimu. Jau šiame etape teikite pastabas, rekomendacijas, kad paskelbus viešąjį pirkimą perkančiajai organizacijai nebereikėtų daryti esminių pakeitimų pirkimo dokumentuose. Teikiant pasiūlymus stenkitės iš karto kuo išsamiau, kuo teisingiau užpildyti ir pateikti visą dokumentaciją, kad reikėtų kuo mažiau tikslinimų ir tam procesui reikėtų skirti kuo mažiau laiko. Svarbi išvada Perkančiųjų organizacijų, ypač valstybinio sektoriaus, viešieji pirkimai atsiduria daugumos jų vykdomų projektų centre. Tik kokybiškai ir laiku įvykdžius viešuosius pirkimus, galima įgyvendinti projektus arba net užtikrinti organizacijos veiklą. Todėl viešiesiems pirkimams reikia skirti didelį dėmesį – pirmiausia sutelkti specialistus, turinčius reikiamą kvalifikaciją. Ne mažiau svarbu, kad vadovybė šiuos klausimus laikytų savo prioritetu. Tai esmingai padės užtikrinti sėkmingą organizacijos veiklą. Šiuos ir kitus aktualius viešųjų pirkimų klausimus aptars ir siūlymus bei rekomendacijas, kaip spręsti kylančias problemas vykdant viešuosius pirkimus, pateiks Lietuvos aukščiausiojo teismo, Vilniaus savivaldybės, Konkurencijos tarybos, Vyriausiosios tarnybinės etikos komisijos, Lietuvos statybininkų asociacijos ir kitų stambiųjų tiekėjų atstovai konferencijoje „Kaip nepasiklysti viešųjų pirkimų labirintuose“. Perkančiosioms organizacijoms ir tiekėjams skirta konferencija vyks š. m. sausio 31 d. parodų ir kongresų centre „Litexpo“. Konferencijos moderatorė – advokatė Jolita Rima Puškorienė. Daugiau informacijos apie konfereniją