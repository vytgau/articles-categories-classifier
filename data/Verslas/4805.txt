Tokios aplinkybės pirmadienį paaiškėjo Vilniaus miesto apylinkės teisme – teisėja Eglė Gruodienė pradėjo nagrinėti buvusio Visagino AE generaliniam direktoriui iškeltą baudžiamąją bylą dėl piktnaudžiavimo tarnybine padėtimi. Ikiteisminį tyrimą atlikusi Vilniaus apygardos prokuratūra teigia, kad R. Vaitkus padarė 905 tūkst. 822 Eur žalą, kai šiuos pinigus esą neteisėtai išmokėjo komunikacijos bendrovei „Viešųjų ryšių partneriai“ (VRP, dabar ji yra pakeitusi pavadinimą į „Fabula Hill+Knowlton Strategies“). Baudžiamojoje byloje valstybinį kaltinimą palaikanti prokurorė Vilma Vidugirienė teigė, kad R. Vaitkus nuo 2012 m. rugsėjo 14 d. iki 2013 m. sausio 28 d., piktnaudžiaudamas tarnybine padėtimi, nevykdant privalomų viešojo pirkimo procedūrų, nesant sudarytos sutarties papildomoms paslaugos teikti, neteisėtai Visagino AE finansininkei nurodė apmokėti papildomai dar nesuteiktas komunikacijos paslaugas, viršijančias 2012 m. rugsėjo 3 d. sudarytą viešojo pirkimo sutartį. Joje buvo nurodyta, kad už paslaugas turi būti sumokėta ne daugiau kaip 1,2 mln. Eur (be PVM). Anot prokurorės, Visagino AE privalėjo skelbti naują viešųjų pirkimų konkursą, tačiau to nepadarė. Tyrimo metu buvo nustatyta, kad R. Vaitkus, įtariama, teikė pirmenybę vienam tiekėjui, tačiau tam pasipriešino už viešuosius pirkimus atsakingi elektrinės darbuotojai, atsisakę pasirašyti jiems komunikacijos bendrovės pateiktus dokumentus. Todėl, anot prokurorės, R. Vaitkus pats pasirašė VRP pateiktas sąskaitas faktūras ir darbų priėmimo aktus bei finansininkei nurodė sumokėti pinigus. Šiuo metu bendrovei „Vilniaus baldai“ vadovaujantis R. Vaitkus kaltinimų nepripažįsta, tačiau savo poziciją bylą nagrinėjančiam teismui žadėjo išsakyti tik tuomet, kai bus apklausti visi liudytojai. Generalinė prokuratūra ikiteisiminį tyrimą dėl Visagino AE konkursų pradėjo dar 2013 m. sausį, vėliau buvo skelbta, kad prokurorai maždaug dešimt dienų krėtė Visagino AE patalpas. 