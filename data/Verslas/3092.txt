Realus darbo užmokestis skaičiuojamas iš prognozuojamo atlyginimo prieaugio atimant infliaciją. Prognozuojama, kad amerikiečiams atlyginimai kils vidutiniškai 3 proc. Tačiau 2 proc. infliacija reikš, kad realiai atlyginimas padidės tik 1 proc. Daug prastesnė padėtis bus Didžiojoje Britanijoje, Albanijoje, Egipte ir Nigerijoje. „Korn Ferry“ prognozuoja, kad šiose šalyse infliacija visiškai „suvalgys“ atlyginimų padidėjimą. Geresnės perspektyvos yra darbuotojams Azijoje, kur realus darbo užmokestis turėtų padidėti 2,8 proc. O Kinijoje jis ūgtels net 4,2 proc. Kodėl nedidėja realus atlyginimas? Kompanijos ir ekonomika išsivysčiusiame pasaulyje klesti, o prieš dešimtmetį siautusi finansų krizė virto tolimu prisiminimu. Tačiau darbuotojai vis tiek negauna savo pyrago dalies, nors užimtumas yra didelis. Ekspertai sako, kad tam yra daug ir įvairių priežasčių. Tarptautinio valiutos fondo atliktas tyrimas rodo, kad mažėja profsąjungoms priklausančių darbuotojų skaičius. Tai prisidėjo ir prie augančių vadovų atlyginimų. Be to, prisiminimai apie finansų krizę ir nerimas dėl ateities atgraso įmonių savininkus nuo atlyginimų didinimo, aiškina specialistai. Taip pat yra ir nepakankamo užimtumo problema. Auga vadinamosios poreikių ekonomikos (arba užsakomųjų paslaugų ekonomikos) apimtys, ir dažnai žmonės dirba ne visą darbo dieną, nors norėtų ir galėtų dirbti visą dieną. Amžius ir netinkama kvalifikacija taip pat dažnos kliūtys. „Korn Ferry“ ataskaita buvo parengta išanalizavus 20 mln. darbuotojų darbo užmokesčio duomenis daugiau nei 110-yje pasaulio šalių, išskyrus Venesuelą, Argentiną ir Ukrainą, kur infliacija ir darbo užmokesčio lygis smarkiai svyruoja.