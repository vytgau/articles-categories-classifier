Kaip ir iki šiol, NT mokestis nebus taikomas fiziniams asmenims nuosavybės teise priklausančių ar jų įsigyjamų gyvenamosios, sodų, garažų, fermų, šiltnamių, ūkio, pagalbinio ūkio, mokslo, religinės, poilsio paskirties statinių (patalpų), žuvininkystės statinių ir inžinerinių statinių bendra vertė, neviršijanti 220 tūkst. Eur. Nuo šios sumos iki 300 tūkst. Eur įvertintam turtui bus taikomas 0,5 proc. mokesčio tarifas. Turto vertei nuo 300 tūkst. Eur, tačiau neviršijančiai 500 tūkst. eurų, taikomas 1 proc. mokesčio tarifas. Turtui, kurio vertė viršys 500 tūkst. Eur, bus taikomas 2 proc. mokesčio tarifas. Auginantiems tris ir daugiau vaikų iki 18 metų, ir asmenims, auginantiems neįgalų vaiką (įvaikį) iki 18 metų, taip pat vyresnį neįgalų vaiką, nebus apmokestinama nuosavybės teise priklausančio ar jų įsigyjamo nekilnojamojo turto bendra vertė, neviršijanti 286 tūkst. Eur. Jau minėti tarifai bus taikomi proporcingai brangesniam turtui. Taip pat įstatyme neliko lengvatos NT, kuris naudojamas laidojimo paslaugoms. Už tokį įstatymo projektą balsavo 58 Seimo nariai, 6 balsavo prieš, o 29 susilaikė. Įstatymas turėtų įsigalioti nuo kitų metų pradžios. Nauji mokesčio tarifai bus skaičiuojami už 2018 m.