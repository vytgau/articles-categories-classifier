„Forbes“ teigė, kad prezidento turtas sumažėjo iš dalies dėl kritusios nekilnojamojo turto vertės Niujorko centre bei smukusių pajamų D. Trumpo golfo aikštynuose. Tuo tarpu sąrašo viršuje toliau puikuojasi internetinės prekybos milžino „Amazon“ įkūrėjas Jeffas Bezosas, kurio turto vertė pašoko iki 112 mlrd. dolerių. J. Bezosas iš pirmosios vietos išstūmė 18-oje iš pastarųjų 24-ųjų „Forbes“ sąrašų pirmavusį „Microsoft“ įkūrėją Billą Gatesą. Pastarojo turto vertė per metus pakilo nuo 86 iki 90 mlrd. dolerių. Trečias sąraše - garsusis investuotojas Warrenas Buffettas, kurio turtą „Forbes“ įvertino 84 mlrd. dolerių. Turtingiausiu Europos žmogumi, anot „Forbes“, save tituluoti gali prabangos prekių įmonės LVMH vadovas Bernardas Arnault, bendrame sąraše užėmęs 4 vietą, - jo turto vertė siekia 74 mlrd. dolerių. Iš viso „Forbes“ į sąrašą šiemet įtraukė rekordinį skaičių milijardierių - 2208. Daugiausia jų, 585, yra iš Jungtinių Valstijų, o vien Kalifornijos valstijoje yra 114 milijardierių. „Forbes“ milijardierių sąrašo narių turtas šiemet skaičiuotas pagal 2018 m. vasario 9-osios duomenis. Vertindamas sąrašo narių turtą, leidinys naudojo būtent tos dienos akcijų kainas bei valiutų kursus.