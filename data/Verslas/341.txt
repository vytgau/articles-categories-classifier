Ji duris atvėrė Vilniaus centrinėje universalinėje parduotuvėje (VCUP), rašoma pranešime spaudai. Prieš atidarymą čia nusidriekė žmonių eilė. Ši parduotuvė – jau ketvirtoji Lietuvoje. Čia galima nusipirkti vaikiškų ir suaugusiųjų drabužių, namų apyvokos prekių, žaislų. „Nuo pat pradžių Vilniuje išlaikysime savo parduotuvių koncepciją, kurią apibūdinome kaip „daugiau už mažiau – kasdien“. Tai galioja visoms 30 prekių kategorijų mūsų tinkle. Tikimės, kad šią mūsų poziciją pamėgs vilniečiai, ypač dėl to, kad įsikūrėme pačiame miesto centre, be to, prekybos centre, po kurio stogu galima įsigyti ir maisto produktų. Šie du kriterijai mums buvo esminiai, renkantis vietą Vilniuje“, – sako „Pepco“ Baltijos šalių operacinės veiklos vadovas Aleksandras Čikaidze.  VCUP generalinė direktorė Ona Nevinskienė džiaugėsi, kad parduotuvė įsikūrė VCUP ir sako, kad VCUP pirkėjai – greitai apsipirkti mėgstantys, dažniausiai Vilniaus centre dirbantys, veiklūs žmonės, kuriems labiau rūpi sutaupyti ir laiko, ir pinigų. Ji neatmeta minties, kad kai kurie jų pigesnių aprangos ar namų apyvokos prekių dairydavosi Lenkijoje. „Dabar didžiajai daliai mūsų pirkėjų užtenka valandos, per kurią jie gali ir pavalgyti, ir apsipirkti, ar net pasinaudoti mūsų centre esančia savitarnos skalbykla. „Pepco“ mums yra puiki galimybė sustiprinti vaikiškų drabužių pasiūlos poziciją, nes didelė mūsų pirkėjų dalis, lygiai, kaip ir šiame europietiškame mažų kainų tinkle, yra šeimos, turinčios vaikų iki 14 metų amžiaus“, – sako VCUP vadovė. „Pepco“ parduotuvės šiuo metu veikia jau devyniose Europos šalyse: Lenkijoje, Čekijoje, Kroatijoje, Slovakijoje, Rumunijoje, Slovėnijoje, Vengrijoje, Lietuvoje ir Latvijoje. Rytų ir Vidurio Europos šalyse veikiančiose daugiau nei 1300 tinklo parduotuvių kas mėnesį apsilanko daugiau nei 12 mln. pirkėjų. Apie 60 proc. „Pepco“ prekių yra aprangos kategorijos prekės, kiti 40 proc. – namų apyvokos prekės. VCUP antrajame aukšte atidaryta „Pepco“ parduotuvė yra pirmoji šio tinklo parduotuvė Vilniuje ir ketvirtoji Lietuvoje. Pirmąją parduotuvę Baltijos šalyse „Pepco“ atidarė 2017 m. Planuojama, jog iki 2020 m. Lietuvoje veiks „Pepco“ 50 parduotuvių.