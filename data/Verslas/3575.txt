Iki šiol galiojo nuostata, kad šiai programai skiriama 65 proc. akcizo pajamų, gautų už realizuotą benziną, dyzelinius degalus, suskystintas dujas, skirtas automobiliams, ir energetinius produktus, kurie pagaminti iš biologinės kilmės medžiagų ir skirti naudoti kaip variklių degalai. Pagal priimtą įstatymą, šiai programai bus skirta 48 proc. akcizų pajamų. Už tokį projektą balsvo 64 Seimo nariai, prieš buvo 23, o 17 susilaikė. Seimo Biudžeto ir finansų komiteto pirmininko pavaduotojas Andrius Palionis informavo, kad komitetas nepritarė konservatoriaus Jurgio Razmos pasiūlymui, šį dydį palikti 55 proc. dydžio. Seime Socialdemokratų darbo frakcijos atstovas kalbėjo, kad nors procentas mažinamas, tačiau bendrai surenkamų akcizų pajamos didėja. Taigi lieka pakankamas finansavimas keliams. Liberalų sąjūdžio narys Simonas Gentvilas priminė, kad valdantieji žadėjo išasfaltuoti 600 km žvyrkelių. Tačiau neaišku, kaip tai bus padaryta, nes nuo kitų metų didėjant akcizams, bus nuperkama mažiau benzino ir dyzelino, taigi, pajamų didėjimas abejotinas. Stasys Jakeliūnas priminė, kad papildomų lėšų reikės sveikatos apsaugai, vaiko pinigams ir daugeliui kitų reikmių. J. Razma prognozavo, kad dėl tokio įstatymo projekto ir mažesnės ES paramos keliams prižiūrėti kitąmet gali būti skirta apie 100 mln. Eur mažiau negu šiais metais. 2017 m. šiaip programai iš viso buvo numatyta 511,08 mln. Eur.