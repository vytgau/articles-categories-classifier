Agentūros teigimu, Lietuva, priklausomai nuo rinkos sąlygų, planuoja papildyti anksčiau šiemet leistas 10-ies ir 30-ies metų obligacijų emisijas arba vieną jų. „Luminor“ banko Įmonių finansų skyriaus vadovas Mindaugas Matulaitis prognozavo, kad jei išliks palankios rinkos sąlygos, obligacijų platinimo galima tikėtis antradienį. „Pagal skolinimosi poreikius, manau, rinkos verte galima tikėtis 700-750 mln. eurų pasiskolintos sumos per abi emisijas. Iš šiemet planuoto 1,8 mlrd. eurų skolinimosi poreikio užsienio rinkose 1,3 mlrd. eurų buvo pasiskolino gegužės mėnesį, tačiau panašu, kad planai pasiskolinti 1,1 mlrd eurų vidaus rinkoje nebus įvykdyti. Finansų ministerija turi daug manevro laisvės – priklausomai nuo investuotojų grįžtamojo ryšio manevruoti tarp 10 ir 30 metų emisijų, arba platinti tik vieną iš jų“, - BNS sakė M. Matulaitis. Anot jo, įdomu tai, kad vienu iš obligacijų platintojų pasirinktas „Banca IMI“, priklausantis vienai didžiausių Italijos bankų grupių „Intesa Sanpaolo“. „Gegužę platinant 30-ies metų emisiją buvo itin didelis investuotojų iš Italijos dalyvavimas, todėl, manau, šį kartą neatsitiktinai į sindikatą įtrauktas „Banca IMI“ investicijų bankas, kurios šaknys Italijoje“, - tvirtino M. Matulaitis. Jo teigimu, 2027 metais išperkama Lietuvos obligacijų emisija pirmadienį kotiruojasi apie 0,824 proc. (maždaug 7 baziniai punktai virš atitinkamo laikotarpio EUR IRS), o 2047 metais išperkama emisija – ties 1,92 proc. (apie 43 punktai). „Galima tikėtis, kad papildymo emisijos bus išleistos su nedidele premija virš antrinio rinkos lygio. Išleidimo metu gegužės mėnesį šių emisijų pajamingumas buvo atitinkamai 1,129 proc. ir 2,188 proc.)“, – sakė M. Matulaitis. Pasak jo, spalio mėnesį savo debiutinę 30 metų trukmės 1 mlrd. eurų vertės obligacijų emisiją platino Slovakija, jos pajamingumas buvo 2,027 proc. (šį pirmadienį – apie 1,88 proc.).