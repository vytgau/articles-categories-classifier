Seminarų apie psichologiją tiek santykiuose, tiek versle, autorius Vytautas Jančiauskas teigia, kad 80 proc. atlyginimų pakėlimų buvo dėl vienos priežasties – tinkamo paprašymo. Prisiminkite momentus, kada jautėte didžiausią laimę, vidinį pasitenkinimą ir džiaugsmą. Dažniausiai tai buvo tada, kai kažką naujo gavote, atradote ar išbandėte. Tikroji gyvenimo pilnatvė yra ne galutinis tikslas, o nuolatinis augimas - procesas, rašoma pranešime spaudai. Gyvenime yra tik du keliai - progresavimas arba regresavimas, augimas arba žemėjimas. Jei mes nesportuojame, mūsų raumenys nyksta, jei sportuojame - auga. Taip ir gyvenime - pasitenkinti tuo, kas dabar yra, reiškia laukti bėdos. Šeimos laimė nuo pinigų nepriklauso, bet kinta tada, kai pajamos neauga ir tuomet, kai jos nors ir po truputį, bet kyla. Po kelių metų darbo galima mąstyti apie didesnį atlygį Nuo pirmos dienos reikia mąstyti apie didesnį atlygį. Įsivaizduokite, įsidarbinote naujoje įmonėje ir jums kitą dieną sako: „Tu greitai uždirbsi dvigubai daugiau. Tikrai, čia visi uždirba vis daugiau. Bet turėsi padaryti tai, ką pažadėjai, ir dar daugiau. Turėsi išmokti naujų dalykų ir nuolatos didinti savo produktyvumą. Bet kai Tau pavyks, Tu uždirbsi dvigubai daugiau“. Kaip tada kibtumėte į darbą? Kiek energijos turėtumėte eiti ir stengtis? O jei išgirstumėte žodžius: „Nesvajok apie didesnę algą, juk Tu dar naujokas. Dirbk, stenkis, o tada jau žiūrėsime"? Tad reikia ne tik svajoti, bet ir aiškintis, kaip tai galima padaryti, jau nuo pirmos dienos, nes nuo to priklauso jūsų dienos, mėnesio, visų metų produktyvumas. Kaip dirbti, kad darbdavys pats norėtų įvertinti didesne alga Yra darbuotojų, kurie nuolatos ieško naujo darbo ir naujų galimybių. Taip pat yra darbuotojų, kurių nuolatos ieško ir „galvų medžiotojai“ (ang. headhunters). Tie „medžiotojai“ ieško išskirtinės vertės kūrėjų - darbuotojų, kurių rezultatai kalba už juos pačius. Tokių profesionalų nori kiekvienas darbdavys ir sutinka mokėti iki 20 proc. daugiau. Paklausūs tie, kurie nuolat mokosi ir tobulėja. Jiems niekada nėra pakankamai, jie visada nori geriau, todėl investuoja laiką ir pinigus, kurie sugrįžta su kaupu. Geriausia tai, kad įprotis nuolatos tobulėti yra geriausios pensijos draudimas. Visi senstame ir 90 proc. vyresnių žmonių susiduria su problema: kur dirbti, ką daryti, nes mano kūniška energija silpsta ir produktyvumas mažėja, o auganti naujų specialistų karta mane tuoj pakeis. Tačiau yra dalis žmonių, kurie būdami 60-70 metų yra gerbiami ir visų laukiami. Tai – tie patys išskirtinės vertės kūrėjai, kurie nuolat norėjo daugiau ir tobulinosi. Todėl jų įgūdžiai nepaseno, o prisitaikė prie naujausių technologijų ir darbo rinkos tendencijų. Galbūt jie nebegali dirbti po 12-14 valandų, bet jų statusas dabar yra tarsi konsultantų, kurių patirtis ir įžvalgos akimirksniu gali atnešti miližiniškos vertės verslui. Jie visada bus reikalingi. Kiekvienas galime tapti tokiu darbuotoju. Kokie gali būti būdai padidinti atlyginimą dirbant tą patį darbą Yra du pagrindiniai būdai, kurie „nuginkluoja“ bet kurį vadovą ar įmonės savininką: išskirtinės pridėtinės vertės kūrimas bei asmeninė rinkodara – savo rezultatų ir vizijų pristatymas. Įsivaizduokite, ateina dar viena ekonominė krizė ir verslai priversti mažinti išlaidas. Natūralu, jie atleidžia dalį darbuotojų, bet ne visus, tad ką jie pasilieka? Ogi išskirtinę pridėtinę vertę kuriančius darbuotojus. Tuos, kurie daro daugiau nei kiti, kurie tobulėja greičiau nei kiti, kurie sukuria didesnius rezultatus nei kiti. Atleidimo lapelius gauna tie, kurie dirbo kaip dirba ir orientuojasi tik į vidutinius rezultatus. Ir jei naujas darbuotojas sukuria tiek pat vertės, kiek seniai dirbantis darbuotojas, tai atleidimo lapelis keliauja seniai dirbančiam, nes jo atleidimo kaštai kasmet vis didėja, o naujokas turi potencialą padaryti dar daugiau, nors dažnai jo atlyginimas yra daug mažesnis. Antra vertus, yra daug gerų darbuotojų, tačiau jei žmogus nesidalina idėjomis, kaip jis gali prisidėti prie įmonės rezultatų gerinimo, tada vadovai nesuteikia jam įrankių ir galimybių. Įsivaizduokite darbuotoją, kuris kas mėnesį užeina pas vadova su dar viena mintimi, kaip galima supaprastinti procesus ir padidinti rezultatus. Kaip manote, kaip reaguos vadovas, kai jis paprašys didesnės algos? Kaip paprašyti algos pakėlimo nesukeliant darbdavio nepasitenkinimo Visų pirma, jei atėję pareikalausite „duok premiją“, darbdavys neapsidžiaugs. Tačiau yra vienas klausimas, kuris garantuos algos pakėlimą. Jis skamba taip: „Kiek turėčiau sukurti papildomos vertės, kad dalį jos man galėtumėte išmokėti kaip premiją?“. Jis veda konkrečių atsakymų link, nes pas vadovą ateinate su noru duoti vertės jam ir įmonei, o tik tada gauti kažką sau. Šis klausimas laužo standartus ir leidžia gauti aiškų atsakymą, ką turi padaryti, kad gautum premiją. Sužinojęs atsakymą gali suprasti, ar žinai, kaip tai pasiekti. Jei ne, pirmyn - diskutuok, turi puikią progą. Jei žinai, kibk į darbą. O jei negavai atsakymo, kaip pasiekti didesnę vertę, nes darbdavys pats nežino, arba negali to padaryti - metas keisti darbą, nes čia ne ta vieta, kur gali realizuoti savo potencialą.