„Apyvartoje kiekvieną mėnesį vidutiniškai aptinkame apie 200 padirbtų banknotų. Vis dėlto randami padirbiniai yra gana prastos kokybės ir juos nėra sudėtinga atskirti nuo tikrų pinigų, tačiau reikia žinoti pagrindinius apsaugos priemones ir įtartiną banknotą stengti palyginti su tuo, dėl kurio tikrumo jokių abejonių nėra“, – pranešime žiniasklaidai cituojama Lietuvos banko grynųjų pinigų ekspertė Ramunė Juzėnienė. Naujoje Lietuvos banko el. mokymų programoje pateikti ir banknotų apsaugos priemonės, ir jų klastojimo pavyzdžiai. Programą sudaro dvi dalys, skirtos banknotams ir monetoms, o programos pabaigoje pateiktas specialus žinių patikrinimo testas padės pasitikrinti, kaip vartotojas įsisavino informaciją. Remiantis Lietuvos banko duomenimis, daugiausia randama padirbtų 50 eurų banknotų. Padirbtų monetų randama gerokai mažiau – vidutiniškai 25 per mėnesį. Pasak Ramunės Juzėnienės, dažniausiai randama padirbtų 50 ct, 1 ir 2 eurų monetų. Padirbti pinigai paprastai aptinkami perskaičiavimo metu – kai grynųjų pinigų tvarkytojai juos surenka iš parduotuvių bei kavinių ir perskaičiuoja specialia sertifikuota įranga. Tai patvirtina, kad dažnai dirbantiesiems su grynaisiais pinigais trūksta žinių ir įgūdžių, kaip atskirti tikrus pinigus nuo padirbtų. Tikimasi, kad, naudodamiesi naująja el. mokymo programa, per metus savo įgūdžius patobulins ne mažiau kaip 1 000 kasininkų ir dirbančiųjų su grynaisiais pinigais. Mokymų programą galima rasti ČIA. 