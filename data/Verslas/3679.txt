„Mes pateiksime Seimui išvadą, kad bus apsvarstytas projektas nustatyta tvarka ir suderintas su socialiniais partneriais“, – po Vyriausybės posėdžio žurnalistams sakė S. Skvernelis. Anot jo, pasiūlymas buvo ne iki galo parengtas. „Tame pačiame projekte yra suvelta į vieną azartiniai lošimai ir loterijos, ir sporto klausimai. Normalia tvarka yra derinimas, pavedimas padarytas šiandien pasitarime Vyriausybės, kad Finansų ir Sveikatos apsaugos ministerijos atliktų viską procedūriškai“, – pabrėžė premjeras. Loterijų asociacijos prezidentas Maksimas Reznikovas teigiamai vertino Vyriausybės sprendimą išsamiau įsigilinti į siūlomus pakeitimus. „Nėra teisinga, kad suplakamas loterijų ir azartinių lošimų apmokestinimas. Skiriasi jų mokesčių bazė – loterijos moka mokestį nuo visų pajamų, o azartiniai lošimai nuo skirtumo tarp pajamų ir išmokėtų laimėjimų. (...) Gerai, kad Finansų ir Sveikatos apsaugos ministerijos bei Vyriausybė įsigilins į siūlomus loterijų mokesčio pakeitimus. Dabar tai nebuvo padaryta“, – BNS sakė M. Reznikovas. Anot jo, jei mokestis būtų padidintas, loterijų organizatoriai mokesčiams kartu su prievole privalomai skirti 8 proc. labdarai ar paramai skirtų daugiau kaip 40 proc. grynųjų pajamų. Dabar tam skiriama beveik 30 procentų. M. Reznikovo teigimu, didesnis loterijų mokestis pirmiausia žlugdytų olimpinį judėjimą, nes Lietuvos tautinis olimpinis komitetas (LTOK) valdo 51 proc. didžiausios loterijų organizatorės „Olifėjos“ akcijų. Valstiečių“ frakcijos nariai Agnė Širinskienė ir sveikatos apsaugos ministras Aurelijus Veryga ir lapkričio 24 dieną Seime užregistravo siūlymą padidinti loterijų mokesčio tarifą iki 10 procentų. A. Veryga ketvirtadienį ryte žurnalistams sakė, kad papildomos šio mokesčio pajamos galėtų būti skirtos sveikatos sistemai finansuoti, įskaitant medikų algų didinimą. Loterijų organizatoriai mokestį moka nuo išplatintų loterijos bilietų nominalios vertės, dabar jo tarifas yra 5 proc., tačiau lapkričio pradžioje Seimas po pateikimo pritarė įstatymo pataisai, kuria jį siūloma didinti iki 7 procentų. Taip pat siūloma lošimo stalams ir automatams, už kuriuos mokamas fiksuotas mokestis, nustatyti papildomą 10 proc. mokestį nuo lošėjų statomų sumų ir lošėjams faktiškai išmokėtų laimėjimų skirtumo. Lapkričio pradžioje Seimas po pateikimo pritarė, kad šis tarifas būtų 5 procentai.