Tai jau vienuoliktas iš eilės palūkanų normos mažinimas, stengiantis padėti didžiausiai Lotynų Amerikos šaliai pasitraukti iš skausmingos dvejus metus ekonomiką alinančios recesijos. Dabar palūkanų norma beveik perpus mažesnė nei 2016 m. pabaigoje, tam daugiausia įtakos turėjo smarkiai kritusi infliacija. Tačiau netikrumas, susijęs su spalį vyksiančiais prezidento rinkimais, gali priversti centrinį banką paspausti stabdžius. „Šiuo metu, pinigų politikos komiteto nuomone, būtų tikslingiau nutraukti pinigų politikos švelninimo procesą“, - savo pareiškime teigia bankas, vis dėlto neatmesdamas galimybės, kad bazinė palūkanų norma ateityje dar gali būti mažinama, „jeigu pasikeistų komiteto bazinis scenarijus ir rizikų balansas“. „Mūsų nuomone, bazinė palūkanų norma „Selic“ neturėtų būti keičiama iki spalio mėnesio rinkimų“, - sakė konsultacinės įmonės „Capital Economics“ vyresnysis ekonomistas Neilas Sheringas. 2016 m. spalį „Selic“ palūkanų norma siekė net 14,25 proc., bankui stengiantis įveikti ekonomikos recesiją, didžiulį nedarbą ir aukštą infliaciją. Brazilija per 2015-2016 metus patyrė sunkiausią recesiją per visą savo istoriją, nes stambaus masto korupcinis skandalas ir aršūs vidaus politiniai konfliktai neleido vyriausybei imtis veiksmingų priemonių atgaivinti smarkiai nukentėjusią ekonomiką.