„Creative Shock“ organizatorių teigimu, pagrindinis projekto tikslas – skleisti žinią apie socialinį verslą ir jo kuriamą naudą. Bendradarbiaudami su šios srities įmonėmis, organizatoriai konkurso dalyviams kuria autentiškas socialinio verslo situacijas ir jų sprendimais dalijasi su socialinio verslo partneriais. Taip studentai ne tik praktiškai pritaiko universitetines žinias, bet ir geriau susipažįsta su socialinio verslo modeliu ir jo pritaikymo iššūkiais. Šiais metais konkurse dalyvavo daugiau nei 1200 studentų iš 102 Europos, Azijos, Afrikos, Šiaurės ir Pietų Amerikos valstybių. Pirmąją vietą konkurse užėmusi komanda „Chikidibuh“ iš Austrijos tikino, kad tokio masto konkurse triumfuoti tikrai nesitikėjo. „Turkish Airlines“ bilietus į pasirinktą pasaulio šalį ir 2000 eurų laimėję studentai pergalę išplėšė su unikalia idėja – į garsaus socialinio verslo „TOMS Shoes“ asortimentą sugalvojo įtraukti iš perdirbtų medžiagų pagamintą piniginę, už kurią gautos lėšos būtų skirtos mikro kreditams finansuoti ir smulkiems verslams remti. Nors finalo metu kitos komandos pateikė ne mažiau inovatyvių sumanymų – atsilikusi mažu taškų skirtumu, antrąją vietą užėmė komanda iš Oksfordo – kompetentingos komisijos nuomone, austrų planas atrodė labiausiai įgyvendinamas. Išgirdusi gerą naujieną, nugalėtojų komanda netramdė džiaugsmo ir laimės šūksniais užpildė visą auditoriją. Laimėti padėjo kitoks požiūris Laimėtojai pripažįsta, kad apie socialinį verslą prieš dalyvaudami „Creative Shock“ net girdėję nebuvo. O ir į finalą patekę šio verslo modelio nuo tradicinio nelabai skyrė. Kaip teigia patys, jų „akys prasivėrė“ sudalyvavus kasmetinėje „Creative Shock“ socialinio verslo konferencijoje, kur pranešimus sakė ir įkvepiančiomis istorijomis dalijosi socialinio verslo žinovai iš Šveicarijos, Honkongo ir Jungtinės Karalystės. Nuo moterims padedančio netradicinio verslo Azijoje iki amatininkus įdarbinančios socialinės įmonės Bolivijoje – konferencijos pranešėjų įkurtos organizacijos stebino visus susirinkusiuosius. Į sceną išėjęs su spalvotomis kojinėmis, dar vienas konferencijos svečias kalbėjo apie socialinio verslo ateitį ir apie savo paties organizaciją, kurioje, pirkdami ryškias kojines, žmonės prisideda prie Jungtinių Tautų skelbiamų pasaulio problemų sprendimo. Visi projekto dalyviai įdėmiai klausė pranešėjų istorijų ir patarimų, jie taip pat buvo ir komisijos nariai pirmoje arba antroje finalo užduotyse. Iš visos konferencijos laimėtojai pasisavino vieną aiškią žinutę – kad turėtų šansą laimėti, turėjo pakeisti požiūrį, būti drąsesniais ir aiškiai parodyti rezultatą, kurį gali atnešti jų idėja. Ši pamoka pasirodė esanti labai vertinga sužinojus finalinę konkurso užduotį – sukurti produktą, derantį su „TOMS Shoes“ misija ir modeliu. Tačiau laimėti padėjo ir kūrybingumas, kadangi komandoje atsirado ne tik užkietėjusių verslo žinovų, bet ir dizainerių. Laimėtojai juokavo, kad net nežino, ką darys su savo prizu ir kokį pasaulio tašką pasirinks savo nemokamai kelionei. Po visos nakties sprendimo, studentai tegalvojo apie ilgą ir gilų miegą, po kurio kartu nuspręs, kur nori vykti. „Creative Shock“ yra tarptautinis socialinio verslo situacijų konkursas, skirtas kūrybingiems, ambicingiems ir socialiai atsakingiems jauniems žmonėms. Jo tikslas – skatinti socialinio verslo modelį ir jo taikymą panaudojant sėkmės istorijas. Projektą organizuoja ISM Studentų atstovybė kartu su ISM Vadybos ir ekonomikos universitetu. Prie projekto prisideda pagrindinis partneris „Turkish Airlines“, „Barclays operacijų centras Lietuvoje“, pagrindinis intelektinis partneris „Civitta“ bei partneris UAB „Investicijų ir verslo garantijos“ (INVEGA). Daugiau informacijos rasite čia.