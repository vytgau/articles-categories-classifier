Tarp įtariamųjų – šešis kartus teistas ir šiuo metu bausmę pataisos namuose atliekantis vilnietis statybų bendrovės vadovas, taip pat už sukčiavimą, turto pasisavinimą ir dokumentų klastojimą teista statybų ir pastatų apsaugos bendrovėse apskaitininke dirbusi vilnietė. Įtarimai pateikti ir šios bendrovės akcininkui, direktorei. Ikiteisminis tyrimas pradėtas gavus duomenų iš Valstybinės mokesčių inspekcijos. FNTT teigia jo metu išaiškinusi, kad statybų bendrovė buvo pasamdyta pastatų apsauga besiverčiančios įmonės, kad atliktų įvairius darbus patalpose Vilniuje, Ukmergės gatvėje. Pastarosios patalpos realiai priklausė vienos stambiausių sostinės taksi ir pavėžėjimo paslaugas teikiančių bendrovių vadovui. Nuo pernai lapkričio FNTT atlieka šios „Etransport“ valdančios bendrovės „Dallis“ ikiteisminį tyrimą, kur įtariama, kad naudojantis išmaniąja taksi iškvietimo programėle galėjo būti neapskaityta apie 5 mln. eurų. Nagrinėjant Vilniaus apygardos teismui perduotą bylą nustatyta, kad statybos bendrovė neatliko jokių Ukmergės gatvėje esančių patalpų remonto darbų ir buhalterinės apskaitos dokumentuose nurodytų piniginių lėšų užsakovas – pastatų apsaugos bendrovė – nesumokėjo. Įtariama, kad statybų bendrovės buhalterinėje apskaitoje suklastotos PVM sąskaitos faktūros už beveik 1 mln. eurų ir kasos pajamų orderių už beveik 600 tūkst. eurų sumą. FNTT įtaria, kad dokumentus už neva statybų bendrovės atliktus darbus pastatų apsaugos bendrovė įtraukė į savo apskaitą, o suklastojusi teikiamas PVM deklaracijas mokesčių administratoriui, išvengė sumokėti daugiau kaip 150 tūkst. eurų PVM.