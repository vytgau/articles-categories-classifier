Pernai kompensacinėms išmokoms išleista 34,6 mln. eurų. Vyriausybė šią savaitę nutarė, kad namų energiniam efektyvumui būtų skirta ne mažiau kaip 70 proc. programos lėšų, o iki 21 proc. – „žaliosios“ energijos naudojimui bei aplinkai palankioms technologijoms. Dabar šios proporcijos yra po 40 proc. „Ne mažiau kaip 72 proc. yra energetinio efektyvumo priemonei: į ją įeina daugiabučiai – 23 (mln. eurų – BNS), ir dar vienas milijonas – fizinių asmenų individualių namų renovacijai. (...) Žiūrint plačiau, Lietuva turi didesnių problemų energetinio efektyvumo srityje ir yra ta didžioji daugiabučių (renovavimo – BNS) programa ir todėl prioritetas skiriamas ten“, – BNS sakė ministerijos Klimato kaitos politikos skyriaus vedėjo pavaduotoja Lina Čeičytė. Aplinkos ministerijos duomenimis, dabar šalyje atnaujinama daugiau kaip 500 daugiabučių, o bendros investicijos siekia apie 175 mln. eurų. Panaudojant valstybės biudžeto ir ES fondų lėšas, Lietuvoje jau atnaujinta apie 2800 daugiabučių. Į KKSP sąskaitą patenka lėšos, gautos už aukcione parduotus apyvartinius taršos leidimus, taip pat fizinių ir juridinių asmenų savanoriškos lėšos, surinktos ekonominės baudos bei kitos.