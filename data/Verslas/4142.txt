Kuris prekybos centras gali pasiūlyti apsipirkti pigiausiai ieškojo slapto pirkėjo tyrimų agentūra „SeeNext", kuri lapkričio 2 d. palygino prekių kainas penkiuose skirtinguose prekybos centruose: „Maxima“ (3-jų X, o Panevėžyje – 2-jų X), „Lidl“, „Rimi“ (Hypermarket), IKI bei „Norfa“ (XL), rašoma pranešime spaudai. Tyrimas buvo atliktas šių tinklų parduotuvėse, įsikūrusiose penkiuose didžiausiuose Lietuvos miestuose: Vilniuje, Kaune, Klaipėdoje, Panevėžyje ir Šiauliuose. Šiam tyrimui buvo pasirinktas 29 - ių dažno vartojimo prekių krepšelis, kurį sudarė: bananai (1 kg), pigiausi obuoliai (nuo 55 mm, 1 kg), sveriami lietuviški pomidorai (1 kg), sveriamos bulvės (50 mm-70 mm, 1 kg), grikių kruopos be maišelių (800 g), ilgagrūdžiai baltieji ryžiai be maišelių (800 g), „Spaghetti“ makaronai (400 g), saulėgrąžų aliejus (1 l), smulkus baltasis cukrus (1 kg), pigiausias juodasis šokoladas (40% kakavos, 100 g), pigiausia malta skrudinta kava (250 g), pigiausias batonas (300 g), rudi vištų kiaušiniai (10 vnt., M dydis), kiaulienos sprandinė be kaulo (1 kg), malta kiauliena (30% riebumo, 1 kg), šviežias viščiukas broileris (1 kg), kiaulienos ir (arba) jautienos virta dešra (1 kg), „Kabanosi“ dešrelės (120 g), virtos rūkytos paukštienos dešrelės (1 kg), pigiausi koldūnai su mėsa (1 kg), pigiausia sūdyta silkės filė aliejuje (1 kg), UAT pienas (3,2 % riebumo, 1 l), kefyras (2,5% riebumo, 1 l), grietinė (30% riebumo, 400 g), vanilinis varškės sūrelis (40 g), pigiausias fasuotas fermentinis sūris (45% riebumo, 1 kg), pigiausia varškė (9% riebumo, 180 g), pigiausias sviestas (82 % riebumo, 180 g), pigiausia degtinė (38-40%, 0,5 l). Visos išvardytos prekės buvo įsigytos lapkričio 2 d. Įsigijus prekes, buvo analizuojamos čekyje nurodytos jų kainos. Jei tyrimo metu kuriame nors iš minėtų prekybos tinklų pasirinktai prekei buvo taikoma nuolaida, tyrimas buvo atliekamas vadovaujantis prekės kaina be nuolaidos, nurodyta prekybos tinklo lentynų kainolapiuose. Kai kuriuose prekybos centruose prekių kiekis (gramais, litrais) skyrėsi nuo likusių prekybos centrų prekių kiekio, todėl prekių kainos buvo pakoreguotos atitinkamam kiekiui. Jeigu kažkurio prekybos tinklo parduotuvėje nebuvo rasta tam tikra prekė, jos buvo ieškoma kitoje to paties tinklo parduotuvėje. Tyrime depozito mokestis į prekės kainą nebuvo įskaičiuotas. Pigiausiai buvo apsipirkta „Lidl“ prekybos centre, brangiausiai – „Iki" Remiantis atlikto tyrimo rezultatų duomenimis, tų pačių prekių krepšelio kaina, priklausomai nuo miesto ir prekybos tinklo, svyruoja nuo 41,10 iki 50,37 eurų. Palyginus pasirinktų prekių krepšelio kainų vidurkius skirtinguose prekybos tinkluose, paaiškėjo, jog pigiausiai šį prekių krepšelį galima įsigyti „Lidl“ prekybos tinkle, kuriame už minėtus produktus pirkėjui tektų sumokėti apie 41,10 eurų. Analogiškas prekių krepšelis šiek tiek daugiau kainuoja prekybos tinkle „Maxima“ – jame už visas prekes reikėtų sumokėti apie 41,59 eurus. Dar didesnė vidutinė minėtojo krepšelio kaina „Norfa“ prekybos tinkle, kuri siekia 43,73 eurus. Tyrimo rezultatai rodo, jog prekybos tinklo „Iki" pirkėjams išvardytų produktų krepšelis vartotojui atsieina brangiausiai – vidutiniškai 49,59 eurus. Į brangiausiųjų prekybos tinklų kategoriją patenka ir „Rimi“ – šio tinklo parduotuvėse už tas pačias prekes tektų sumokėti apie 47,94 eurus. Remiantis tyrimo duomenimis, matyti, jog tik du prekybos tinklai – „Lidl“ ir „Maxima“ – iš visų tyrime aplankytų parduotuvių, išlaiko prekių kainų pastovumą net ir skirtinguose miestuose. Šių prekybos tinklų parduotuvėse visuose išvardytuose miestuose prekės buvo įsigytos už vienodą pinigų sumą: „Lidl“ už 41,10 eurų, o „Maxima“ – 41,59 eurus. Tuo metu prekių kainų skirtumas skirtinguose miestuose buvo pastebėtas likusių prekybos tinklų parduotuvėse: „Norfa“ to paties prekių krepšelio kaina svyruoja nuo 43,02 eurų Kaune iki 44,14 eurų Vilniuje, „Rimi“ – nuo 47,81 eurų Vilniuje ir Panevėžyje iki 48,35 eurų Klaipėdoje. Kainos svyruoja ir IKI prekybos tinklo parduotuvėse: nuo 51,81 eurų Vilniuje iki 50,37 eurų Kaune. Šiauliečiai gali apsipirkti pigiausiai, o klaipėdiečiams moka daugiau Atliktas tyrimas rodo, jog pigiausiai dažno vartojimo prekių krepšelį gali įsigyti šiauliečiai, savo miesto parduotuvėse už minėtąsias prekes sumokėdami vidutiniškai 44,72 eurus, o brangiausiai analogiškų prekių krepšelis atsieitų klaipėdiečiams – jiems tektų išleisti vidutiniškai 44,88 eurus. Pigiausi vaisiai ir daržovės „Maxima“ ir „Lidl“ parduotuvėse, o pieno ir mėsos produktai – „Lidl“ Išanalizavus konkrečių produktų grupių kainas paaiškėjo, jog vaisius ir daržoves labiausiai verta įsigyti „Maxima“ ir „Lidl“ prekybos centruose. Pigiausių pieno produktų bei mėsos gaminių taip pat reikėtų ieškoti „Lidl“ prekybos tinklo parduotuvėse. Grūdinius produktus už panašią kainą galima rasti tiek „Maxima“, tiek „Lidl“ parduotuvėse.