Po prisijungimo prie bendros mokėjimų erdvės (SEPA) dalis mūsų šalyje veikiančių bankų tarpbankinius mokėjimus vykdo per Europos bankų asociacijos valdomą tarpuskaitos sistemą. Būtent Didysis penktadienis daugelyje Europos šalių yra nedarbo diena, dėl to Europos bankų asociacijos sistema neveiks, primena Lietuvos bankų asociacija. „Todėl atkreipiamas klientų dėmesys, kad š. m. kovo 30-ąją nevyks tarpbankiniai pinigų pervedimai. Tai reiškia, jog norint pinigus pervesti iš vieno banko į kito banko sąskaitą (internetu ar banko skyriuje) tą pačią darbo dieną, dar iki šventinio savaitgalio, mokėjimą reikės atlikti ne vėliau nei kovo 29 d. 16 val. Kitu atveju, pinigai bus įskaityti tik artimiausią darbo dieną – po Velykų, balandžio 3 d. (antradienį). Tai galioja ir nustatytiems periodiniams mokėjimams. Svarbu dar kartą pabrėžti, kad šis pokytis galioja tik tuo atveju, jei pinigų pervedimai vyksta tarp skirtingų bankų sąskaitų. Tačiau jeigu pinigų gavėjo ir siuntėjo sąskaitos yra tame pačiame banke, pervedimas bus atliktas tą pačią dieną (taip pat ir Didįjį penktadienį)“ – rašoma asociacijos pranešime. Atsiskaitymai mokėjimo kortelėmis prekybos vietose veiks taip pat kaip bet kurią dieną. Be jokių trikdžių bus galima atsiskaityti mokėjimo kortelėmis internetinėse parduotuvėse. Pinigų gryninimas bankomatuose veiks kaip įprastai. Tad Lietuvos gyventojai galės ramiai sutikti šventes visiškai nekeisdami savo mokėjimo ar pirkimo įpročių.