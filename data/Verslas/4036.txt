Taip nuspręsta nustačius, kad negavęs autorių sutikimo architektas galėjo naudotis projektu ir rengti naują projektą telekomunikacijų bendrovės „Spaineta“ sostinėje statomiems daugiabučiams „Centro Duetas“. „Tarybos veikloje didžiausią nagrinėjamų atvejų dalį ir sudaro pažeidimai, kai pasinaudojama svetimomis idėjomis, svetima intelektine nuosavybe, negavus aiškaus autoriaus sutikimo bei apie savo profesinės veiklos pradžią neinformavus architekto, kuris iki tol buvo susijęs su tuo pačiu objektu. Deja, beveik visais nagrinėtais atvejais buvo nustatyti kodekso pažeidimai, taip yra ir šį sykį. Rūmai nuo pat įkūrimo dienos nuosekliai gynė architektų kaip kūrėjų asmenines autorines teises. Šiuo konkrečiu atveju labiausiai nuviliantis faktas yra tas, kad A. Kaušpėdas ir Vilija Kaušpėdienė būdami architektais iš esmės tas teises neigė, priskirdami jas įmonėms, anksčiau dalyvavusioms to objekto projektavime”,– pranešime teigė tarybos posėdžio pirmininkas Tauras Paulauskas. A. Kaušpėdas BNS sakė kol kas sprendimo nekomentuosiantis. „Kol kas teisininkas man patarė susilaikyti nuo komentarų, kol neįsigilinome į sprendimą“, – sakė jis. Situaciją architektas apibūdino kaip nesusipratimą. Kaip BNS patikslino Architektų rūmų atstovė spaudai Miglė Angelou, Atestavimo komisija šį atvejį planuoja svarstyti gruodį, tačiau kol kas tiksli data nėra paskirta. Ji paaiškino, jog sustabdžius kvalifikacijos atestatą, architektas iki šešių mėnesių negali vykdyti jokios atestuotos architektūros veiklos. „Taryba atkreipia dėmesį, jog A. ir V. Kaušpėdai sužinoję, kad projekto autoriai, kurie jiems buvo žinomi, turi pretenzijų dėl galimų jų, kaip autorių, teisių pažeidimo, turėjo galimybę atsisakyti teikti paslaugas. Jie pasirinko elgesio modelį, neatitinkantį atestuotiems architektams taikomų etiško elgesio standartų. Architektai iš projekto autorių ne tik negavo aiškaus sutikimo, tačiau į juos apskritai nesikreipė“, – rašoma sprendime. Taryba taip pat rekomenduoja stabdyti ir V. Kaušpėdienės kvalifikacijos atestato galiojimą. Į Profesinės etikos tarybą kreipėsi 2007 metais daugiabučių projektą rengę architektai Robertas Mažeika, Rita Mažeikaitė-Petraitienė bei Algimantas Mačiulis. Jų teigimu, 2017 metais pradėtas statyti objektas pagal jų parengtam projektui gautą statybos leidimą, tačiau realiai jis statomas pagal A. ir V. Kaušpėdų įmonės „JP architektūra“ rengiamą projektą. Architektų teigimu, „Spaineta“ 2016 metais kreipėsi į juos dėl 2007 metais parengto projekto korektūros, tačiau vėliau sudarė sutartį su „JP architektūra“. A. ir V. Kaušpėdai tarybai nurodė manantys, jog architektai neturi autorinių teisių į projektą, nes jis buvo rengiamas bendrovės „Livosta“ vardu, be to, „JP architektūros“ rengiamas projektas gerokai skiriasi nuo 2007-ųjų projekto. Rugpjūčio pabaigoje nekilnojamojo turto paslaugų bendrovė „Ober-Haus“ pranešė, jog „Spaineta“ sostinės Lvovo gatvėje pradėjo daugiabučių „Centro Duetas“ statybas, į kurias planuojama investuoti daugiau nei 5 mln. eurų. Tuomet skelbta, jog Lvovo g. 81 statomi du B energinės klasės 6 ir 9 aukštų daugiabučiai, kurių statybas planuojama baigti 2018 metų birželį. Portalo NTspekuliantai.lt duomenimis, „Spaineta“ projektą planavo plėtoti dar 2008 metais, tačiau anot portalo, statybos nepradėtos nes nebuvo rezervuota pakankamai būstų, tuomet nuspręsta jį parduoti.