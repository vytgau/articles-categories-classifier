„Pirmasis tyrimas parodė, kad devyni iš dešimties tirtų kelių yra nekokybiški. Tikrai nemalonus rezultatas, tikėjomės, kad rezultatai bus geresni. Bet turime, ką turime. Svarbu, kokie rezultatai bus vasarą, kai bus tiriami 23 keliai“, - spaudos konferencijoje ketvirtadienį teigė susisiekimo ministras Rokas Masiulis. Jis aiškino, kad jau seniau nustatyta, jog keliai buvo legaliai ploninami. Tačiau auditas parodė, kad keliai ne tik paploninti, bet įmonės taupė ir medžiagų kokybės sąskaita. „Kelius reikės taisyti. Šie keliai yra nelabai seniai rekonstruoti, tai tikėtis buvo galima, kad kokybė bus geresnė“, - tikino R. Masiulis. Kelių kokybės auditą atlieka ekspertai iš Švedijos kelių ir transporto tyrimų instituto kartu su Kelių ir transporto tyrimo institutu. Lietuvos automobilių kelių direkcijos duomenimis, Lietuvoje yra 21,25 tūkst. kilometrų valstybinės reikšmės kelių, iš jų apie 7 tūkst. km vis dar tebėra žvyrkeliai, o apie 60 proc. asfaltuotų kelių yra blogos arba patenkinamos būklės. Per du Lietuvos nepriklausomybės dešimtmečius šalies kelių plėtrai ir remontui buvo skirta daugiau kaip 3,7 mlrd. eurų Kelių priežiūros ir plėtros programos bei Europos Sąjungos fondų lėšų.