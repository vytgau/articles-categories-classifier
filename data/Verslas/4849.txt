Situacija išties neeilinė – į tarnybas pagalbos kreipėsi viena šio namo gyventoja, kuri pranešė, kad jos bute sklinda didžiulė smarvė, kambariuose būti visiškai neįmanoma. „Situacija bloga buvo nuo pat ryto. Bute pradėjau jausti didžiulę smarvę. Ji juntama ir dabar. Bute būti tiesiog neįmanoma, nesupratau, kas darosi. Bandžiau visur kreiptis, bet pagalbos sulaukiau tik popietę. Nežinau, kaip reikės toliau gyventi, kaip nakvoti bute, ten neįmanoma būti, didžiulis kanalizacijos dvokas sklinda tiesiai į mano butą“, – pasakojo smarvės nebegalinti pakęsti daugiabučio gyventoja. Kvapas smelkėsi ir toliau. Jį pasakojo užuodę net ir trečiojo aukšto gyventojai.  Tarnybos išsiaiškino, kad kažkuris kaimynas ventiliacijos kanalą sujungė su kanalizacijos stovu. Nuspręsta palikti kanalizacijos šulinį išsivėdinti, kad kvapas neitų į namą.