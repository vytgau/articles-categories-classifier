LSDD nuomone, progresiniai mokesčiai turi būti siūlomi tik atlikus sąnaudų ir naudos analizę, kompleksiškai įvertinus teigiamą ir neigiamą įtaką ekonomikai. Ekspremjeras Seimo LSDD frakcijos narys Algirdas Butkevičius įsitikinęs, kad nepamatuotas Lietuvos socialdemokratų partijos siūlymas progresinius gyventojų pajamų mokesčio tarifus taikyti visoms gyventojų gaunamoms pajamoms, tarp jų ir pajamoms, gaunamoms iš individualios veiklos, padidintų nedarbą ir visuomenėje sukeltų įtampą. Pasak politiko, individuali veikla yra lengviausias ir šiais laikais ypač sparčiai populiarėjantis būdas dirbti savarankiškai bei nepriklausomai. Tai ypač patraukli forma žmogui užsidirbti duonai, o ne prašyti valstybės paramos. „Individualios veiklos pajamos šiuo metu apmokestinamos nuo 5 iki 15 proc. GPM tarifu priklausomai nuo apmokestinamųjų pajamų dydžio. Pagal siūlomą variantą smulkieji verslininkai mokėtų nuo 14 iki 29 proc. GPM mokestį. Tokia verslo forma naudojasi žmonės prekiaujantys turguje, suteikiantys paslaugas grožio salonuose ir panašiai. Padidinus individualiai veiklai mokestinę naštą dvigubai ir net daugiau, ką siūlo socialdemokratų partija, tokia verslo forma būtų praktiškai sužlugdyta. Individualiai dirbantys žmonės pasitrauktų į šešėlį, arba atsisakytų smulkaus verslo ir rinktųsi emigraciją. Ar kas nors iš projekto rengėjų įvertino galimus nuostolius valstybei?“, - sakė Seimo narys A. Butkevičius. Kitas klausimas, pasak parlamentaro, ar tikrai mažai uždirbantiesiems GPM tarifo sumažinimas 1 proc. punktu padėtų iš esmės sumažinti pajamų nelygybę? „Paprasti skaičiavimai rodo, kad iki 1500 eurų „ant popieriaus“ uždirbantiems samdomiems darbuotojams į rankas „nukristų“ iki 15 papildomų eurų. Žinoma, ir 15 eurų yra pinigai, bet ar tokia suma yra panacėja? Tuo metu per 1500 eurų uždirbantiems darbuotojams mokestinė našta didėtų. Daugiau mokės kvalifikuoti specialistai, beje, Lietuvoje jų šiandien ir taip labai trūksta, - tai inžinieriai, programuotojai“, - sako Seimo LSDD frakcijos narys. Pasak Seimo nario A. Butkevičiaus, socialdemokratai su tokiu pasiūlymu tik paskatintų emigraciją, sumažintų Lietuvos įmonių konkurencingumą užsienio rinkose, be abejonės, tai neigiamai paveiktų ir tiesiogines užsienio investicijas. Parlamentaro A. Butkevičiaus nuomone, didinant MMA ir NPD nelygybės mažinimo efektas yra didesnis, jo nuosekliai siekė ankstesnė - A. Butkevičiaus vadovaujama Vyriausybė. Ir šiuo metu Vyriausybės programoje numatyta ateityje, mažinant pajamų nelygybę, siekti pertvarkyti mokesčių sistemą ir įvesti progresinius mokesčius - tačiau tik įvertinus visus tokios reformos aspektus kompleksiškai, kai tam bus palanki visuomenės nuomonė. „Susidaro įspūdis, kad socialdemokratų partijos pateikta progresinių mokesčių sistema yra siekiama ne realiai mažinti pajamų nelygybę, bet tik atkreipti į save dėmesį, nes opozicijoje esi niekam neįdomus. Reikia suprasti, kokios yra šalies biudžeto galimybės - geri norai yra ribojami „kišenės“. Patys siūlomos reformos autoriai skaičiuoja, kad valstybės ir savivaldybių biudžetai dėl jų siūlomų mokesčių prarastų 200 mln. eurų, o skylę reikėtų užlopyti kitų padidėjusių mokesčių (turto, kapitalo) pavidalu. Kokio dydžio, kada - taip ir neaišku. Toks paviršutiniškas požiūris į socialinių problemų sprendimą, finansų planavimą yra visiškai nepriimtinas ir neatsakingas“, - sako Seimo LSDD frakcijos narys A. Butkevičius. ELTA primena, kad socialdemokratai Rasa Budbergytė, Algirdas Sysas, Julius Sabatauskas, Juozas Olekas ir Dovilė Šakalienė įregistravo Gyventojų pajamų mokesčio įstatymo pakeitimo projektą, kurio tikslas - tolygesnis visų pajamų apmokestinimas. Šiuo metu gyventojų pajamų mokestis siekia 15 proc., bet socialdemokratai siūlo jį diferencijuoti: pajamoms iki 1500 eurų per mėn. GPM - 14 proc., pajamoms nuo 1500 iki 2500 eurų GPM - 19 proc., pajamoms nuo 2500 iki 3500 eurų GPM - 24 proc., 3500 eurų viršijančioms pajamoms GPM - 29 proc. Socialdemokratai siūlo didesnį tarifą taikyti tik sumai, viršijančiai ribą. Pavyzdžiui, jeigu asmuo gauna 1600 eurų pajamų, tai pajamos iki 1500 būtų apmokestinamos 14 proc. tarifu, o skirtumas tarp 1600 ir 1500 eurų - 19 proc. Jeigu Seimas pritartų, šie pajamų mokesčio tarifai būtų taikomi visoms pajamoms, ne tik iš darbo santykių. Pagal socialdemokratų planą, neapmokestinamas pajamų dydis (NPD) būtų prilygintas minimaliai mėnesio algai, vadinasi, 400 eurų uždirbantys žmonės apskritai nemokėtų pajamų mokesčio. Socialdemokratai taip pat siūlo sugrąžinti „valstiečių ir žaliųjų“ panaikintą 200 eurų neapmokestinamąjį pajamų dydį (PNPD) už kiekvieną vaiką ar įvaikį.