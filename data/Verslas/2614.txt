Komisija trečiadienį nusprendė pradėti tyrimą Seimo narės Agnės Bilotaitės pranešimo pagrindu. Jame teigiama, kad E. Bėronto vadovaujama agentūra yra skyrusi 4 mln. eurų paramą kooperatyvui „Pienas LT“, kurio valdybos narys ir pajininkas tuo metu buvo B. Markauskas, o šiuo metu – jo motina. Ministras BNS sakė, jog VTEK tyrimas turėtų atsakyti į visus keliamus klausimus viešoje erdvėje ir po jo daugiau apie E. Bėronto skyrimo temą nebebus kalbama. „Aš manau, kad galbūt netgi gerai, nes tikrai per daug ilgai ta tema yra eskaluojama. Aš manau, kad vieną kartą išsiaiškinsime ir turbūt nebeturėtų kilti klausimų“, – sakė B. Markauskas. Jis E. Bėrontą antrai kadencijai paskyrė sausio pradžioje, tačiau trečiadienį nusprendė jį atleisti. Ministras tvirtino, kad oficiali E. Bėronto atleidimo priežastis yra „sudėtingas vadovo darbas ir susiklosčiusios aplinkybės“. Nacionalinės mokėjimų agentūros vadovas buvo apklaustas kaip specialusis liudytojas teisėsaugos tyrime dėl beveik 4 mln. eurų Europos Sąjungos lėšų iššvaistymo. Šis statusas reiškia, kad E. Bėrontas pareigūnams liudijo apie savo veiksmus, tačiau pareigūnams trūksta duomenų paskelbti jį įtariamuoju.