Teikiamų paslaugų kainų didėjimą artimiausiu metu prognozavo 8 proc. apklaustųjų, 5 proc. - mažėjimą, 87 proc. - kainų keisti neketino. Paslaugų sektoriaus įmonių vadovų apklausos rezultatai parodė, kad lapkritį pasitikėjimo rodiklis sumažėjo 1 procentiniu punktu. Tam įtakos turėjo pesimistiškesnė teikiamų paslaugų paklausos prognozė artimiausiems mėnesiams: 28 proc. apklaustų įmonių vadovų manė, kad paklausa padidės, o 13 proc. - kad sumažės (spalio mėn. - atitinkamai 30 ir 10 proc.). Lapkritį, palyginti su spaliu, teikiamų paslaugų paklausos tendencija beveik nepasikeitė: 28 proc. respondentų nurodė, kad paklausa padidėjo, 8 proc. - kad sumažėjo (prieš mėnesį - atitinkamai 26 ir 6 proc.). Per pastaruosius mėnesius įmonių verslo padėtis gerėjo: lapkričio mėn. pagerėjimą nurodė 25 proc. įmonių vadovų, pablogėjimą - 6 proc. (spalio mėn. - atitinkamai 22 ir 6 proc.). Mažmenininkai: prekės nebrangs Mažmeninės prekybos įmonių vadovų apklausa parodė, kad lapkritį, palyginti su spaliu, verslo tendencijos šiek tiek pagerėjo. Tam įtakos turėjo geresnė prekybos verslo padėtis ir optimistiškesnė jos prognozė artimiausiems mėnesiams. Lapkritį 15 proc. įmonių teigė, kad jų verslo padėtis gerėjo, 9 proc. - kad blogėjo (prieš mėnesį - atitinkamai 15 ir 10 proc.). 18 proc. įmonių vadovų tikėjosi, kad ir per artimiausius mėnesius jų verslo padėtis gerės, 9 proc. prognozavo, kad blogės (spalio mėn. - atitinkamai 17 ir 9 proc.). Be to, lapkričio mėn., palyginti su spalio mėn., didesnė dalis įmonių planavo įsigyti daugiau prekių, skirtų parduoti: kad įsigys daugiau prekių teigė 26 proc. apklaustų įmonių, kad mažiau - 14 proc. (spalio mėn. - atitinkamai 22 ir 11 proc.). Beveik trys ketvirtadaliai (74 proc.) apklaustų įmonių vadovų darbuotojų skaičiaus keisti neketino, 17 proc. - numatė priimti naujų. Dauguma (92 proc.) respondentų prognozavo, kad parduodamų prekių kainos nesikeis, 6 proc. - kad didės. Statistikos departamento duomenimis, ekonominių vertinimų rodiklis lapkričio mėn. buvo 0 ir, palyginti su spaliu mėn., sumažėjo 1 procentiniu punktu. Pramonės pasitikėjimo rodiklis sumažėjo 2, paslaugų sektoriaus - 1 procentiniu punktu. Statybos pasitikėjimo rodiklis padidėjo 6, prekybos ir vartotojų - 1 proc. punktu. Palyginti su 2016 m. lapkričio mėn., ekonominių vertinimų rodiklis padidėjo 1 procentiniu punktu: statybos pasitikėjimo rodiklis padidėjo 10, paslaugų sektoriaus - 5, pramonės - 1 procentiniu punktu. Vartotojų pasitikėjimo rodiklis sumažėjo 6 procentiniais punktais. Prekybos pasitikėjimo rodiklis nepasikeitė.