SEB banko vyriausiasis analitikas Tadas Povilauskas sakė, kad pigesnių prekių poreikis visuomenėje juntamas - nemažai žmonių važiuoja apsipirkti į Lenkiją, dėl to „Pepco“ tikrai atras pirkėją Lietuvoje. Vis dėlto, pasak T. Povilausko, kol kas prekybos tinklo plėtra pernelyg santūri, kad padarytų poveikį rinkai. „Mažas pajamas gaunančių pirkėjų segmentui „Pepco“ suteiks alternatyvą, bet bendrovės veiklos Lietuvoje mastai per maži, kad paveiktų visą rinką. Plėtra numatyta, bet veikiausiai ji bus vykdoma mažesniuose miestuose. Kai tinklas turės keliasdešimt parduotuvių, jau bus rimtesnis žaidėjas ir galės kurti šiokią tokią konkurenciją, bet nemanau, kad tai bus kažkoks esminis lūžis“, - komentavo analitikas. Lietuvos prekybos įmonių asociacijos vykdomasis direktorius Laurynas Vilimas taip pat sakė, kad tam, jog būtų žymesnis poveikis rinkai didesnės konkurencijos ir kainų dinamikos prasme, kol kas „Pepco“ atėjimas pernelyg nuosaikus. „Reikia stebėti, žiūrėti, kaip viskas bus vykdoma toliau. Plečiantis, didėjant, pritraukiant vis daugiau pirkėjų - įtaka didėja. Tada prasideda konkurentų veiksmai, pirkėjams pateikiama daugiau akcijų, daugiau investuojama į marketingą. Galbūt su „Pepco“ taip bus ateityje“, - teigė L. Vilimas. ELTA primena, kad „Pepco“ pirmąją savo parduotuvę Lietuvoje atidarė praėjusių metų gruodį Marijampolėje. Pranešama, kad netrukus „Pepco“ atvers duris Alytuje. Praėjusią savaitę pradėjo parduotuvės įrengimo darbus Kaune. Per pirmuosius veiklos Lietuvoje metus bendrovė planuoja atidaryti 12 parduotuvių, iki 2020 m. - 50. Parduotuvės daugiausia įsikurs miestuose, turinčiuose per 10 tūkst. gyventojų. Apie 60 proc. „Pepco“ asortimento sudaro drabužiai vaikams ir suaugusiesiems, likusią dalį - aksesuarai, žaislai, tekstilė ir prekės namams. 2004 m. Lenkijoje veiklą pradėjęs „Pepco“ šiuo metu valdo per 1300 parduotuvių Čekijoje, Kroatijoje, Vengrijoje, Lenkijoje, Slovakijoje, Rumunijoje. 