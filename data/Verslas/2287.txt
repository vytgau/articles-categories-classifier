Tai BNS patvirtino keli nesusiję šaltiniai. Pats D. Maikštėnas BNS sakė negalintis patvirtinti šios informacijos, taip pat to, kad dalyvavo atrankoje. „Lietuvos energijos“ stebėtojų tarybos pirmininkas Darius Daubaras BNS praėjusią savaitę taip pat sakė negalintis patvirtinti šios informacijos. Pasak jo, naujos valdybos atrankos procesas jau baigiamas, stebėtojų taryba ją turėtų patvirtinti šios savaitės antroje pusėje. Taryba siūlys valdybai ir generalinio direktoriaus kandidatūrą - jis bus ir valdybos pirmininkas. BNS žiniomis, nauja valdyba ir grupės vadovas bus paskirti ketvirtadienį. D. Maikštėnas vadovauja Londone veikiančiam Lietuvos startuoliui „Widerfi“ – jis teikia mobiliojo interneto paslaugas. Lietuvoje neseniai lankantis Japonijos premjerui Shinzo Abe (Šinzo Abe), Prezidentūra skelbė, kad „Widerfi“ suteiks galimybę 2020 metais Tokijo olimpiados svečiams naudotis itin greitu internetu už vietos rinkos kainą. „Widerfi“ D. Maikštėnas vadovauja nuo 2015 metų vasario, iki tol jis dirbo finansų patarėju verslininkų Ilja Laurso ir Mindaugo Glodo valdomame rizikos kapitalo fonde „Nextury Ventures“. Harvardo verslo mokykloje išsilavinimą įgijęs D. Maikštėnas 2010–2013 metais buvo „Omnitel“ viceprezidentas rinkodarai ir paslaugoms, 2004–2010 metais – įmonės strategijos ir komunikacijos departamento vadodas, o 2012–2013 metais – „Lesto“ valdybos narys ir pirmininkas.