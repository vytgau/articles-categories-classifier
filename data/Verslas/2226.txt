Vienas jų – prajuokino ekonomistus. Konferencijos dalyvis klausė, ar piniguose yra laimė. „Reikia trumpo ar ilgo atsakymo, – juokėsi „Swedbank“ vyriausiasis ekonomistas Nerijus Mačiulis. – Jei trumpo – tai ne. Manau, kad pinigai padeda, ir yra svarbi, bet nepakankama sąlyga laimei, jeigu matematiniais terminais kalbėti.“ Tuo metu SEB banko prezidento patarėjas, vyriausiasis ekonomistas Gitanas Nausėda pritarė, kad ne piniguose laimė. „Galiu pasakyti tai, ką jau ne vieną kartą pastaruoju metu sakiau. Reikalas ne piniguose, o laike, kurį tu skiri galvojimui apie pinigus. Kuo tu mažiau skiri – tuo laimė didesnė“, – teigė jis. Vis dėlto „Luminor“ banko vyriausiasis ekonomistas Žygimantas Mauricas sakė, kad būtų kvaila nepripažinti, kad pinigai nėra svarbūs ir neatneša laimės. „Yra geras posakis. Pinigas – geras tarnas, bet blogas šeimininkas. Tai šitą visą laiką reikia prisiminti, bet aš sakyčiau, kad pinigai yra svarbus elementas. Man teko būti Pompėjoje, kur romėnai užsirašydavo virš namų įėjimų: laimės, sveikatos ir pinigų. Aš manau, kad įsivaizdavimas, likęs iš sovietmečio, jog pinigai kažkoks blogis – stabdo tam tikrą lietuvių raidą. Tai nėra blogis. Olandas pasakys, kad tai labai gerai, britas pasakys, šiaurės italas – irgi. Tad nereikia sakyti, kad pinigai blogai, tai yra svarbu, bet patys pinigai – nėra laimė, pinigai – harmoningo ir darnaus gyvenimo sudedamoji dalis, o gerojoje ekonomikoje, tolygiau pasiskirstančioje didžiąja dalimi ir slypi laimė. Laimingiausia šalis – Danija – turtinga ir tolygiai pasiskirstanti, o jei tik tolygiai pasiskirstanti šalis, kaip Šiaurės Korėja, – tokia valstybės nėra laiminga“, – šmaikštavo Ž. Mauricas. Reaguodamas į ekonomisto pastebėjimus ir atsižvelgdamas į šių dienų aktualijas pasalyje N. Mačiulis prisiminė Vilniuje matytą užrašą. „Visai neseniai Subačiaus gatvės gale atsirado užrašas ant sienos: jeigu pinigai neatnešė laimės, tai gal bitkoinas atneš, – juokėsi. – Tai atsakymas – ne (neatneš – DELFI)“, – juokavo N. Mačiulis. Kalbėjo apie mokesčius Konferencijos metu taip pat buvo užduotas klausimas apie mokesčių didinimą ar naujų įvedimą. „Lietuva yra antra nuo galo Europos Sąjungoje pagal biudžeto paskirstymą nuo bendro vidaus produkto, iš to kyla švietimo, sveikatos, socialinių kitų viešųjų paslaugų menko finansavimo problemos. Žinoma, pirmiausia reiktų efektyvinti viešojo sektoriaus veiklą, traukti iš šešėlio, bet ar nėra taip, kad be papildomų naujų ar esamų mokesčių padidinimo – neišsiversime, norėdami geriau finansuoti minėtas sritis", - klausė Lietuvos banko komunikacijos vadovas Giedrius Simonavičius. Sunkaus klausimo pirma ėmėsi atsakyti Ž. Mauricas: „Norėčiau pradėti nuo istorinių perspektyvų, pavyzdžiui, Olandijos ir Ispanijos, kur pastarojoje mokesčiai buvo didesni. Ar ispanai pasiekė daugiau nei olandai? Ne. Esmė ne mokesčių dydyje, bet labiau jų paskirstyme ir pasitikėjime. Jeigu nebus pasitikėjimo, mokesčių tarifas gali būti ir 80 proc., bet jo bus surenkama arti 0.“ G. Nausėda pripažino, kad mokesčių nesurinkimas Lietuvoje išties yra didžiulė problema. „Mes nesurenkame ne 100 mln. eurų, ne 200 mln., o apie 1 mlrd. eurų. Tiek būtų galima surinkti papildomai, jei turėtume panašų santykį tarp nacionalinio biudžeto ir BVP, turėdami tuos pačius mokesčius. Didindami mokesčius turbūt nepriartėsime prie šito tikslo, ir atsitiks taip, kaip gyvenamųjų namų bendrijoje, kai dalis gyventojų mokesčių nemoka, didindami naštą kitiems. Mes tiesiog nepriartėsime prie tų rezultatų, tai būtų ne tas kelias“, – sakė G. Nausėda. Mokesčių didinimui nepritarė ir N. Mačiulis, nors ir juokavo, kad labai norėtų pasiginčyti su G. Nausėda ir Ž. Mauricu. „Labai norėčiau nesutikti ir pasiginčyti, bet šį kartą negaliu. Jeigu dėl šešėlinės ekonomikos nesurenkama daug mokesčių, tai jų tarifų didinimas tikrai neišspręs to, o tik paaštrins [problemą]“, – mano jis. N. Mačiulis teigė, kad problemą galėtų išspręsti efektyvesnis ir išmanesnis valstybės valdymas, viešojo sektoriaus optimizavimas ir skaitmenizavimas. Panašiai skamba ir viena iš trijų atrinktų idėjų Lietuvai. „Taip, mes tikrai galėtume nemažai sutaupyti, ir tas lėšas nukreipti būtent į tas veiklas, tų viešojo sektoriaus darbuotojų atlyginimams, kur yra daugiausia pridėtinės vertės“, – sakė ekonomistas.