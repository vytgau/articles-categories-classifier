Narkotikų, tabako ir alkoholio kontrolės departamentas padarė preliminarią išvadą, kad šiam prietaisui turi būti taikomi tokie patys reklamos apribojimai, kaip ir tabako gaminiams, tačiau galutinį sprendimą departamentas priims išklausęs verslo atstovų paaiškinimus. „Kaltinimo esmė – kad tam tikri veiksmai, reklamuojant prietaisą, yra vertinami kaip galimai paslėpta tabako gaminių reklama“, – BNS trečiadienį sakė departamento Tabako ir alkoholio kontrolės skyriaus vedėjas Jurgis Kazlauskas. „Pagal gautus pranešimus atliktas tyrimas, surašytas protokolas dėl galimai padaryto įstatymo pažeidimo. Byla bus nagrinėjama ir išklausius kitos pusės argumentus dėl suformuluoto protokole galimo įstatymo pažeidimo, bus sprendžiama, ar įstatymo pažeidimas yra padarytas“, – pridūrė jis. J. Kazlausko teigimu, bylos nagrinėjimas turėtų įvykti maždaug per mėnesį. Tabako gamintojai tikina įstatymų nepažeidę, bet plačiau tyrimo nekomentuoja. „Mes žinome apie Narkotikų, tabako ir alkoholio kontrolės departamento pradėtą tyrimą, bet kadangi procedūros dar nėra baigtos, nelabai norime komentuoti. Bet mūsų įsitikinimu, mūsų visa veikla atitinka galiojančius teisės aktus ir tikimės, kad greitu laiku pasinaudosime proga pateikti savo paaiškinimus ir požiūrį departamentui pagal nustatytas procedūras“, – BNS sakė „Philip Morris Baltic“ korporatyvinių reikalų vadovas Lietuvai Kęstutis Straigis. Apie „Philip Morris“ gresiančią baudą trečiadienį pirmoji pranešė naujienų agentūra „Reuters“. Anot agentūros, nors maksimali bauda siekia tik 2896 eurus, bet byla gali turėti toli siekiančias pasekmes, jei tarnybos kitose šalyse paseks jų pavyzdžiu. „Reuters“ pranešime teigiama, kad Lietuvos tarnyba ginčija „Philip Morris International“ teiginį, jog IQOS prietaisas yra elektroninis produktas, todėl neturi būti reguliuojamas, kaip tabako gaminys. IQOS yra dalis 3 mlrd. JAV dolerių (2,4 mlrd. eurų) vertės „Philip Morris“ investicijų į naujos kartos rūkymo prietaisus. Šis prietaisas yra naudojamas kaitinti tabaką iki pakankamai aukštos temperatūros, kad būtų sukuriamas garas, o ne dūmas. Bendrovė teigia, kad tai yra naujoviškas prietaisas, besiskiriantis nuo kitų elektroninių cigarečių, kurioms dažnai jau taikomos specifinės taisyklės. IQOS prietaisas yra aktyviai reklamuojamas Lietuvoje, bendrovė didžiuosiuose miestuose atidarė kelias specializuotas parduotuves. „Philip Morris“ taip pat prekiauja ir tabako produktu „Heets“, naudojamu IQOS prietaise. Šiam produktui jau yra taikomi tokie patys reklamos apribojimai, kaip ir įprastoms cigaretėms. Dešimt JAV senatorių vasarį paragino Maisto ir vaistų administraciją (FDA) atmesti „Philip Morris“ prašymą leisti reklamuoti IQOS prietaisą, kaip darantį mažesnę žalą nei cigaretės. Senatoriai rėmėsi pernai gruodį „Reuters“ paskelbtu pranešimu, kuriame detaliai aprašomi kai kurių pagrindinių tyrėjų, atlikusių klinikinius bandymus su minėtu prietaisų, apmokymo ir profesionalizmo trūkumai. Šių tyrimų išvadas „Marlboro“ cigarečių gamintoja pateikė FDA.