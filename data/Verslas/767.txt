Jungtinių Amerikos Valstijų ambasada Vilniuje skelbia aukcioną, kuriame išparduoda nereikalingus, naudotus ar naujus daiktus. Kainos iš tiesų patrauklios – pradinės kainos už spausdintuvus, sekcijas, stalus, kilimus prasideda nuo vieno ar daugiau eurų. Daugelio daiktų kainos jau pakilusios, tačiau vis tiek nesunkiai galima rasti elektrinę viryklę už 11 eurų ar didžiulę sofą-lovą už 35 eurus. Kainą mažiausiai galima kelti 5 eurais, iš viso – 50 kartų. JAV ambasados antroji sekretorė Kelli Ketover DELFI teigė, kad aukcionas organizuojamas ne pirmą kartą, kai tik prisikaupia nereikalingų, tačiau puikiai veikiančių ar atrodančių daiktų. „Aukcione yra visko – baldų namams, biuro baldų, kompiuterinės įrangos, elektronikos, siurblių ir t. t. Kartais mes turime net transporto priemonių. Pradinės kainos priklauso nuo daikto, pavyzdžiui, čiužinių gali prasidėti nuo 40 eurų, tačiau kompiuterių monitorių – nuo 10 eurų“, – pasakoja ji. DELFI siūlo pasižvalgyti, kokių daiktų ir įrangos galima įsigyti. Pasirinkimas išties įspūdingas – čia galima rasti sporto įrangos ar net įsigyti spragėsių gaminimo aparatą.  „Kiek kaina linkusi kilti priklauso nuo daikto. Populiarių daiktų kainos išauga gana daug, kai ne tokių norimų lieka mažos“, – sako K. Ketover. Šį kartą aukciono pabaiga – balandžio 7 diena.