Pasak ministerijos, toks kainų pokytis būtų, jei Vyriausybė ketvirtadienį pritars jos siūlomam 212 MW elektros sistemos rezervo poreikiui – rezervą užtikrintų Lietuvos elektrinė, ji būtų remiama per viešuosius interesus atitinkančias paslaugas (VIAP). Vyriausybė neketina per VIAP 2018 metais remti termofikacinių ir kogeneracinių elektrinių. Kainų komisija jau yra patvirtinusi negalutinį 2018 metų VIAP biudžetą – 122,782 mln. eurų – 6 proc. mažesnį nei šiemet (146,243 mln. eurų). VIAP lėšų poreikis, pasak komisijos, mažėja, Lietuvai nutiesus jungtį su Švedija „NordBalt“. Dujų ir elektros skirstymo bendrovė „Energijos skirstymo operatorius“ (ESO) skelbė, kad elektros kainos gyventojams nuo kitų metų turėtų mažėti vidutiniškai 3,5 proc. Tačiau jos neabejotinai keisis, Kainų komisijai patvirtinus papildomą VIAP dedamąją. Anot ESO, kainos mažėja dėl sumažėjusios elektros įsigijimo kainos ir mažesnės VIAP dedamosios.