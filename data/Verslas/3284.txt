Nedarbo lygis šalyje per tris mėnesius iki spalio pabaigos siekė 4,3 proc., kaip ir per tris mėnesius iki rugsėjo pabaigos, rodo naujausi Nacionalinės statistikos agentūros (NST) duomenys. Toks rodiklis yra žemiausias nuo 1975 metų. Vidutinės savaitinės pajamos per tris mėnesius iki spalio pabaigos, palyginti su analogišku laikotarpiu prieš metus, pakilo 2,5 proc., bet atsilieka nuo metinės šalies infliacijos (3,1 proc.) ir toliau smukdo darbuotojų perkamąją galią. Jungtinės Karalystės 12-os mėnesių infliacija, apskaičiuota vartotojų kainų indeksu (VKI), lapkritį pakilo iki 3,1 proc., aukščiausio lygio per beveik šešerius metus. Anot NST, tarp veiksnių, paskatinusių infliacijos didėjimą, įvardijamos išaugusios lėktuvų bilietų, kompiuterinių žaidimų ir poilsio prekių kainos. Kaip rodo naujausi duomenys, vidutiniai savaitiniai atlyginimai auga vos 2,2 proc. tempais. 2017 metais infliacija šalyje smarkiai šoktelėjo, nes po „Brexit“ balsavimo pernai kritęs svaras padidino importo kainą, ir tai paskatino Anglijos centrinį banką lapkritį padidinti bazinę palūkanų normą pirmą kartą per daugiau nei dešimtmetį - nuo 0,25 iki 0,5 proc. NST trečiadienį pridūrė, kad dirbančių žmonių skaičius šalyje sumažėjo 56 tūkst., iki kiek daugiau nei 32 mln. žmonių. Anot NST, užimtumo lygis šalyje per ketvirtį smuko daugiausia per daugiau nei dvejus metus. Spalio pabaigoje bedarbių skaičius šalyje siekė apie 1,4 mln. žmonių, arba 26 tūkst. mažiau nei prieš metus.