Kaip ir praėjusiais metais centrinę Klaipėdos miesto dalį puoš dvi eglės – natūrali, kuri pastatyta Teatro aikštėje, ir eglės formą primenanti konstrukcija - Atgimimo aikštėje. Pastarosios nuomos kaina - 37 510 Eur. Konstrukcija bus nuomojama kiek daugiau nei mėnesį - nuo gruodžio 2 d. iki 2018 m. sausio 10 d. Pasak Klaipėdos miesto savivaldybės Miesto tvarkymo skyriaus vedėjos pavaduotojos Irenos Nachčiunovos, buvo skelbiamas oficialus konkursas tiekėjui parinkti. Jame dalyvavo dvi įmonės. „Laimėtojas išrinktas pagal ekonominio naudingumo kriterijus, pirminį sprendimą priėmė speciali ekspertų komisija, galutinį žodį tarė viešųjų pirkimų komisija. Viena iš dalyvavusių įmonių eglutę siūlė už 37 510 eurų, kita – 37 243 eurai. Remiantis išvaizdos, patikimumo ir kitais techniniais kriterijais, pasirinkta pirmoji įmonė“, - DELFI sakė I. Nachčiunova. Priminsime, kad 2015 m. Klaipėda taip pat nuomojosi panašią konstrukciją, kuri miestui kainavo 22 tūkst. eurų. „Šiemet priėmėme originalų ir modernų sprendimą - 3 400 dirbtinių aukso spalvos eglišakių, šviesos girliandos, šviečiančios dekoracijos, tradiciniai kalėdiniai žaislai ir jūriniai elementai. Šis sprendimas visiškai naujas Lietuvoje ir pasaulyje“, - savivaldybės pranešime spaudai teigė Miesto tvarkymo skyriaus vedėja Irena Šakalienė. Miesto papuošimas, eglės nuoma bei šventiniai renginiai Klaipėdai šiemet kainuos apie 300 tūkst. eurų. Tokios išlaidos patinka ne visiems. Klaipėdos miesto savivaldybės tarybos narys, priklausantis Tėvynės sąjungos – Lietuvos krikščionių demokratų partijai, Arūnas Barbšys tai vertina, kaip miestiečių pinigų švaistymą. „Kokiu būdu parenka rangovą, nežinau. Gal jie duoda kam nors uždirbti? Nes tos į eglę panašios konstrukcijos nuomos kaina – protu nesuvokiama. Dėl tų dviejų eglių aš ir pernai buvau pasisakęs. Kodėl dvi eglės statomos arti viena kitos? Kodėl nuskriaudžiami pietinių miesto kvartalų gyventojai? Juk ir ten yra aikščių ir erdvių“, - piktinosi politikas. Klaipėdos miesto savivaldybės mero pavaduotojas Artūras Šulcas tame nemato nieko bloga. Jo teigimu, miestas dirbtinę eglutę stato jau daugelį metų. Raštu atsiųstame atsakyme mero pavaduotojas dėstė: „Tai pagrindinė Klaipėdos miesto eglė, kurios kainą lemia viešųjų pirkimų konkurso rezultatai. Manome, kad kiti miestai pagrindinėms eglėms išleidžia panašias ar net didesnes pinigų sumas. Dvi eglutės miesto centrinę dalį puoš antrus metus iš eilės. Seniau pagrindinė, dirbtinė, miesto eglė stovėdavo Teatro aikštėje, tačiau dalis gyventojų ragino per Kalėdas mieste puošti tikrą eglutę. Tad girdėdami tokius pasiūlymus, pasitikdami 2016-uosius – kultūros sostinės metus – nusprendėme Teatro aikštėje papuošti tikrą eglutę, o dirbtinę perkelti į Atgimimo aikštę, kuri yra atviresnė ir labiau matoma. Šis sprendimas miesto puošybai skiriamos sumos nepadidino, tačiau klaipėdiečiai ir miesto svečiai nuo šiol gali džiaugtis dviem eglutėmis. Teatro aikštėje pastatytą tikrą eglę miestui dovanoja patys gyventojai, o ji puošiama lemputėmis, kurios naudojamos bendrai miesto puošybai. Natūralu, kad daugiau dėmesio puošybai skiriama miesto centrinėje dalyje, tačiau kasmet stengiamasi papuošti vis daugiau gyvenamųjų rajonų link vedančių viešųjų erdvių. Pietinėje miesto dalyje prie kalėdinės nuotaikos kūrimo prisideda ir prekybos centrai, kurie stato savo eglutes, drauge kurti kalėdinę nuotaiką raginame ir pačius gyventojus." 