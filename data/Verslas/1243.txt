Tai išsiaiškino Finansinių nusikaltimų tyrimo tarnybos (FNTT) Klaipėdos apygardos valdybos tyrėjai. Pirminiais tyrimo duomenimis, 2016 metais įsteigtoje bendrovėje dirbo apie 20 statybininkų, rašoma tarnybos pranešime spaudai. Porą metų veikianti bendrovė atliko statybų darbus Joniškyje, Klaipėdoje ir Vilniuje. Palangoje būstinę turinti bendrovė sudarydavo sutartis dėl betonavimo ir kitų darbų atlikimo su kitomis statybų bendrovėmis. Didžiąją darbuotojų dalį sudarė statybininkai, atvykę iš Moldovos, keli bendrovės darbuotojai buvo Lietuvos piliečiai. FNTT Klaipėdos apygardos valdybos tyrėjai atskleidė, kad statybininkams iš Lietuvos buvo mokamas 900 eurų siekiantis darbo užmokestis. Tačiau darbuotojų, atvykusių iš Moldovos, atlyginimas buvo beveik kelis kartus mažesnis: siekė apie 300–400 eurų per mėnesį. Išaiškinta, kad statybų bendrovės vadovas mažesnius atlyginimus gaunantiems savo kraštiečiams prie jų darbo užmokesčio mokėjo priedus: kas savaitę statybininkams išmokėdavo po 25 eurus. Šie grynieji pinigai buvo skirti maistui ir kitoms būtinoms darbuotojų išlaidoms. Įtariama, kad pernai vokeliuose išmokėta daugiau nei 13 tūkst. eurų. Ši suma ikiteisminio tyrimo metu gali didėti. FNTT Klaipėdos apygardos valdybos tyrėjai ikiteisminį tyrimą dėl apgaulingos apskaitos tvarkymo statybų bendrovėje tęsia. Atliekamą ikiteisminį tyrimą organizuoja ir jam vadovauja Klaipėdos apygardos prokuratūra.