Jis teigė pasipiktinęs bendrovės „Lietuvos dujų tiekimas“ veiksmais, kai ji perkėlė klientą į brangesnę kainų grupę, dėl ko susidarė apie 50 eurų skola. Buvo permestas į brangesnę kainų grupę Iš įmonės klientas gavo štai tokį laišką: „Mielas Kliente. Norime pranešti, kad 2017 metais suvartojote mažiau dujų nei planavote pasirinkę 2 dujų klientų grupę. Kadangi 2017 m. suvartojote – 500 m³ dujų, priskyrėme Jus labiau Jūsų vartojimo įpročius atitinkančiai – 1-ai klientų grupei (0 m³ – 500 m³ per kalendorinius metus). Perskaičiavus mokėjimus šios grupės kainomis (mėnesio mokestis – 0,56 Eur/mėn., kaina iki 2017-06-30 – 0,64 Eur/m3, nuo 2017-07-01 – 0,59 Eur/m3), susidarė 49,06 Eur skola (iki dujų skaitiklio rodmens: 9000). Paskutinis Jūsų mokėjimas atliktas 2017.10.16 (234,9 Eur), o Jūsų mėnesio mokestis priskaitytas iki 2018.01.31.“ DELFI pažymi, kad 1-ajai klientų grupei taikomi brangesni įkainiai už kubinį metrą dujų, todėl tai ir sukėlė skaitytojo pasipiktinimą. Ši grupė, kaip vėliau paaiškino bendrovės komunikacijos vadovas Paulius Jakutavičius, yra taikoma tiems, kas suvartoja iki 500 kubinių metrų dujų per metus. Į pirmąją klientų grupę dažniausiai papuola klientai, naudojantys gamtines dujas maisto gaminimui ir pan. Antrajai klientų grupei, kurioje taikoma mažesnė kainodara, priklauso nuo 501 iki 2000 kubinių metrų per metus suvartojantys klientai. Paprastai tai reiškia, kad jie dujomis šildosi namus, naudoja jas karšto vandens paruošimui. „Gyvenu nuosavame name. Per metus sunaudoju vidutiniškai ne mažiau nei 1000 kubinių metrų dujų, per 7 metus sunaudojau 9000 kubinių metrų dujų“, – tvirtino skaitytojas. Jis pripažino nemokantis už dujas kas mėnesį, o mokantis už kelis šimtus kubų porą kartą per metus, kad nereiktų sukti dėl to galvos. „Pasirodo, už 2017 metus sugebėjau apmokėti lygiai už 500 kubinių metrų dujų. Ir pataikyk tu taip... Dėl to automatiškai buvau pervestas į kitą mokėtojų grupę ir likau skolingas 49,06 euro... Viso to nebūtų, jei būčiau sumokėjęs bent 1 kubiniu metru daugiau. Bandydamas skambinti mokamu aptarnavimo telefonu 1802 dar kartą esu „numelžiamas“, kol 2 minutes moters/robotės balsas pristatinėja man, kokį mygtuką spausti, kad išgirsčiau gyvo žmogaus balsą. Konsultantės, kaip visada tokiu atveju niekuo padėti negali, tiesiog sistema taip veikia. Tiesiog labai apmaudu, neturiu ką pasakyti. Esu nusivylęs. Keista, kad kai už dujas sumoku į priekį, negaunu pranešimo, kad, mielas kliente, ačiū už Jūsų pinigus, kuriuos mums paskolinate ir kuriais mes galime naudotis nemokėdami jokių procentų. Sumokėsiu aš šią skolą. Tiek to. O „Lietuvos dujų tiekimas“, be jokios abejonės, greitai taps viena pelningiausiai dirbančių įmonių ne tik Lietuvoje“, – piktinosi skaitytojas. Panašių situacijų – ne viena DELFI kreipusis į „Lietuvos dujų tiekimą“, komunikacijos vadovas teigė žinantis situaciją, nes klientas yra tiesiogiai kreipęsis į bendrovę, o jo kreipimasis užregistruotas. „Šiuo metu renkame visą informaciją, ir dar nesame priėmę sprendimo, nes klientas prašo grąžinti jį į antrąją grupę ir perskaičiuoti rinkodarą“, – komentavo jis. Paulius Jakutavičius pasakojo, kad tokių atvejų metų pradžioje pasitaiko, tačiau nesusipratimai dažniausiai kyla dėl klientų savivaliavimo nepateikti faktinių skaitiklio rodmenų kiekvieną mėnesį. „Klientas mini, kad jis mokėdavo pernelyg daug nežiūrėdamas į skaitiklį, o tiesiog kartą ar du per metus sumokėdavo tam tikrą sumą. Tai logiška, kad faktiniai skaitiklio rodmenis ir suma, kuri buvo sumokėta – išsiskiria. Klientai turi deklaruoti skaitiklio rodmenis kiekvieną mėnesį, o kartą ar du per metus vyksta kontroliniai patikrinimai, kai tinklo operatoriaus inžinieriai nurašinėja skaitiklių faktinius rodmenis. Šiuo atveju pavyko išsiaiškinti, kad kontrolinis nurašymas, kur mes tikrai sužinojome faktinį suvartojimą, buvo atliktas rugpjūčio mėnesį, ir nuo rugpjūčio pabaigos iki metų pabaigos mes neturime pagrįstos informacijos apie skaitiklio rodmenis“, – sakė jis. Atkreipus dėmesį, kad klientas suvartodavo daugiau nei 1000 kubinių metrų dujų per metus, P. Jakutavičius teigė, kad greičiausia bus atsižvelgta į visą dujų vartojimo istoriją, bet tai dar nereiškia, kad 2017 m. klientas suvartojo vėl daugiau nei 500 kub. metrų dujų: „Pripažįstu tai, būtent tokius duomenis per savo apskaitos sistemą ir nagrinėjame. Nemetant jokių įtarimų klientų atžvilgiu, siekiame taikaus susitarimo. Bet, žinote, gali būti kad gal išnuomojamas būstas, todėl sumažėja tas dujų vartojimas, būna visokių situacijų.“ P. Jakutavičius teigė, kad dabar bus nagrinėjama visa vartojimo istorija, nustatinėjama, ar buvo papildomų kontrolinių skaitiklio duomenų nurašymų, ir tik tada priimamas sprendimas. Tai, jo teigimu, gali užsitęsti apie savaitę, ne daugiau.