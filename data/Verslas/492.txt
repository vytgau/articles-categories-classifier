Naujajame Džersyje posėdžiavę prisiekusieji priėmė nuosprendį dėl bendros 117 mln. JAV dolerių (94,5 mln. eurų) sumos, kurią J&J ir vienas iš „Imerys“ padalinių privalės sumokėti investicijų banko akcininkui Stephenui Lanzo III, pateikusiam ieškinį dėl minėtų įmonių tiekiamų asbestu užterštų gaminių, sukėlusių jam vėžį. Toks nuosprendis vertinamas kaip precedento neturintis atvejis bylinėjimosi su JAV talko perdirbimo ir pudros gamybos įmonėmis praktikoje, praneša agentūra „Bloomberg“. Tada, kai buvo paskelbta priteista nuostolių suma, S. Lanzo teismo salėje nebuvo, tačiau bankininkui atstovaujantys advokatai nesitvėrė džiaugsmu, paaiškėjus, kad J&J ir „Imerys“ aplaidumą, susijusį su pudros gamyba, prisiekusieji palaikė bausmės verta veika. „J&J buvo duotas aiškus nurodymas nustoti pardavinėti šį gaminį, nes žmonėms jis gali būti mirtinai pavojingas“, – sakė vienas iš S. Lanzo advokatų Josephas Satterley. Prieš savaitę ta pati prisiekusiųjų žiuri priėjo išvadą, kad J&J ir „Imerys“ vadovai ne vienus metus žinojo, jog jų gaminamoje pudroje aptinkama asbesto – žinomo kancerogeno – pėdsakų. Toks prisiekusiųjų sprendimas, pagrįstas vartotojo tvirtinimu, kad J&J pudra kūdikiams ir „Shower-to-Shower“ gaminiai gali sukelti mezoteliomą – dažnai mirtimi pasibaigiantį su asbestu siejamą vėžį, buvo priimtas pirmą kartą. Įmonių advokatai neigė, kad pudra kūdikiams ir „Shower-to-Shower“ gaminiai kada nors yra turėję asbesto priemaišų. Jie tvirtino, kad dešimtmečiais vykdytas testavimas įrodo, jog talkas, perkamas iš „Imerys“ padalinių, nėra užkrėstas kancerogenais. „Mes pasiryžę įrodyti, kad J&J pudra kūdikiams yra saugus gaminys, todėl nedelsdami pateiksime apeliacinį skundą“, – nurodė J&J atstovė Carol Goodrich el. paštu išsiųstame pranešime. Ji, esą, yra įsitikinusi, kad apsvarsčius visus įrodymus pastarasis sprendimas bus atšauktas. Pasak Widenerio universiteto (Pensilvanijos valstija) teisės profesorės Jean Eggen, J&J pudros kūdikiams sąsajos su vėžį sukeliančiu asbestu kenkia prekės ženklo reputacijai. Ji mano, kad šis nuosprendis ir įvardyta baudinių nuostolių suma gali tapti akstinu tokių atvejų gausėjimui per ateinančius mėnesius.