Ministerija pranešė, kad ministras antradienį pasirašė įsakymą, kuriuo pakeistos Elektros tinklų naudojimo taisyklės. „Tai reiškia, kad Kruonio hidroakumuliacinės elektrinės rezerviniai pajėgumai negalėtų būti naudojami Baltarusijoje nesaugiai statomos Astravo branduolinės elektrinės reikmėms šios AE eksploatacijos atveju“, - teigiama ministerijos pranešime. Anot ministerijos, pagal šiuos pakeitimus, jeigu trečiųjų šalių nesaugioms atominėms elektrinėms reikėtų rezervo arba elektros akumuliavimo paslaugų, Kruonio HAE negalėtų jų teikti. Pernai rudenį Vyriausybė patvirtino veiksmų planą, kaip apsisaugoti nuo Astravo AE. Jame buvo numatyta, kad Kruonio HAE negali būti naudojama Astravo AE reikmėms. Veiksmų planą Energetikos ministerija parengė įgyvendindama Seimo priimtą Būtinųjų priemonių, skirtų apsisaugoti nuo trečiųjų šalių nesaugių branduolinių elektrinių keliamų grėsmių įstatymo nuostatas. Seimas įstatymu yra pripažinęs Baltarusijoje, Astravo rajone, statomą AE nesaugia, keliančia grėsmę Lietuvos nacionaliniam saugumui, aplinkai ir visuomenės sveikatai. Veiksmų plane yra numatyta įgyvendinti eilę techninių priemonių, kurios leis mažinti elektros energijos patekimo iš Baltarusijos apimtis. Tarp jų - Šiaurės Rytų Lietuvos elektros perdavimo tinklo pertvarka ir optimizavimas, naujų oro linijų Vilniaus regione, kurios sustiprins Lietuvos elektros perdavimo tinklą, įrengimas. Įgyvendinant šį planą siekiama kartu su Estija ir Latvija susitarti dėl vienodų principų, susijusių su elektros energijos iš trečiųjų šalių patekimu į rinką, taikymo. Lietuva yra pagrindinė Astravo AE, kuri statoma apie 50 kilometrų nuo Vilniaus, kritikė. Vilnius teigia, kad jėgainė statoma nesilaikant tarptautinių saugumo standartų, nėra paaiškinta, kodėl pasirinkta būtent ši statybos vieta, esanti netoli tankiai apgyvendintos Lietuvos sostinės. Tačiau Baltarusija kaltinimus atmeta ir teigia besilaikanti visų reikalingų standartų.