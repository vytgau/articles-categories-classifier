Vienas iš numatomų pasiūlymų – sustabdyti „Sodros“ lėšų pervedimą į pensijų fondus. Paklaustas, ar tai reiškia antrosios pakopos naikinimą, premjeras sakė: „Niekas nekalba apie antros pakopos pensijų sistemos naikinimą. Tiesiog mes turime padaryti ir kas bus padaryta, tai yra nereikalingą supriešinimą tarp Sodros ir antros pakopos, ir nereikalingą konkurenciją. Ir kad žmonės skatinsime ir bus paskatos labai aiškios kaupti ir privačiame pensijų kaupimo fonde pensijas, bet vėlgi turime subalansuoti, aiškiai pasakyti ir tas padaryta. Mes turime terminą, nors ir šiemet galėjome tą projektą paskelbti, bet nėra reikalo skubėti.“ S. Skvernelis pabrėžė, kad kai kuriems gyventojams dabartinė sistema nėra palanki. „Esminis dalykas, kad dalis žmonių, kurie nesukaupė, negalėjo sukaupti ir nesukaups niekada, jie turi labai aiškiai sužinoti. Vieną kartą reikia pasakyti į akis, kad jūsų dalyvavimas šitame kaupime jums nieko gero neatneš, nes jūs gausite vienkartinę išmoką sulaukę amžiaus, ir gausite gerokai mažesnę „Sodros“ pensiją. Kaip bus, pamatysite kitais metais. Tikrai nebus naikinama, kaupimas bus išlaikytas ir bus skatinami žmonės aktyviau dalyvauti ir prisidėti prie kaupimo“, – aiškino premjeras. Vis dėlto jis nedetalizavo, kokie konkretūs pasiūlymai yra parengti, kaip tiksliai gyventojai bus skatinami lėšas kaupti ateičiai. „Nebus tas pats modelis taikomas, koks dabar yra. Mes pristatysime projektėlį, tada ir kalbėsime apie konkrečius dalykus“, – komentavo ministras pirmininkas. Socialinės apsaugos ir darbo ministras Linas Kukuraitis trečiadienį žurnalistams papasakojo, kad planuojama visiškai sustabdyti pervedimus į pensijų fondus iš „Sodros“. Be to, jis užsiminė, kad pagal naują modelį, kuris turėtų būti priimtas jau kitąmet ir įsigalioti nuo 2019 m., gyventojai bus skatinami prie kaupimo labiau prisidėti patys. Šiuo metu kaupti pensiją antrosios pakopos fonduose galima dviem būdais. Daugelis dirbančiųjų kaupia minimaliai – į fondus pervedama 2 proc. jų „Sodros“ įmokų. Kita dalis darbuotojų kaupia prieš šios dalies pridėdami 2 proc. savo pačių darbo užmokesčio ir papildomai gaudami 2 proc. vidutinio atlyginimo dydžio priemoką iš valstybės biudžeto. „Sodros“ duomenimis, iš viso yra per 1,2 mln. asmenų pasirašiusių antrosios pakopos pensijų kaupimo sutartis.