Įmonė su departamento sprendimu nesutinka ir baudą ketina skųsti teismui. „Reklamuojant prietaisą IQOS vartotojai iš tikrųjų buvo suklaidinti ir tokiu būdu skleidžiama informacija apie įmonės gaminamus tabako gaminius. Tas prietaisas yra skirtas vienam vieninteliam tikslui – vartoti įmonės Lietuvoje gaminamus ir platinamus tabako gaminius, jokia kitai veiklai jis nėra tinkamas ir pritaikytas“, – BNS teigė NTAKD Tabako ir alkoholio kontrolės skyriaus vedėjas Jurgis Kazlauskas. Anot jo, įmonei skirta ekonominė sankcija – 2,1 tūkst. eurų bauda. NTAKD sprendimas per mėnesį gali būti skundžiamas Vilniaus apygardos administraciniam teismui. „Philip Morris Baltic“ korporatyvinių reikalų vadovas Lietuvai Kęstutis Straigis BNS teigė, kad įmonės teisininkai šiuo metu vertina departamento sprendimą „Svarstome galimybę skųsti, nes nesutinkame su departamento išvada. Manome, kad elgėmės sąžiningai ir laikėmės teisės aktų. Tokių dalykų, kokiais mus kaltina departamentas, mes su jais nesutinkame“, – BNS sakė K. Straigis. IQOS yra dalis 3 mlrd. JAV dolerių (2,4 mlrd. eurų) vertės „Philip Morris“ investicijų į naujos kartos rūkymo prietaisus. Jis yra naudojamas kaitinti tabaką iki pakankamai aukštos temperatūros, kad būtų sukuriamas garas, o ne dūmas. Bendrovė teigia, kad tai yra naujoviškas prietaisas, besiskiriantis nuo kitų elektroninių cigarečių, kurioms dažnai jau taikomos specifinės taisyklės. IQOS prietaisas aktyviai reklamuojamas Lietuvoje, bendrovė didžiuosiuose miestuose atidarė kelias specializuotas parduotuves. „Philip Morris“ taip pat prekiauja ir tabako produktu „Heets“, naudojamu IQOS prietaise. Jam jau taikomi tokie patys reklamos apribojimai, kaip ir įprastoms cigaretėms. Dešimt JAV senatorių vasarį paragino Maisto ir vaistų administraciją (FDA) atmesti „Philip Morris“ prašymą leisti reklamuoti IQOS prietaisą, kaip darantį mažesnę žalą nei cigaretės. Senatoriai rėmėsi pernai gruodį „Reuters“ paskelbtu pranešimu, kuriame detaliai aprašomi kai kurių pagrindinių tyrėjų, atlikusių klinikinius bandymus su minėtu prietaisų, apmokymo ir profesionalizmo trūkumai. Šių tyrimų išvadas „Marlboro“ cigarečių gamintoja pateikė FDA.