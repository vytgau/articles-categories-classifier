„Dabar turime daug iššūkių. Po „Brexito“ ES biudžete atsiras apie 20 proc. finansinių resursų trūkumas. Turime nuspręsti, ar padidinti biudžetą randant naujų išteklių, kaip mokesčiai, ar sumažinti išlaidas. Apie tai diskutuosime“, – žurnalistams Briuselyje sakė Lietuvos Prezidentė. D. Grybauskaitės teigimu, apsisprendimas priklausys nuo pinigų. „Viskas priklauso nuo pinigų“, –komentavo prezidentė. ELTA primena, kad penktadienį neformalioje Europos Vadovų Taryboje pradedamos derybos dėl daugiamečio Europos Sąjungos biudžeto. Vieni svarbiausių klausimų Lietuvai – parama Ignalinos atominės elektrinės (AE) uždarymui po 2020-ųjų bei tolesnė parama „Rail Baltica“ projektui. Nepaisant mažėsiančio ES biudžeto dėl Jungtinės Karalystės pasitraukimo iš Bendrijos, Lietuvai svarbu užsitikrinti paramą ir kitiems dideliems infrastruktūros projektams, be to, siekiama pagerinti žemės ūkio situaciją šalyje.