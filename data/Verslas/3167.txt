Seimas ketvirtadienį planuoja priimti Labdaros ir paramos įstatymo pakeitimo įstatymo pataisas, kurios valstybės ir savivaldos valdomoms įmonėms paliktų galimybę skirti anksčiau pažadėtą paramą, tačiau tik iki 2018 metų pabaigos. „Kategoriškai kertame kaip kirviu ir pabaigiame vieną kartą. Visų lobistų, kurie proteguoja savivaldybės įmones, pataisas atmetėme Audito komitete vienbalsiai,“ – BNS sakė komiteto narys Naglis Puteikis. Maždaug trys dešimtys valstybės įmonių iki šių metų teikė įvairią paramą viešosioms įstaigoms, mokykloms, sporto klubams. Dosniausiai finansinę paramą dalijo „Lietuvos geležinkeliai“: 2015 metais ji siekė per 1 mln. eurų, pernai – 850 tūkst. eurų. Pernai gruodį pasikeitus įmonės vadovybei, paramos skirstymas iš karto buvo sustabdytas, o šiemet atnaujintas pagal naujas taisykles. Antra vieta dosniausių valstybės įmonių sąraše teko „Lietuvos energijai“ – pernai paramai ji išdalijo beveik 620 tūkst. eurų, tačiau bendrovė vienintelė iš valstybės įmonių yra įkūrusi specialų paramos fondą, kurio taisyklės ir paramos gavėjai skelbiami viešai. „Klaipėdos nafta“ pernai paramai skyrė 130 tūkst. eurų Iš 48 valstybės įmonių 14 nurodė jokios paramos 2011-2016 metais neteikusios. Prezidentė Dalia Grybauskaitė anksčiau kritikavo valstybės kontroliuojamų įmonių paramos skyrimą ir tvirtino, jog lėšos turėtų keliauti tik į biudžetą