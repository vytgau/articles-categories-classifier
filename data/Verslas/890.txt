UAB „Santariškių parkavimo paslaugos“ pirmuoju etapu atnaujins ir naujai įrengs daugiau nei 300 stovėjimo vietų. Šio etapo darbus planuojama pabaigti iki 2018 m. gegužės mėnesio. „Per artimiausius dvejus metus bus rekonstruotos Santariškių medicinos miestelio stovėjimo aikštelės bei įrengtos naujos, galinčios patenkinti sparčiai augančius žmonių poreikius. Didelę rekonstrukciją pradedame nuo esamų vietų remonto – taip į medicinos miestelį atvykstantys žmonės patirs mažiausiai nepatogumų“, – pranešime spaudai cituojamas Marius Blagnys, įmonės „UniPark“ direktorius. Pirmojo etapo metu bus ne tik atnaujintos bei naujai įrengtos 341 vietos, bet ir atlikta kitų infrastruktūros gerinimo darbų. Kai kurios stovėjimo vietos bus paruoštos specialiai žmonėms su negalia, o šalia jų – pastatyti suoliukai. Stovėjimo aikštelėse bus atnaujintas apšvietimas moderniais LED žibintais, aplink pastatomos naujos tvoros, integruojamos atliekų rūšiavimo dėžės. Papildomai bus įrengti nauji takai nuo aikštelių iki esamų šaligatvių. Santariškių gatvėje taip pat bus montuojamos LED švieslentės, kurios rodys aikštelių kryptį ir jose esantį laisvų vietų skaičių. Teigiamus pokyčius pajus ne tik automobilių vairuotojai, bet ir keleiviai. Iki 2018 m. gegužės mėnesio bus įrengiamos nemokamos dviračių, motociklų ir motorolerių stovėjimo vietos. Jose vairuotojai galės pasinaudoti savo turimomis saugos priemonėmis – spynomis ir kt. Pirmuoju etapu bus atnaujintos P1, P2, P3 ir P6 aikštelės, naujai įrengta P5. Aikštelės matomos pridėtame plane.