Apie tai ir ne tik buvo diskutuojama Klaipėdos „Amberton“ viešbutyje vykusioje konferencijoje „Ateities personalas: Tendencijos 2018“. Pagrindinė renginio tema buvo bendradarbiavimas, nes būtent jis laikomas pagrindiniu raktu į sėkmę. Privalės pasitempti „Tikslas – papasakoti personalo vadovams apie tai, kas naujo pasaulyje ir Lietuvoje, į ką investuoja progresyviausios įmonės ir ar galima tai pritaikyti sau. Kviečiame profesionalius konsultantus ir įmonių atstovus, kurie iš praktinės pusės komentuoja tendencijas“, – sakė renginio organizatorių „Grand Partners“ direktorė Goda Petravičienė. Pasak „Atranka 360“ vadovės Gintės Žilinskienės, įmonės bus priverstos ieškoti galimybių, žiūrėti į priekį ir dirbti su aistra. „Tai mintys, kuriomis jau dabar gyvena įmonės, bet konkurencija dėl geriausių darbuotojų šį reiškinį padarys dar aktualesnį. Mūsų personalo atrankų kompanijos praktika rodo, kad žmonės jau puikiai atskiria, kurių įmonių įvaizdis butaforinis, o kurios ir gyvena tomis vertybėmis, kurias viešai deklaruoja“, – tikino G. Žilinskienė. Ji pasidžiaugė, kad įmonės vis labiau stengiasi dėl darbuotojų gerovės. „Matome, kad įmonių akcininkai mažina pelno dalį, kad padidintų darbuotojams atlyginimus, gerintų darbo sąlygas. Jos daromos patrauklios tam, kad būtų galima pritraukti norimus kandidatus“, – teigė „Atranka 360“ direktorė. Skatinamas sveikatingumas Savo darbuotojais rūpinasi ir saugos tarnyba „Argus“. Rinkodaros projektų koordinatorės Juditos Maldžiūtės teigimu, kuo daugiau darbuotojų, tuo didesnis dėmesys ir resursai yra skiriami kolektyvo išlaikymui. Šiuo metu įmonėje dirba 1337 darbuotojai. „Aprūpiname darbuotojus šaltais ir karštais gėrimais darbo vietose, skaidriai mokame darbo užmokestį ir užtikriname visas socialines garantijas. Įmonėje įdiegta ir problemų sprendimo seka. Skatiname nuolatinį darbuotojų ugdymą mokymais bei įtraukimu į projektinę veiklą“, – sakė J. Maldžiūtė. Pasak Klaipėdos konteinerių terminalo personalo vadovės Aistės Miciūtės, įmonės dėl darbuotojų turi stengtis ne tik siūlydamos konkurencingą atlygį. „Dėl darbuotojų vyksta kova ir ji aštrės. Tai jaučia visos įmonės. Akcentuojamas ne tik konkurencingas atlygis, bet ir kita papildomai siūloma pridedamoji vertė – lankstus darbo grafikas, galimybė dirbti nuotoliniu būdu, kuo įvairesnis papildomų motyvavimo priemonių paketas ir panašiai“, – sakė A. Miciūtė. Pastaruoju metu ypač dažnai kalbama, jog ateityje žmogų iš rinkos išstums technologijos. Pasak KKT vadovės, tokia tendencija yra reali. „Spartėjant automatizacijai gali nutikti taip, jog ateityje technologijos išstums darbuotojus iš rinkos. Taip, be abejo, nutiks ne po metų ar penkerių. Bet norėčiau, kad žmogus kuo ilgiau būtų reikalingas“, – pridėjo A. Miciūtė.