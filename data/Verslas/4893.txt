„Vadovavimas tokio dydžio aukštų standartų redakcijai reikalauja daugiau energijos ir administracinio darbo, nei gali atrodyti iš pirmo žvilgsnio. Tai atima laiką iš žurnalistinės veiklos, kuri man miela ir svarbi, todėl nutariau perdėlioti savo profesinius prioritetus. Ir toliau bendradarbiausiu su DELFI redakcija, ji yra nuostabiausias ir sėkmingiausias mano žurnalistinės karjeros kūrinys. Dirbau čia nuo pirmos dienos ir visiškai tikiu šiuo naujienų portalu, jo atsidavusiais žmonėmis. Man atsiveria naujos, kitokios galimybės“, – sakė M. Garbačiauskaitė-Budrienė. „Dėkoju už suteiktą pasitikėjimą ir kartu didelį iššūkį. Esame vieninga profesionalų komanda, ne vienus metus pirmaujanti rinkoje. Tvirtai tikiu, kad ir toliau žengsime šiuo keliu, skaitytojams ir žiūrovams pateiksime dar daugiau vertingo ir įdomaus turinio“, – sakė R. Lukaitytė-Vnarauskienė. DELFI direktorius Vytautas Benokraitis teigia, kad pokyčiai užtikrins redakcijos darbo tęstinumą. „Monika yra ilgametė ir labai vertinama DELFI darbuotoja, turėjusi didžiulės įtakos, kad taptume tuo, kuo esame. Linkėdamas jai sėkmės naujuose projektuose džiaugiuosi, kad ji ir toliau bus DELFI dalimi. Kartu net neabejoju, kad redakcijos vairą perėmusi Rasa ne tik užtikrins DELFI tęstinumą, bet ir suteiks naujų kūrybinių impulsų. Redakcija kelia sau tikslą ne tik teikti įvairią objektyvią, patikrintą informaciją, bet ir būti kokybiškų diskusijų platforma visomis visuomenei rūpimomis temomis. Mes taip pat suprantame, kad mūsų, kaip lyderiaujančio interneto naujienų kanalo, pareiga yra kurti geras iniciatyvas, telkti skirtingas visuomenines grupes, skatinti įdomias ir vertingas diskusijas“, – sakė V. Benokraitis. Rasa Lukaitytė-Vnarauskienė Vilniaus universitete yra baigusi žurnalistikos bakalauro ir ekonomikos magistro studijas. DELFI dirba nuo 2006 metų. Kelerius metus dirbo verslo naujienų reportere, o pastaruosius dvejus metus vadovauja verslo naujienų skyriui ir ėjo vyr. redaktorės pavaduotojos pareigas. Šiuo metu DELFI grupei priklauso skaitomiausias naujienų portalas DELFI, teminiai portalai ir jų prekių ženklai: Moteris.lt, Cosmopolitan.lt, Tavovaikas.lt, Manonamai.lt, Panele.lt. Taip pat DELFI vysto specializuotus teminius kanalus: rinkodaros ir reklamos kanalą M360.lt, NBA, Grynas.lt ir kitus. Grupei priklauso ir skelbimų tinklalapis bei jo prekės ženklas Alio.lt. Bendrovė DELFI taip pat leidžia skaitomiausius Lietuvoje mėnesinius žurnalus „Moteris“ ir „Mano namai“ bei kitus populiarius mėnesinius žurnalus: „Tavo vaikas“, „Cosmopolitan“, „Panelė“. DELFI nuo 2007 m. priklauso Estijos žiniasklaidos grupei „Ekspress Grupp“. Tai žiniasklaidos grupė, plėtojanti laikraščių, internetinės žiniasklaidos, leidybos verslą Baltijos šalyse. „Ekspress Grupp“ taip pat valdo ir reklamos paslaugų internete bendrovę „Adnet media“.