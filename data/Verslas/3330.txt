„Ogmios“ grupės valdoma Panevėžio laisvoji ekonominė zona (LEZ) pranešė pasirašiusi sutartį su „IMG Group“. BNS dar spalio viduryje skelbė apie „Ekornes“ ketinimus plėstis Lietuvoje – grupė Lietuvoje įsteigė antrinę įmonę „IMG Lithuania“. „Pasirinkimas investuoti Panevėžio LEZ leis sutrumpinti tiekimo terminus bei padidins konkrečių produktų gamybos ir tiekimo galimybes Europos rinkai. Didesnis lankstumas užtikrins geresnę paslaugų kokybę esamiems klientams bei leis plėstis į naujas rinkas“, – pranešime spaudai teigia IMG grupės prezidentas James Tate'as (Džeimsas Teitas). Naujos gamyklos pastato statybas planuojama pradėti 2018 metų viduryje, o gamybą ir platinimą – 2019 metų pradžioje. Norvegijos IMG priklauso „Ekornes“ įmonių grupei, gaminančiai sofas ir kėdes. Grupė savo interneto svetainėje skelbia, kad IMG produkcija geriausiai žinoma Australijoje ir JAV. Grupė iš viso turi 9 baldų gamyklas – 5 Norvegijoje, dvi Vietname ir po vieną Tailande bei JAV. Pirmąjį šių metų pusmetį „Ekornes“ gavo 1,567 mlrd. Norvegijos kronų (168,3 mln. eurų) pajamų – 6,7 proc. mažiau nei pernai tuo pat laiku, jos grynasis pelnas sumažėjo 38,1 proc. iki 130,5 mln. kronų (11,1 mln. eurų). Panevėžio LEZ šiuo metu veikia vos du investuotojai - Norvegijos trikotažo gamintoja „Devold“ ir lietuvių reklamos gamybos įmonė „Spektrus EU“.