Būti išskirtiniams 2017 m. lapkričio 16–17 d. vyksiančioje konferencijoje „The Grand Founders Day“ savo patirtimi dalysis milijonines investicijas platformoje „Kickstarter“ savo klientams pritraukęs Adomas Baltagalvis. Jis dirba su tokiais prekių ženklais kaip „Superscreen“, „Filippo Loreti“, „MyKronoz“ ir mokamoms reklamoms jau yra išleidęs daugiau nei 2 mln. dolerių. Tiesa, verta pastebėti, kad grąža nepalyginamai didesnė. A. Baltagalvio kuruotos kampanijos pritraukė daugiau nei 12 milijonų! Pašnekovo teigimu, norint tokios sėkmės, svarbiausia nepradėti kopijuoti kitų. „Kiekvienais metais tūkstančiai projektų startuoja tokiose sutelktinio finansavimo platformose kaip „Kickstarter“ ar „Indiegogo“. Visi jie tikisi pritraukti šimtus tūkstančių ar net milijonus dolerių finansavimo naujai sukurtam produktui, bet du trečdaliai jų nesugeba pasiekti net pirminio išsikelto tikslo. Didžiausia problema – pernelyg daug įmonių stengiasi tapti antraisiais „X“, t. y. antraisiais „Pebble“, antraisiais „PeakDesign“ ar antraisiais „Filippo Loreti“, – atkreipia dėmesį A. Baltagalvis. Anot jo, svarbu suvokti, kad minios finansavimo platformose vartotojai taip pat ieško vertės sau ir neatiduoda savo pinigų už dyką. „Pats pirmas dalykas turėtų būti kuo stipresnio unikalaus pardavimo pasiūlymo (angl. unique selling point, USP) išsigryninimas – produktas turėtų būti pirmas arba geriausias pasaulyje, arba bent geriausias šiek tiek siauresnėje kategorijoje. Jei tokio USP produktas neturi, išsiskirti iš kitų dešimčių ar šimtų panašių projektų bus neįtikėtinai sunku“, – teigia pašnekovas. Svarbu ruoštis Vis dar vyrauja nuomonė, kad minios finansavimo platformoms užtenka žavios ir unikalios idėjos, jos aprašymo ir keleto nuotraukų. Kaip pastebi A. Baltagalvis, viena nesėkmės priežasčių yra tikėjimas, kad potencialiam investuotojui užteks vidutinio lygio kampanijos parengimo. „Didelė dalis projektų nuvertina prezentacijos svarbą – neužtenka sumesti paprastos kampanijos su vidutinėmis nuotraukomis ar vaizdo įrašais, privaloma investuoti keliolika ar keliasdešimt tūkstančių į nuostabų kampanijos pristatymą. Pagaliau „Kickstarter“ ar „Indiegogo“ yra labiau pardavimo kanalai nei pardavimo platformos. Taigi būtų naivu tikėtis, kad užtenka tik įkelti projektą į platformą „Kickstarter“ ir pardavimai pradės plūsti patys – nebent jūsų projektas jau generuoja šimtus pardavimų, jis nepateks tarp geriausių ir populiariausių projektų ir negaus daug natūralių pardavimų. Todėl, net ir turint nuostabų USP, paruošus tobulą prezentaciją, būtina pasiruošti stiprų kampanijos populiarinimo planą. Kai kurie projektai sugeba taip stipriai išsiskirti iš kitų, kad sulaukia didelio žurnalistų susidomėjimo ir apžvalgų, todėl taip gauna daug pardavimų. Kitu atveju įmonėms teks investuoti labai dideles sumas į tiesioginę reklamą „Facebook“ ar kituose reklamos kanaluose, kad atvestų potencialius pirkėjus ir taip supažindintų juos su produktu“, – įsitikinęs rinkodaros specialistas A. Baltagalvis. Dėl itin reikšmingo komunikacijos vaidmens, siekiant pirmųjų milijonų, jam pritaria ir kita konferencijos „The Grand Founders Day“ pranešėja, „M360.lt“ redaktorė Jūratė Žuolytė. Anot jos, svarbu komunikuoti paprastai, bet intriguojančiai. „Ruošiantis minios finansavimo kampanijai ar pirmam startuolio pristatymui, svarbu galvoti apie istoriją, kurią norite papasakoti. Kai tiksliai ją išsigryninate, įsivaizduokite save kaip žmogų, niekada negirdėjusį nei apie jus, nei apie jūsų idėją. Nuoširdžiai paklauskite savęs, ar ši istorija tikrai būtų įdomi ir jus sudomintų. Ar jūs liktumėte įsijungę tą patį kanalą arba atsivertę tą patį puslapį, kad išgirstumėte daugiau apie šią idėją? Jeigu jums pavyksta sukurti intrigą ir jeigu tai užkabina potencialų vartotoją, kuris iki šiol apie jus nieko nežinojo, pirmas žingsnis link sėkmės jau žengtas“, – praktiniu patarimu dalijasi J. Žuolytė. Susirinks specialistai Jau kitą savaitę vyks tarptautinis renginys „The Grand Founders Day“. Jo metu patirtimi ir patarimais dalysis lietuvių startuoliai, jau gavę milijonines investicijas, geriausio „Amazon.com“ bestselerio savo kategorijoje knygos autorius dr. Donatas Jonikas, atvyksta Lietuvoje retai sutinkami, tačiau pasaulyje žinomi jaunieji verslininkai. Vienas jų – Mindaugas Kriščiūnas, dirbantis „Filippo Loreti“ ir pritraukęs 5 mln. dolerių. Kūrybines dirbtuves ves verslo pasaulyje gerai žinomi praktikai, vyks startuolių prisistatymai. Be to, bus galimybė dalyvauti aštuonių valandų trukmės mokymuose, kurie paremti Silicio slėnio, Stanfordo ir Kembridžo metodikomis. Juos ves patyrę praktikai: rizikos kapitalo fondo „Nextury Ventures“ įkūrėjas Ilja Laursas, investuotojo „Open Circle Capital“ partneris Rokas Tamošiūnas ir Helsinkyje gyvenantis, „Courage Ventures“ partneris Povilas Valiauga.