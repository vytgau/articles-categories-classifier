Konkursas Registrų centro vadovo pareigoms bus skelbiamas antrą kartą. Vasario mėn. paskelbto pirmojo konkurso metu nepavyko pritraukti kandidatų, todėl dabar yra peržiūrimos konkurso sąlygos ir iš dalies keičiami reikalavimai vadovui. VĮ Registrų centro generalinio direktoriaus pareigoms bus ieškoma nepriekaištingos reputacijos aukščiausio lygio vadovo, sukaupusio solidžią darbo patirtį. Registrų centras be nuolatinio vadovo liko praėjusių metų pavasarį. Šiuo metu valstybės įmonei vadovauja Ieva Tarailienė, laikinai einanti direktoriaus pavaduotojo juridinių asmenų registrui ir rinkodarai pareigas. Praėjusių metų lapkritį Vyriausybė nusprendė įgalioti Susisiekimo ministeriją įgyvendinti Registrų centro savininkės teises ir pareigas. Registrų centras tvarko esminius valstybės informacinius išteklius - pagrindinius valstybės registrus ir informacines sistemas. Juose kaupiami mūsų šaliai svarbūs duomenys, kurių pagrindu kuriamos ir teikiamos elektroninės paslaugos.