Minėtoje atkarpoje darbai prasidėjo prieš savaitę. Tačiau, kaip teigia Statybos ir infrastruktūros plėtros vedėjas Valdas Švedas, jau artimiausiu metu darbai gali sustoti dėl potencialaus įšalo. „Minimalūs darbai jau prasidėjo. Šiais metais yra planuojama padaryti visus darbus iki žiedo ir pačiame žiede, netrukdant eismui. Jeigu šaltis tęsis, atsiras įšalas. Jau viename objekte yra 20 centimetrų įšalas. Jeigu neatšils, darbai gali visiškai sustoti. Technikos laužyti nenorime“, - teigė V. Švedas. Tilžės g. atkarpos nuo geležinkelio pervažos iki žiedinės sankryžos darbai yra dalis grandiozinės Tilžės g. ir Šilutės pl. žiedinės sankryžos rekonstrukcijos. Per keletą metų žiedinę sankryžą turėtų pakeisti šviesoforais reguliuojama sankryža. Beje, praėjusių metų pabaigoje dalis darbų buvo baigta Tilžės g. atkarpoje nuo geležinkelio pervažos iki Jakų žiedo. Šioje atkarpoje likę darbai bus užbaigti pavasarį. Šią savaitę vykusiame pasitarime dėl eismo organizavimo minėtoje gatvėje paaiškėjo, jog vairuotojai dėl darbų kirsti pervažos negalės nuo birželio 18 iki liepos 9 d. Tačiau rangovai pažadėjo darbus atlikti savaite anksčiau. „Dabar planuojame neuždaryti Tilžės gatvės, kad gyventojai toliau galėtų ja naudotis. Šalia turėsime padaryti „statybinį“ kelią. Toje atkarpoje papildomai kitos gatvės uždaromos nebus. Rangovai sudarys galimybę gyventojams pasiekti įstaigas, esančias Tilžės gatvėje. „Statybinio“ kelio neliks baigus visus darbus“, - sakė Savivaldybės administracijos direktorius Saulius Budinas. Pasak jo, piko metu problemų kilti neturėtų, kadangi eismas vyks abiejomis kryptimis.