„Norfos“ bendradarbiavimas su Coca-Cola HBC Lietuva nutrūkęs jau beveik dvejus metus. Coca-Cola už savo produkciją Lietuvoje iš prekybininkų reikalauja maždaug 10 proc. didesnės kainos, nei kai kuriose kitose Europos Sąjungos šalyse. Todėl, dalis mūsų šalies prekybininkų priversti pirkti ir įsivežti į Lietuvą Coca-Cola gėrimus iš „pigių“ Europos šalių. „Norfos“ vadovybė mano, kad kai kurios didžiosios tarptautinės bendrovės diskriminuoja Lietuvą savo kainų politikoje, darydamos mūsų šalį „brangia“. Pernai, visuomenei pasipiktinus, šalies kompetentingos institucijos atliko tyrimus ir nustatė, kad Lietuvoje, kaip ir daugelyje kitų Vidurio ir Rytų Europos šalių populiarūs importuoti maisto produktai – prastesnės kokybės nei Vakaruose. Tyrimas parodė, kad produktai, pagaminti Vakaruose, yra kitokios sudėties, spalvos, konsistencijos ir skonio, nei vartoja vakariečiai, kurie valgo geresnį maistą nei lietuviai, nors produktas yra toks pat. „Lietuvos valdžia turėtų atkreipti dėmesį ne tik į prekių kokybę, bet ir į tai, kad kai kurios didžiosios korporacijos (ne tik Coca-Cola) savo produkciją Lietuvoje parduoda gerokai didesnėmis kainomis, nei kai kuriose kitose Europos valstybėse“, - teigė „Norfos mažmenos“ valdybos pirmininkas Dainius Dundulis. „Kompetentingos valstybės institucijos galėtų pasiaiškinti, ar tokia didžiųjų tarptautinių bendrovių praktika mūsų šalyje, nesikerta su pagrindiniais laisvos ir sąžiningos prekybos principais“, - sakė jis. Papildyta 12:20 val. „Coca-Cola HBC“ Baltijos šalių prekybos vadovas Radomiras Paunicius susidariusią situaciją komentavo taip: „Bendra taisyklė yra tokia, kad dėl makroekonominių priežasčių produktų kainos įvairiose rinkose skiriasi. Baltijos šalių atveju kainas papildomai veikia faktas, kad čia mes negaminame didžiosios dalies produktų asortimento. Tai reiškia, kad yra tiekimo grandies kaštų, tarp jų ir pakuočių ženklinimo, į kuriuos mes turime atsižvelgti taikydami produktų kainas. Be to, nuo 2017 m. produktų kainoms Lietuvoje daug įtakos turėjo pakuočių atliekų tvarkymo per užstato sistemą kaštai.“ Motyvuodamas etika ir teisinėmis priežastimis R. Paunicius neatskleidė verslo derybų detalių, tačiau, jo teigimu, šiuo atveju buvo palyginti produktai, kurie parduodami Baltijos šalyse ir kurie neparduodami: „Mes kreipsimės į „Norfa“ atstovus, kad aptartume tai detaliau tiesiogiai ir išspręstume nesusipratimą. Būdami atviri tolimesnei diskusijai norėtume pabrėžti, kad mūsų verslo požiūris ir bendradarbiavimas su visais klientais yra pagrįstas visišku skaidrumu ir sutelktas į pasitikėjimu pagrįstą partnerystę, siekiant mūsų klientų interesų. Visi produktai, kuriuos parduoda „Coca-Cola HBC Lietuva“ yra tokios pačios aukštos kokybės, kokia yra bet kurioje kitose rinkoje pasaulio mastu.“