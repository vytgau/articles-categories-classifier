J. McCainas anksčiau šiais metais buvo viena svarbiausių figūrų, neleidusių reformuoti sveikatos apsaugos sistemos bei panaikinti vadinamąjį „Obamacare“. Tačiau mokesčių reformos klausimu partiečiai po ilgų dvejonių J. McCainą sugebėjo patraukti į savo pusę, nors senatorius pripažino, kad įstatymo projektas yra „toli gražu netobulas“. Respublikonų kontroliuojamas Senatas artimiausiu metu turėtų pradėti balsavimą dėl mokesčių reformos. Manoma, kad galutinis balsavimas įvyks arba jau ketvirtadienį, arba penktadienį. JAV rinkos šiais metais dėl mokesčių reformos lūkesčių nuolat muša rekordus, o „Dow Jones“ indeksas pirmadienį pirmą kartą peržengė 24 tūkst. punktų ribą. Prezidentas Donaldas Trumpas bei kiti respublikonai patiria nemenką spaudimą dėl mokesčių reformos. Respublikonai pripažįsta, kad nesėkmė reformuojant mokesčių sistemą sukeltų nepasitenkinimą tarp partijos rėmėjų ir elektorato, be to, apsunkintų partijos galimybes po kitų metų rinkimų išlaikyti dominuojamą poziciją Kongrese.