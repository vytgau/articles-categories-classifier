Įmonė pranešė, kad pirmadienį akcininkų susirinkime nusprendė toliau skatinti darbuotojus, akcininkams ir už 1 eurą bus galima įsigyti iki 60 tūkst. eurų „Invaldos INVL“ akcijų. Tačiau kiek akcijų kurie darbuotojai konkrečiai galės įsigyti, dar spręs valdyba. Anot pranešimo, su grupės įmonių darbuotojais galės būti pasirašomos opcionų sutartys, suteikiančios jiems teisę 2021 metais už 1 eurą įsigyti iki 60 tūkst. „Invaldos INVL“ akcijų. „Vertiname šią skatinimo programą kaip būdą komandos nariams suteikti palankias galimybes tapti bendrovės akcininkais ir gauti bendrų darbų sukuriamos vertės dalį. Turto valdymo verslo sėkmė neatsiejama nuo darbuotojų profesionalumo ir motyvacijos siekti geriausių ilgalaikių rezultatų, tad toks skatinimas prisideda prie to, kad klientų, darbuotojų ir akcininkų interesai maksimaliai sutaptų“, - pranešime sakė „Invaldos INVL“ prezidentas Darius Šulnis. Akcininkų susirinkime taip pat patvirtinta galimybė „Invaldai INVL“ įsigyti savo akcijų. Nustatyta, kad minimali akcijų supirkimo kaina sieks 1 eurą, o maksimali - bus lygi konsoliduoto nuosavo kapitalo vertei vienai akcijai. Bendrovė savo akcijų gali įsigyti per pusantrų metų nuo sprendimo priėmimo datos. Be to, remiantis akcininkų susirinkimo sprendimu, supirktas nuosavas akcijas „Invalda INVL“ galės panaudoti darbuotojų opcionams. „Kasmet vykdome nuosavų akcijų supirkimus, suteikdami investuotojams laisvę rinktis - realizuoti pageidaujamą akcijų kiekį arba išlaikyti visą turimą investiciją“, - sakė D. Šulnis. Pirmadienį taip pat ketveriems metams perrinkta bendrovės valdyba, į kurią išrinkti dabartiniai valdybos nariai - Alvydas Banys, Indrė Mišeikytė ir D. Šulnis. „Invaldos INVL“ nuosavas kapitalas 2017 metų pabaigoje sudarė 63,996 mln. eurų, arba 21,5 proc. daugiau nei 2016 metų pabaigoje. Nuosavas kapitalas akcijai per metus padidėjo 21,6 proc. iki 5,53 euro. 2017 metais „Invaldos INVL“ grupė uždirbo 11,307 mln. eurų audituoto grynojo pelno, arba 2,4 karto daugiau nei 2016-aisiais. Grupei priklausančios įmonės Lietuvoje ir Latvijoje valdo daugiau kaip 20 investicinių ir pensijų fondų (antros ir trečios pakopos), alternatyvias investicijas, individualius portfelius, privataus kapitalo, privačios skolos bei kitas finansines priemones.