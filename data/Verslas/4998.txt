Kyla klausimas – kuriame prekybos tinkle vartotojai gali įsigyti dažno vartojimo prekes kišenei palankia kaina net ir tada, kai jos nepažymėtos akcijos ženklu? Slapto pirkėjo tyrimų agentūra „SeeNext“ spalio 4 d. atliko tyrimą, kurio metu buvo lyginamos prekių kainos penkiuose skirtinguose prekybos centruose: „Maxima“ (XXX), „Lidl“, „Rimi“, „Iki“ bei „Norfa“ (XL). Tyrimas buvo atliktas šių tinklų parduotuvėse, įsikūrusiose penkiuose didžiausiuose Lietuvos miestuose: Vilniuje, Kaune, Klaipėdoje, Panevėžyje ir Šiauliuose. Kaip rašoma pranešime spaudai, šiam tyrimui buvo pasirinktas 18-os dažno vartojimo prekių krepšelis, kurį sudarė: sveriami svogūnai (1 kg), gūžinės salotos „Iceberg“ (1 vnt.), raudonosios saldžiosios paprikos (1 kg), sveriami lietuviški pomidorai (1 kg), bananai (1 kg), aukščiausios rūšies virta dešra (300 g), vištienos blauzdelės (1 kg), šaldytos jūrinės lydekos be galvos ir uodegos (800 g), rauginti kopūstai kibirėlyje (800 g). Taip pat į pirkinių krepšelį trauktas UAT pienas (3,2 proc. riebumo, 1 l), sūris „Mozzarella“ (125 g), vanilinis varškės sūrelis (40 g), grūdėta varškė (200 g), gazuotas gaivusis gėrimas „Coca-Cola“ (2 l), šaldyti koldūnai (1 kg), aukščiausios rūšies virtos pieniškos dešrelės (200 g), kiaulienos sprandinė be kaulo (1 kg), smulkus baltasis cukrus (1 kg). Įsigijus išvardytas prekes, buvo analizuojamos čekyje nurodytos jų kainos. Jei tyrimo metu kuriame nors iš minėtų prekybos tinklų pasirinktai prekei buvo taikoma nuolaida, tyrimas buvo atliekamas vadovaujantis prekės kaina be nuolaidos, nurodyta prekybos tinklo lentynų kainolapiuose. Kur apsipirkti pigiausia Remiantis atlikto tyrimo rezultatų duomenimis, tų pačių prekių krepšelio kaina, priklausomai nuo miesto ir prekybos tinklo, svyruoja nuo 20,33 iki 25,51 eurų. Palyginus pasirinktų prekių krepšelio kainų vidurkius skirtinguose prekybos tinkluose, paaiškėjo, kad pigiausiai galima apsipirkti „Lidl“ prekybos tinkle, kuriame už minėtus produktus pirkėjui tektų sumokėti apie 20,33 eurų. Analogiškas prekių krepšelis šiek tiek daugiau kainuoja prekybos tinkle „Maxima“ – jame už visas prekes reikėtų sumokėti apie 20,97 eurų. Tyrimo rezultatai rodo, kad prekybos tinklo „Iki“ pirkėjams išvardytų produktų krepšelis vartotojui atsieina brangiausiai – vidutiniškai 25,37 eurų. Brangiausiųjų prekybos tinklų kategorijoje antroje vietoje rikiuojasi „Rimi“ – šio tinklo parduotuvėse už tas pačias prekes tektų sumokėti apie 25,15 eurų. Keliais eurais pigiau – apie 22,14 eurus – už minėtąjį prekių krepšelį reikėtų sumokėti apsiperkant „Norfa“ prekybos tinklo parduotuvėse. Remiantis tyrimo duomenimis, du prekybos tinklai – „Lidl“ ir „Maxima“ išlaiko prekių kainų pastovumą skirtinguose miestuose – šiuose prekybos tinklų parduotuvėse visuose išvardytuose miestuose prekės buvo įsigytos už vienodą pinigų sumą. Tuo metu prekių kainų skirtumas skirtinguose miestuose buvo pastebėtas likusių prekybos tinklų parduotuvėse: „Iki“ to paties prekių krepšelio kaina svyruoja nuo 25,22 eurų Vilniuje iki 25,51 eurų Panevėžyje, „Norfa“ – nuo 21,45 eurų Šiauliuose iki 22,63 eurų Panevėžyje. Nežymus kainų svyravimas pastebimas ir „Rimi“ prekybos tinklo parduotuvėse: Vilniuje, Klaipėdoje ir Šiauliuose už minėtuosius pirkinius tektų sumokėti 25,19 eurų, o Kaune ir Panevėžyje vos keliais euro centais mažiau – 25,09 eurus. Išanalizavus konkrečių produktų grupių kainas paaiškėjo, kad vaisius ir daržoves labiausiai verta įsigyti „Norfa“ ir „Lidl“ prekybos centruose, tuo metu pigiausių mėsos produktų reikėtų ieškoti „Lidl“ prekybos tinklo parduotuvėse. Remiantis tyrimo informacija, pieno produktų kaina visose prekybos tinklų parduotuvėse kone apylygė. Tiesa, pienas, vaniliniai varškės sūreliai bei grūdėta varškė mažiausiai kainuotų „Maxima“ ir „Lidl“ parduotuvėse. Pigiausiai „Mozarella“ sūris taip pat parduodamas „Lidl“ parduotuvėse. Šiauliečiai gali apsipirkti pigiausiai, panevėžiečiai – brangiausiai Atliktas tyrimas rodo, kad pigiausiai dažno vartojimo prekių krepšelį gali įsigyti šiauliečiai, savo miesto parduotuvėse už minėtąsias prekes sumokėdami vidutiniškai 22,67 eurus, o brangiausiai analogiškų prekių krepšelis atsieitų Panevėžio gyventojams – jiems tektų išleisti vidutiniškai 22,91 eurus.