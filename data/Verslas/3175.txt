Analizuojant 2017 m. vidutiniškai už pigiausias prekes (tą patį pigiausių prekių krepšelį) brangiausiai mokėta liepą-rugpjūtį-rugsėjį ir spalį, kai pigiausių prekių krepšelio vidutinė kaina palyginti su sausiu buvo pakilusi iki 4,78 proc., rodo pigiausių maisto prekių krepšelio indeksas (PPKI), rašoma pranešime spaudai. Mažiausiai krepšelis kainavo kovą, kai vidutinė jo kaina buvo sumažėjusi 3,2 proc. Paskutiniai du metų mėnesiai pasižymėjo stabilumu – pigiausios prekės tiek lapkritį, tiek gruodį, palyginus su sausiu, brango 1,93 proc. ir 1,87 proc. Gruodį už tas pačias pigiausias prekes pirkėjas mokėjo 1 euru daugiau, nei sausį. Žinomų prekių ženklų kainos per metus kilo sparčiau. Lapkritį gerai žinomų ir populiarių tyrimo krepšelio produktų vidutinė kaina buvo pakilusi daugiausiai per visus metus - 7,4 proc., gruodį - 5,7 proc. Palyginus su metų pradžia, už tas pačias žinomų pavadinimų prekes, gruodį parduotuvėje mokėjome jau 2 eurais brangiau. Kaip kainos keitėsi parduotuvėse Fiksavus kainas gruodį matomos skirtingos strategijos Lietuvos parduotuvėse. Įdomiausia situacija užfiksuota parduotuvėse „Lidl“ ir „Maxima“. Palyginus su lapkričio mėnesiu, šių parduotuvių pigiausių prekių krepšelis, parduotuvėje „Lidl“ brango 12,7 proc. (6,27 euro), o „Maximoje“ - atvirkščiai, daugiausiai pigo 8,2 proc. (4,41 euro). Tai lėmė ir pokyčius gruodžio mėnesio parduotuvių reitinge. Į pirmą vietą pakilo „Maxima“, kurioje pigiausių produktų krepšelis kainavo mažiausiai (49,52 euro), antroje vietoje liko „Norfa“, kur krepšelio kaina nuo lapkričio praktiškai nepasikeitė (52,51 euro), o į trečią vietą, iš buvusios pirmos lapkričio mėnesį, nusileido – „Lidl“ (55,58 euro). Kaip ir visus metus, gruodį taip pat brangiausiai pigiausių produktų krepšelis kainavo parduotuvėje „Iki“ (58,45 euro). Praktiškai visos parduotuvės, išskyrus „Aibę“ ir „Norfą“, gruodį mažino tyrimo krepšelio produktų kainas. Tam įtakos turėjo cukraus, šokolado, mėsos, silkės, sulčių, pieno produktų kainų sumažėjimas parduotuvių lentynose. Išanalizavus gruodžio mėnesio kainas, analitikų komanda daro šias išvadas: Kiaušiniai ir toliau Lietuvoje brangsta. Per mėnesį vidutinė jų kaina pakilo dar 17,8 proc. Pieno produktų kainos pradeda kristi. Daugelio pieno produktų pozicijų kainos skirtingose parduotuvėse labai panašios arba vienodos. Kava ir cukrus - priemonės pirkėjams privilioti ir suplanuotai apyvartai sugeneruoti. Analizuojant visus metus, aiškiai matomos bangos ir cikliškumas kada, koks prekybininkas daro akciją su šiomis prekių kategorijomis. Mandarinų kainos svyruoja nuo 79 centų iki 1,55 euro. Tikėtina, kad kaina turėtų dar mažėti. Žinomų prekių ženklų konservuoti žirneliai, kukurūzai visose parduotuvėse kainuoja labai panašiai arba praktiškai vienodai, kiek labiau skiriasi tik parduotuvių nuosavų ženklų prekių kainos. Pricer.lt kainas užfiksavo gruodžio 12 dieną, Lietuvos prekybos centruose „Maxima“, „Iki“, „Norfa“, „Rimi“, „Lidl“, „Aibė“ bei internetinėje parduotuvėje „Barbora“.