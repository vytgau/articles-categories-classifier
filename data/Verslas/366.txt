„Kad perėjimas būtų švelnesnis, ypač tiems, kas dabar nekaupia, mes siekiame išdėlioti įmokų didinimą per penkerius metus“, – trečiadienį spaudos konferencijoje sakė ministras. Pertvarkos planas numato, kad kitąmet šiuose fonduose pradėsiantis kaupti žmogus arba dabar kaupiantis tik 2 proc. „Sodros“ pervedamą įmoką, kitąmet mokės 2,4 proc. jo darbo užmokesčio. Valstybės skatinamoji įmoka jam sieks 0,4 proc. vidutinio šalies darbo užmokesčio, tuo metu „Sodros“ pervedimai į fondus bus nutraukti. Valstybės skatinamoji įmoka ir gyventojo įmoka bus pamažu didinamos, kol 2023 metais pasieks atitinkamai 2 proc. vidutinio šalies darbo užmokesčio ir 4 proc. gyventojo darbo užmokesčio. Pasak L. Kukuraičio, dabar antros pakopos fonduose kaupiantieji pagal schemą „2+2+2“ pasikeitimų nepajus. Jiems valstybės skatinamoji įmoka toliau sudarys 2 proc. vidutinio darbo užmokesčio, o nutrauktus „Sodros“ pervedimus kompensuos „Sodrai“ mokamų įmokų sumažinimas 2 procentiniais punktais. Ministras pabrėžė, kad kaupimo tik „Sodros“ lėšomis (dabartinė schema „2+0+0“) atsisakoma, nes jis dažniausiai yra nepakankamas pensijai sukaupti. „Mūsų tikslas yra užtikrinti, kad kaupiantieji sukauptų pensijas, nes šiuo metu labai daug išeinančių į pensijas negali įsigyti anuitetų. Siekiame, kad žmonės kauptų mažiausiai 6 proc. ir ateityje galėtų įsigyti anuitetus“, – aiškino L. Kukuraitis. Taip pat numatoma galimybė žmogui, pavyzdžiui, staiga sumažėjus jo pajamoms, laikinai stabdyti pensijos kaupimą, tačiau bendra to trukmė negalės viršyti 12 mėnesių. Ministro teigimu, jei žmogus pradėtų pensijai kaupti dabar, tai siūlomas modelis „4+2“ jam leistų senatvėje užsitikrinti apie 50 proc. jo atlyginimo sudarančią pensiją. Prie kaupimo antros pakopos fonduose gyventojas bei darbdavys galėtų prisidėti papildomai, tarkime, pirmasis galėtų mokėti daugiau kaip 4 proc. atlyginimo. Tokiu atveju jiems būtų taikomos mokestinės lengvatos – tokios pat, kurios dabar galioja investuojant į trečios pakopos pensijų fondus. Pensijų reforma vyks, kartu sujungiant darbuotojo ir darbdavio socialinio draudimo įmokas.