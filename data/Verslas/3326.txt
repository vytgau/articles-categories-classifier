Ketvirtadienį 101 parlamentarui balsavus už ir penkiems susilaikius priimtos atitinkamos Visuomenės informavimo įstatymo pataisos. Dabar galiojantis įstatymas numato prievolę televizijos programų platintojams internete pranešti LRTK, kad jie vykdo tokią veiklą, tačiau ne visi registruojasi. Kaip BNS sakė LRTK patarėja teisės klausimais Regina Jaskelevičienė, tokie „nelegalai“ ne tik nemoka mokesčių, bet ir komisija negali prižiūrėti jų veiklos. „Norime, kad jeigu komisija priima sprendimą riboti tam tikras programas, kad tai galiotų visiems subjektams, nes šiuo atveju, kai nelegaliai veikia subjektas, jam ne tik negalioja įstatymai, bet ir negalioja komisijos sprendimai, kuriais ribojamos programos. Komisijos sprendimai tada tampa beprasmiai, kai žmonės naudodamiesi interneto prieiga toliau tas programas sėkmingai vieni platinti, o kiti žiūrėti“, – tvirtino patarėja. Pagal įstatymą, komisija galės priimti sprendimą uždrausti jai apie savo vykdomą veiklą nepranešusiam subjektui Lietuvoje vykdyti transliavimo ar retransliavimo veiklą, teikti Lietuvos vartotojams televizijos programų ar atskirų programų platinimo internete paslaugas. Anot R. Jaskelevičienės, įsigaliojus Seimo priimtoms įstatymo pataisoms, LRTK įgis galimybę kreiptis į interneto prieglobos paslaugų tiekėjus (interneto ryšio tiekėjus), per kuriuos teikiamos interneto televizijos paslaugos, prašyti jų užblokuoti nelegaliai veikiančius paslaugų tiekėjus. „Komisija kreipsis į teismą, kad teismas sankcionuotų tokį siūlymą. Tuomet teismo sankcionuotas sprendimas bus privalomas“, – BNS sakė komisijos patarėja. Ji pabrėžė, kad įstatymo pataisos taip pat užtikrins vienodas verslo visiems analogiškas paslaugas teikiantiems subjektams. Komisijos patarėja nesiryžo prognozuoti, kiek tokių nelegalų gali veikti Lietuvoje. „Dalis jų registruojasi ir atitinkamai komisija jų veiklą prižiūri – kad nebūtų platinama draudžiama informacija, kad nebūtų platinama ta informacija, kuri kursto neapykantą, nesantaiką ir kt. Tuo metu dalis šių paslaugų tiekėjų nesiregistruoja“, – sakė ji.