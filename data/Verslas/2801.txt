„Stiprus alus visoje Europoje parduodamas tik mažose, iki 0,5 litro talpos pakuotėse. Lietuvoje iki šiol buvo atvirkščiai - stiprus alus parduodamas išimtinai tik didelėse pakuotėse“, - sako R. Žemaitaitis, Seimo posėdžių sekretoriate įregistravęs Alkoholio kontrolės įstatymo pataisas. Jis siūlo uždrausti parduoti Lietuvoje alaus, fermentuotų gėrimų, alkoholinių kokteilių grupėms priklausančius alkoholinius gėrimus, kurių tūrinė etilo alkoholio koncentracija yra didesnė kaip 7,5 procento, išpilstytus į didesnę negu 0, 2 litro tarą, išskyrus atvejus, kai šie gėrimai išpilstyti į stiklinę, keraminę, medinę ar metalinę tarą. Pagal R. Žemaitaičio siūlomą projektą, draudžiama parduoti alaus, fermentuotų gėrimų, alkoholinių kokteilių grupėms priklausančius alkoholinius gėrimus, kurių tūrinė etilo alkoholio koncentracija yra nuo 7 iki 7,5 procento, išpilstytus į didesnę negu 0,25 litro tarą, tūrinė etilo alkoholio koncentracija yra nuo 6,5 iki 7 procento, išpilstytus į didesnę negu 0,3 litro tarą, tūrinė etilo alkoholio koncentracija yra nuo 6 iki 6,5 procento, išpilstytus į didesnę negu 0,35 litro tarą, tūrinė etilo alkoholio koncentracija yra ne didesnė kaip 6 procento, išpilstytus į didesnę negu 0,5 litro tarą, išskyrus atvejus, kai šie gėrimai išpilstyti į stiklinę, keraminę, medinę ar metalinę tarą. Šiuo metu Lietuvoje draudžiama parduoti alaus, fermentuotų gėrimų, alkoholinių kokteilių grupėms priklausančius alkoholinius gėrimus, kurių tūrinė etilo alkoholio koncentracija yra didesnė kaip 7,5 procento, išpilstytus į didesnę negu 0,5 litro tarą, išskyrus atvejus, kai šie gėrimai išpilstyti į stiklinę, keraminę, medinę ar metalinę tarą.