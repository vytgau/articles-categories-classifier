„Alitalia“ per birželio-spalio mėnesiais prarado 31,3 mln. eurų ir beveik neišnaudojo 900 mln. eurų valstybinės paskolos, teigiama pareiškime. Palyginimui, sausio-vasario mėnesiais nuostoliai sudarė 205 mln. eurų - paskutiniai bendrovės paskelbti finansiniai duomenys, o per visus 2016 metus patirti 492 mln. eurų nuostoliai. Bankroto administratorius Luigi Gubitosi šalies parlamentui pranešė, kad EBITDA (pelnas iki palūkanų, mokesčių, nusidėvėjimo ir amortizacijos) „antrąjį metų pusmetį bus teigiamas“, skelbia ANSA naujienų agentūra. „Alitalia“, neįstengusi konkuruoti su pigių skrydžių bendrovėmis, gegužės pradžioje paskelbė bankrotą ir šiuo metu yra valdoma valstybės paskirtų administratorių, kurie rūpinasi jos pardavimu. Susidomėjimą oro linijomis pareiškė tokios bendrovės kaip „Lufthansa“ ir „Easyjet“. Geresni nei tikėtasi ekonominės veiklos rezultatai greičiausiai įpūs gyvybės bankroto administratorių vykdomoms deryboms dėl oro linijų pardavimo, nes šiuo metu įmonei, regis, nėra būtina nauja finansų injekcija. Prieš pranešimus apie rezultatus Italijos ekonomikos plėtros ministras Carlosas Calenda privačiai radijo stočiai „Radio Capital“ sakė, kad oro linijų „Lufthansa“ pateiktas pasiūlymas, kuriuo remiantis numatyta ženkliai apkarpyti personalą, „turi būti pagerintas“.