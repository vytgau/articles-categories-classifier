Lenkijos apsirūpinimas elektros energija ilgą laiką buvo grįstas iškastinio kuro deginimu – toli gražu ne pačiu ekologiškiausiu būdu energijai išgauti. Vis tik pastaraisiais metais šalyje buvo aktyviai diskutuojama dėl atsinaujinančių išteklių energetikos plėtojimo ir, nors priimti reikiamus sprendimus Lenkijai užtruko, tačiau galiausiai buvo išleisti įstatymai, kuriais skatinama atsinaujinančių išteklių energetika. Viena iš sparčiausiai Lenkijoje besivystančių atsinaujinančių išteklių energetikos rūšių yra saulės jėgainių energetika. Iki šių metų pabaigos bendra Lenkijoje veikiančių saulės jėgainių galia turėtų siekti apie 300 MW. Sustoti mūsų kaimynai nežada. Planuojama, kad iki 2019 metų vidurio bendra Lenkijoje veikiančių saulės energijos jėgainių galia išaugs daugiau nei dvigubai ir sieks 700 MW, o iki 2020 metų Lenkija turės 1 GW saulės energijos jėgainių pajėgumus. Plėtra numatyta energetikos strategijoje Svarbu pabrėžti, kad tokia saulės energetikos plėtra Lenkijoje nėra atsitiktinis ar trumpalaikis reiškinys, o šalies institucijų suformuotos energetikos strategijos pasekmė. Lenkijos energetikos strategija leidžia tikėtis ir planuoti, kad įvairių tipų atsinaujinančios energijos verslams šioje šalyje bus sukurtos reikiamos sąlygos bei užteks erdvės plėstis ir kurti darbo vietas. Galimybių patrauklioms investicijoms į atsinaujinančios energijos projektus kaimyninėje šalyje yra jau dabar. Lenkijos institucijos neseniai paskelbė konkursą saulės energetikos projektams šioje šalyje įgyvendinti. Tokių projektų investicinė grąža potencialiai yra, nes naujai įrengtų saulės jėgainių pagamintą elektros energiją supirks Lenkijos elektros tinklų valdytojai, o tai garantuoja stabilias pajamas. „Modus energy“ į šiuos projektus kaimyninėje šalyje investuos 45 mln. eurų. Atsinaujinančios energetikos verslams Lenkija turėtų būti patraukli ne tik dėl 13 kartų nei Lietuvos didesnės rinkos ir aiškios valstybinės energetikos strategijos, bet ir dėl palankios verslo, investicinės aplinkos, šalies geografinio bei kultūrinio artumo Lietuvai. Veikti Lenkijoje Lietuvos verslams, palyginus su kitomis valstybėmis, yra pakankamai lengva. Kultūriniai lietuvių ir lenkų skirtumai nėra dideli, šalyje gerai išplėtota infrastruktūra, o verslo aplinka yra skaidri. Galime pasimokyti iš Lenkijos Gali kilti klausimas – ko reikia, kad Lietuvos įmonės Lenkijoje būtų pakankamai konkurencingos? Pavyzdžiui, atsinaujinančios energetikos srityje galima išskirti tris kritinius aspektus, nuo kurių priklauso bendrovės konkurencingumas. Tai gebėjimas pritraukti talentingus darbuotojus, projektų finansavimą ir geros pozicijos derantis su pagrindiniais tiekėjais. Galiausiai, iš Lenkijos pavyzdžio Lietuva turi ir ko pasimokyti. Aktyviai atsinaujinančią energetiką remianti valstybė gali ne tik kurti pažangesnį ir tvaresnį energetikos sektorių, didinti energetinę nepriklausomybę tiek nuo vis mažiau patrauklaus iškastinio kuro, tiek nuo kitų valstybių. Tai naudinga šalies pažangai, ekonomikai ir reputacijai, o galiausiai ir visai žmonijai, kuriai grėsmingos klimato kaitos akivaizdoje reikia imtis ryžtingų sprendimų.