Pastaruoju metu auga tikimybė, kad dėl respublikonų mokesčių reformos plano Kongresas balsuos dar iki šių metų pabaigos. Manoma, kad galutinis įstatymo projektas gali būti pristatytas dar penktadienį, o lemiami balsavimai Senate bei Atstovų rūmuose turėtų įvykti artimiausiomis savaitėmis. Tuo tarpu FED artimiausiais metais, dėl mokesčių reformos įtakos bei itin žemo nedarbo, prognozuoja dar spartesnį JAV ekonomikos augimą, nors tuo pat metu bankas toliau reiškia abejones dėl infliacijos. Savo ruožtu FED trečiadienį paskelbė trečią kartą šiemet keliantys palūkanų normas Jungtinėse Valstijose, bet nepakeitė savo pinigų politikos prognozių 2018 ir 2019 metams. Po šio pranešimo, ketvirtadienio prekybos pradžioje atsigavo didžiųjų JAV bankų - „Goldman Sachs“, „JP Morgan“ ir „Bank of America“ - akcijos, o visas finansinių įmonių indeksas kilo 0,38 proc. „Dow Jones Industrial Average“ indeksas ketvirtadienį šoktelėjo 0,16 proc., iki 24 623,74 punkto. Jei „Dow“ kryptis ketvirtadienį nepakis, tai indeksui bus jau šešta prieaugio diena paeiliui. „S&P 500“ birža kilo 0,16 proc., iki 2 667,10 punkto, o „Nasdaq Composite“ ūgtelėjo 0,31 proc., iki 6 896,98 punkto.