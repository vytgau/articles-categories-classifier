Sutartis Vašingtone pasirašė Klaipėdos SGD terminalo operatorė „Klaipėdos nafta“ ir energetikos grupės „Lietuvos energija“ dujų prekybos bendrovė „Lietuvos dujų tiekimas“. „Lietuvos dujų tiekimo“ vadovas Mantas Mikalajūnas sako, kad šiuo susitarimu plečiamas potencialių dujų tiekėjų ratas. „Auganti JAV SGD eksportuotojų gausa ne tik prisideda prie tiekimo diversifikavimo, bet padeda užtikrinti ir palankias kainas vartotojams“, – pranešime spaudai teigė M. Mikalajūnas. „Freeport LNG“ baigia statyti SGD terminalą Kintanos saloje Teksaso valstijoje. Praėjusiais metais „Lietuvos dujų tiekimas“ iš JAV importavo du suskystintųjų dujų krovinius ir pagal JAV SGD importo apimtis užėmė trečią vietą Europoje po Ispanijos ir Portugalijos. Pirmasis JAV išgautų gamtinių dujų krovinys Baltijos jūros krantus pasiekė pernai rugpjūtį, Lietuvai jį įsigijus iš pirmąjį JAV SGD eksporto terminalą „Sabine Pass“ valdančios kompanijos „Cheniere“. „Freeport LNG“ pirmąją SGD liniją planuoja atidaryti šių metų pabaigoje, o dar dvi linijas – 2019 metais. Prognozuojama, kad 2020-2021 metais Jungtinių Valstijų SGD gamybos metiniai nominalūs pajėgumai išaugs iki 70 mln. tonų (95,5 mlrd. kub. m dujų) – tai leistų JAV tapti trečia SGD eksportuotoja pasaulyje po Australijos ir Kataro. „Jungtinėse Valstijose plėtojami SGD eksporto terminalai labai reikšmingi Europos rinkai. Naujosios linijos įrengiamos rytinėje JAV pakrantėje, todėl auganti SGD pasiūla Atlanto vandenyne skatins didesnę konkurenciją. Tai padės mums užsitikrinti diversifikuotą ir lankstų dujų tiekimą konkurencingomis kainomis“, – sako M. Mikalajūnas. Šiuo metu „Lietuvos energijos“ įmonių grupei priklausančios gamtinių dujų tiekimo ir prekybos įmonės „Lietuvos dujų tiekimas“ ir LITGAS yra pasirašiusios apie 15 neįpareigojančių bendrųjų prekybos sutarčių su pasauliniais SGD tiekėjais, tiekiančiais apie pusę viso pasaulio SGD.