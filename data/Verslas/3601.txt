Konkurencija stiprėja Penktus metus skaičiuojančių apdovanojimų organizatoriai pastebi, kad dalyviai tampa vis brandesni, o jų idėjos kur kas dažniau tampa tikromis sėkmės istorijomis. Šie metai ypatingi ir tuo, kad padaugėjo unikalius sprendimus finansinių technologijų ar gamybos srityje siūlančių dalyvių bei šio amžiaus technologijų, tokių kaip daiktų internetas (IoT), dirbtinis intelektas, robotizacija, „blockchain“ technologija, startuolių. Šiuo metu rinkoje jie kuria naujas taisykles. „Labai džiaugiamės, kad startuoliai siekia įvertinimo, nes apdovanojimas padeda greičiau judėti į priekį. Startuoliai Lietuvoje tampa sąmoningesni, jie supranta, kad savaime niekas neįvyks, reikės apsišarvuoti geležine kantrybe ir atiduoti save su komanda visu šimtu procentų. Tai nuoseklus darbas, gebėjimas priimti kritiką ir reaguoti atsižvelgiant į rinkos poreikius. Žinoma, tai atlaiko tik patys geriausieji“, – teigia lyderiaujančio jauno verslo portalo „BZN start“ įkūrėja Živilė Baubonienė. Anot renginio iniciatorės, patys apdovanojimai taip pat stipriai auga: „Šiemet pretendentų per 110! 16 proc. moterų bendraįkūrėjų ir 84 proc. verslų, kuriuose vyrai yra bendraįkūrėjai. Konkurencija auga, bet ir atrankos kriterijai gerokai aukštesni. Pakito ir startuolių kūrėjų amžiaus grupė. Startuolius kuria žmonės, kurie jau turi sukaupę patirties bei kapitalo. Tai kardinaliai kitokia situacija, nei buvo prieš penkerius metus, kai daugiausia kūrė jaunimas iki 24 metų. Dabar didžiausią grupę sudaro tie, kurių amžius patenka į 35+ kategoriją. Jie sudaro net 44 proc. visų įkūrėjų, o 36 proc. amžius nuo 26–34 metų. Likusieji jaunesni.“ Svarbūs gebėjimai Nominacijų steigėjai neslepia susižavėjimo dalyviais. Advokatų kontoros „Glimstedt“ įsteigtą „Finansuoto startuolio“ nominaciją pristatanti vyresnioji teisininkė Jurgita Zakarauskienė džiaugiasi turėdama progą paskatinti tuos, kurie nepabijojo žengti verslo augimui svarbaus žingsnio. „Žavimės kūrybiškumu, gebėjimu kurti inovatyvias idėjas itin aktyvioje Baltijos šalių startuolių ekosistemoje. Tačiau, kasdieniame darbe susidurdami su startuolių sėkmės istorijomis, matome, kad sėkmingos idėjos sėkmingam įgyvendinimui reikia įdėti daug pastangų, sėkmei reikia kur kas daugiau nei idėjos. Net pačiai inovatyviausiai jų gresia likti tik idėja, jei pradedantis verslas nepuoselės ambicijos išaugti iš startuolio marškinėlių ir negebės sudominti investuotojo“, – teigia pašnekovė. Išskirtinumų nebijančias komandas paskatinti pasiryžę apdovanojimų partneriai iš „Swedbank“. „Swedbank“ Finansų instituto vadovė Jūratė Cvilikienė įsitikinusi, kad nukopijuoti versle galima daug ką, tik ne kultūrą. „Idėjos išpildymas yra svarbiausia verslo dalis. Galima nukopijuoti turbūt viską, išskyrus įmonės kultūrą, jos vertybes, esminius procesus. Šiandien svarbu ir tai, ar verslas yra socialiai atsakingas, sprendžia visuomenės problemas, yra inovatyvus ir turi ilgalaikę perspektyvą. Visa tai kuria išskirtinį jauno verslo veidą ir skatina klientus jį rinktis arba ne“, – atskleidžia pašnekovė. Nepamirštos technologijos Siekdami paskatinti tuos, kurie šiemet technologijų srityje išsiskyrė labiausiai, renginio partneriai „Ergo“ įsteigė „Technologinio startuolio“ nominaciją. „Ergo“ verslo procesų ir inovacijų vadovas Baltijos šalyse Dominicas Otto pastebi, kad būtent technologijos kartais tampa varomąja startuolio jėga. „Technologijos gali turėti didžiulę įtaką veiklos pagerinimui. Jos gali padėti siekiant, kad procesai būtų efektyvūs, organizacijai komunikuojant su klientais ar paprasčiausiai iš įprasto pasaulio persikeliant į skaitmeninį. Kalbant apie nominaciją, svarbiausia mokėti parduoti idėją. Turite įtikinti, kad suprantate tai, ką pristatote kitiems. Taip pat labai svarbu parodyti aistrą dėl savo idėjos. Iš jūsų turi sklisti žinia, kad galite įveikti papildomų mylių tam, kad jūsų idėja virstų realybe“, – sėkmės paslaptis vardija pašnekovas. Išskirtiniai dalyviai Šiemet startuolių komandos varžysis aštuoniose kategorijose: „Finansuotas startuolis“, „Jaunuolio startuolis“, „Pumpurinis startuolis“, „Technologinis startuolis“, „Programėlės startuolis“, „Startuolis“. Taip pat įsteigtos papildomos nominacijos: „Metų spurtas“ ir „Metų komanda“. Šiuos apdovanojimus steigia ir prie geriausiųjų rinkimų prisideda būrys solidžių partnerių: „Swedbank“, AB, advokatų kontora „Glimstedt“, draudimo bendrovė „Ergo“, UAB „Spaudos departamentas“, „Lietuvos Junior Achievement“, verslo parkas „Technopolis“, taip pat informacinis rėmėjas – naujienų portalas „Delfi“. Ž. Baubonienė tikina, kad ilgametis įdirbis organizuojant apdovanojimus jau akivaizdžiai matomas – jie tampa laukiamiausiu metų renginiu startuolių ekosistemoje, o sukaupta informacinė bazė vis dažniau domina ir užsienio investuotojus. „Versliausių Europos šalių dešimtuke Lietuva užima septintąją vietą ir čia aktyviai kuriasi įvairūs startuoliai. Puiki infrastruktūra. Lietuva yra puiki šalis startuoliui plėtoti, yra itin palanki finansinių instrumentų išvystyta ekosistema. Šiuo metu Lietuvoje investuoja 12 fondų ir kuriasi dar naujų. „BZN start“ kuria startuolių bazę, kuri aktyviai visus metus peržiūrima, ja domisi investuotojai, siunčiama informacija užsienio investuotojams, susidomėjimas Lietuvoje gimstančiais projektais be galo didelis! Tikrai turime kuo didžiuotis“, – sako „BZN start“ įkūrėja.