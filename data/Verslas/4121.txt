Dėl buvusio arba besitęsiančio lietaus Vakarų ir Šiaurės vakarų Lietuvoje valstybinės reikšmės kelių dangos daugiausia šlapios. Likusioje šalies dalyje keliai sausi, vietomis yra drėgnų kelių ruožų, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis - 425 metrai (nuo 6,30 iki 6,73 km), išlieka 40 cm. Lengvųjų transporto priemonių eismas draudžiamas. VĮ „Kelių priežiūra“ Klaipėdos padalinys specialiomis transporto priemonėmis apsemtu ruožu kelia lengvuosius automobilius, gyventojus bei keleivius. Hidrometeorologijos tarnybos duomenimis, naktį daug kur protarpiais lietus, vakariniuose rajonuose kai kur su šlapdriba. Antroje nakties pusėje vietomis pradės formuotis plikledis. Vėjas pietvakarių, vakarų 7-12 m/s. Oro temperatūra naktį nuo 1 laipsnio šalčio iki 4 laipsnių šilumos.