Sningant ar krintant šlapdribai ant kelio dangos susidaro šlapio sniego provėžos, o po jomis ledas. Tad vairavimo sąlygos gali pasikeisti akimirksniu. Kviečiame pasirinkti saugų važiavimo greitį bei distanciją. Keliuose penktadienio rytą yra slidžių ruožų, perspėjo Lietuvos automobilių kelių direkcija. Anot jos, didžiojoje šalies dalyje dėl buvusio ar besitęsiančio snygio valstybinės reikšmės keliai daugiausiai yra šlapi, vietomis su šlapio sniego provėžomis. Nedideles gyvenvietes jungiantys keliai padengti šlapio sniego provėžomis, miškingose vietovėse privažinėtu sniegu, slidūs. Keliuose dirba žiemos priežiūros mechanizmai, slidūs ruožai barstomi ir valomi. Oro temperatūra siekia nuo 0 iki 1 laipsnio šilumos. Hidrometeorologijos tarnybos duomenimis, dieną daug kur numatomi krituliai, vakariniuose rajonuose daugiausia snygis, rytiniuose – šlapdriba. Pūs rytų ir pietvakarių vėjas, vakariniuose rajonuose jis pereis į šiaurės vakarų. Jo stiprumas sieks 5-10 m/s, vietomis gūsiai iki 14 metrų per sekundę. Aukščiausia oro temperatūra sieks nuo 0 iki 5 laipsnių šilumos. 