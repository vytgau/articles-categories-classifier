Ūkio ministras Virginijus Sinkevičius trečiadienį po Vyriausybės pasitarimo žurnalistams teigė, kad ateinančią savaitę posėdyje bus siūloma tokio fondo steigimą įtraukti į Turizmo įstatymą. „Vis dėlto Vyriausybė liko prie pozicijos, kad turėtume vykdyti Europos Sąjungos direktyvą ir įtraukti fondą į įstatymą. (...) Įstatymas įsigaliotų liepos 1 dieną, bet manau, kad verslui reikėtų duoti pereinamąjį laikotarpį, tai galėtume kalbėti apie kitų metų sausio 1 dieną“, – kalbėjo ūkio ministras. Trečiadienį Vyriausybės pasitarime svarstytame Ūkio ministerijos parengtame nutarimo projekte buvo siūloma atidėti šio fondo steigimo klausimą ir prireikus jį atnaujinti 2019 metais, kai Europos Komisija pateiks ataskaitą dėl direktyvos nuostatų taikymo. Vyriausybė pernai rugsėjo pabaigoje nutarė suformuoti fondą, kuris būtų naudojamas, jei nepakaktų kelionių organizatorių turimų draudimo sutarčių, tačiau Seimas nepritarė tokiam pasiūlymui ir spalio pradžioje įstatymų projektų paketą grąžino Ūkio ministerijai tobulinti. Ūkio ministras tikino, kad šįkart parlamente šis klausimas bus svarstomas. „Aš manau, kad šioje vietoje ūkio ministras turės pasirūpinti, kad šitas klausimas bent jau pateikimą praeitų ir būtų diskutuotinas Seime“, – žurnalistams trečiadienį sakė V. Sinkevičius, iki pernai gruodžio buvęs Seimo nariu. Siūloma, kad kelionių organizatoriai į fondą turėtų sumokėti iki 1 proc. vienos kelionės kainos, fondas būtų renkamas iki 4 mln. eurų, o sukaupus šią sumą organizatoriai įmokų mokėti nebeturėtų. Didieji šalies kelionių organizatoriai pernai rugsėjį teigė nepritariantys idėjai jų įmokomis sukaupti specialų fondą galimiems turistų nuostoliams dengti. Šiuo metu, kelionių organizatoriui tapus nemokiu, turistų patirti nuostoliai dengiami iš valstybės biudžeto. Sukurti specialų kelionių draudimo fondą pradėta svarstyti prieš kelerius metus, bankrutavus kelioms kelionių organizatorėms. Po bendrovių „Fresh Travel“, „Go Planet Travel“ ir „Voyage-Voyage“ turistų patirtiems nuostoliams kompensuoti iš valstybės biudžeto buvo skirta keli šimtai tūkstančių eurų.