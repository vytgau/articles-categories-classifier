Lapkričio 30-ąją paskelbta imigracijos statistika, kuri tiksliai apibūdina žmonių judėjimą į ir iš JK per pilnus metus nuo referendumo. Nacionalinio statistikos biuro (Office for National Statistics, ONS) duomenys atskleidžia, kad per 12 mėnesių nuo 2016 metų birželio pabaigos į JK atvyko 572 tūkst., išvyko – 324 tūkst. žmonių. Išskirtas ES piliečių judėjimas – paaiškėjo, jog į JK gyventi atvykstančių bendrijos piliečių sumažėjo ketvirtadaliu: per metus atvyko 80 tūkst., išvyko – 123 tūkst. „Anksti sakyti, kad šis nuosmukis yra ilgalaikė tendencija“, – skaičius komentavo ONS imigracijos statistikos kontrolierė Nicola White. Per tą patį laikotarpį sumažėjo ir iš kitų šalių į JK atvykstančių žmonių. Ir nors dėl to jau ėmė skųstis JK verslas, imigracijos ministras Brandon’as Lewis’as po naujausios statistikos paskelbimo pareiškė, jog Jungtinė Karalystė išlieka šalimi, patraukli „šviesiausiems ir geriausiems“. Ir nors grynoji imigracija per metus sumažėjo 230 tūkst. žmonių, šie skaičiai vis dar netenkina valdančiųjų konservatorių siekiamo tikslo – jie skelbė, kad po „Brexit“ grynoji imigracija turėtų sumažėti iki dešimčių tūkstančių. Šiam tikslui pasiekti britai žada susigrąžinti pasienio kontrolę ir nesilaikyti vieno iš pagrindinių ES principo, reikalaujančio užtikrinti laisvą žmonių judėjimą. Valdantieji savo tikslo rengiasi neatsisakyti net ir tuo atveju, jeigu ES nutrauks britams prieigą prie vieningos rinkos ir nesudarys naujos prekybos sutarties. Suskaičiuota, kiek praranda Anglijoje gyvenanti šeima DELFI skelbė, kad britų šeimos vidutiniškai praranda po 404 svarus sterlingų (455 eurus) per metus po pernai birželį vykusio referendumo dėl šalies pasitraukimo iš Europos Sąjungos, rodo paskelbtas Londono ekonomikos mokyklos Ekonominių rodiklių centro atliktas tyrimas. „Remiantis pirmąja išsamia statistine analize, referendumo rezultatai neigiamai paveikė infliaciją, realų darbo atlyginimą ir gyvenimo lygį Jungtinėje Karalystėje. „Brexit“ namų ūkiui vidutiniškai kainuoja 7,74 svaro per savaitę dėl padidėjusių kainų, arba 404 svarus sterlingų per metus“, - pažymima ataskaitoje. Centro specialistų paskaičiavimu, dėl išaugusių kainų vidutinis darbuotojas per metus praranda sumą, prilygstančią savaitiniam darbo apmokėjimui. Daugiausia pabrango duona ir kruopos, pieno produktai, kava, arbata, kakava, vynas, alus, baldai, juvelyriniai dirbiniai ir laikrodžiai. Dėl išaugusio infliacijos lygio labiausiai nukentėjo Škotija, Velsas ir Šiaurės Airija, mažiausiai kainų augimą pajuto Londonas. Daugiau naujienų saviems Jungtinėje Karalystėje - tiesa.com.