Dujų perdavimo bendrovės „Amber Grid“ duomenimis, į Lietuvą per Klaipėdos suskystintų gamtinių dujų (SGD) terminalą ir vamzdžiu iš Rusijos per Baltarusiją per metus importuota 52,43 teravatvalandės (TWh) dujų. Tačiau 25,66 TWh per Lietuvą tranzitu iškeliavo į Karaliaučiaus sritį, dar 2,54 TWh – į Latviją (į Inčukalnio saugyklą ir kitiems pirkėjams). Taigi, faktinis Lietuvoje suvartotų dujų kiekis 2017 metais buvo 24,44 TWh, arba 2,3 proc. daugiau nei 2016 metais (23,88 TWh). Be tranzito į Karaliaučių, „Gazprom“ pernai Lietuvai patiekė 14,41 TWh dujų, arba beveik 59 proc. viso suvartoto kiekio. Likusi dalis – 12,36 TWh – įvežta per SGD terminalą – per jį Norvegijos „Statoil“ ir kitų tiekėjų dujas atsigabeno dujų prekybos įmonės „Litgas“ ir „Lietuvos dujų tiekimas“ (LDT) bei didžiausia dujų vartotoja šalyje – Jonavos trąšų gamintoja „Achema“. 2016 metais „Gazprom“ dalis Lietuvoje sudarė 38,5 proc. viso suvartoto kiekio (9,16 TWh), per SGD terminalą importuotų SGD dalis – 61,3 proc. (14,64 TWh). 2017 metais pastaroji siekė apie 40 proc. SGD terminalas Klaipėdoje pradėjo veikti 2015 metų pabaigoje, tuomet norvegiškos „Statoil“ dujos sudarė 16,5 proc. rinkos, o „Gazprom“ dalis – beveik 84 procentus.