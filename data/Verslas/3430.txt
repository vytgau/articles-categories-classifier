Šiemet buvo pakeista tyrimo metodika, todėl dauguma duomenų nėra lyginami su ankstesniais laikotarpiais, pranešė Statistikos departamentas. Trečiąjį ketvirtį šalies nefinansinių įmonių pajamos už parduotas prekes ir suteiktas paslaugas siekė 20,4 mlrd. eurų (3,8 proc. daugiau nei antrąjį ketvirtį), jų ikimokestinis pelnas buvo 1,4 mlrd. eurų – beveik 30 proc. (585 mln. eurų) mažiau nei balandžio-birželio mėnesiais. Anto statistikų, įmonių pelno smukimui įtakos turėjo sumažėjęs iš finansinės ir investicinės veiklos gautas pelnas: trečiąjį ketvirtį jis sudarė 75 mln. eurų (5,3 proc. viso ikimokestinio pelno), antrąjį ketvirtį – 778 mln. eurų (beveik 40 proc.) Neįskaitant šio pelno, nefinansinių įmonių ūkinės veiklos pelnas per ketvirtį padidėjo 9,6 procento. Daugiausia pajamų trečiąjį ketvirtį – 5,1 mlrd. eurų – gavo didmeninės prekybos įmonės. Mažmeninės prekybos bei sausumos transporto įmonių pajamos buvo atitinkamai 2,6 mlrd. ir 1,3 mlrd. eurų. Trečiąjį ketvirtį daugiausia ikimokestinio pelno uždirbo didmeninės prekybos įmonės – 281,8 mln. eurų. Mažmeninės prekybos įmonių pelnas buvo 152,8 mln. eurų, nekilnojamojo turto operacijų įmonių – 79,4 mln. eurų. Maisto pramonės įmonės uždirbo 50,8 mln. eurų, chemikalų ir chemijos produktų gamybos įmonės – beveik 32 mln. eurų pelno. Daugiausia nuostolių patyrė teisinės ir apskaitos veiklos įmonės – 4,7 mln. eurų. Trečiąjį ketvirtį 61,1 proc. įmonių dirbo pelningai. Vidutinis įmonių pelningumas (ikimokestinio pelno (nuostolio) ir pajamų, gautų pardavus prekes ir paslaugas, santykis) sudarė 6,9 procento. Vienos iš pelningiausių buvo pagrindinių vaistų pramonės gaminių ir farmacinių preparatų gamybos (29,3 proc.), kelionių agentūrų, ekskursijų organizatorių ir išankstinio užsakymo paslaugų (25,7 proc.) bei nekilnojamojo turto operacijų veiklos įmonės (24 proc.).