Per 9 šių metų mėnesius Lietuvos metrologijos inspekcija (LMI) Klaipėdos apskrityje nustatė apie 20 proc. teisinės metrologijos reikalavimų pažeidimų, nors beveik visi patikrinimai buvo atlikti iš anksto pranešus. Nuokrypis viršijo normas „Ne visi supranta, kad mūsų kasdienio gyvenimo kokybė priklauso nuo patikimų matavimų, kurie atliekami tiksliomis matavimo priemonėmis. Gerai, kad įmonės, gavusios pranešimą, pasiruošia numatomam patikrinimui ir jis vyksta sklandžiai, operatyviai. Iš kitos pusės, atsiranda piktnaudžiavimas – ilgą laiką naudojamos nepatikrintos matavimo priemonės“, – sakė LMI Klaipėdos skyriaus viršininkė Liudmila Vaitkuvienė. Jos teigimu, vienoje naftos produktų degalinėje išduodamų degalų kiekio santykinis nuokrypis viršijo leistiną 0,5 proc. tūrio normą ir buvo iki 0,81 proc. Dar ne visose degalinėse laiku atliekama naftos produktų talpyklų metrologinė patikra (jų patikros periodiškumas – kas penkeri metai). „Patikrinę didmeninės prekybos nefasuotais naftos produktais ir suskystintomis dujomis įmonėse naudojamas matavimo priemones nustatėme, kad 36 proc. patikrintų įmonių pažeidžia reikalavimus – naudojamos neapsaugotos naftos produktų kiekio matavimo sistemos“, – pridėjo LMI atstovė. Suskystintų dujų degalinėse įrenginiai – potencialiai sprogioje aplinkoje. Atkreipiamas dėmesys, kad slėgis suskystintų dujų kolonėlėse ir vamzdynuose turi būti matuojamas sąlygas atitinkančiais manometrais – parenkamas toks, kad darbinis slėgis būtų rodomas manometro skalės antrame trečdalyje. Nepakankamas prekių kiekis Inspekcijos duomenimis, pažeidimų užfiksuota patikrintų maisto ir ne maisto produktų parduotuvėse (10 proc.), viešojo maitinimo įmonėse (13 proc.) ir maitinimo paslaugas teikiančių įmonių vaikų globos namuose, darželiuose bei švietimo įstaigose (18 proc.). Tarp pagrindinių pažeidimų įvardytos naudojamos matavimo priemonės, kurios yra be galiojančių patikros žymenų ar patvirtinančių dokumentų. Temperatūrai kontroliuoti šaldytuvuose, šaldymo vitrinose naudojami netinkami termometrai. Taip pat naudojamos netinkamos svarstyklės gaminiams sverti. „Pasitaiko atvejų, kai pardavėjai ilgiui matuoti padaro žymų ant stalviršio paviršiaus ir naudoja aptarnaudami pirkėjus, o tai neteisėta. Tam skirtos matavimo liniuotės ir ruletės. Ne visose parduotuvėse yra metalo gaminiams sverti skirtų svarstyklių“, – teigė L. Vaitkuvienė. Ūkio subjektuose, patikrinus fasuotų miltų, saldainių ir šokolado, druskos, sėklų, kieto kuro fasuotes ir buitinių dujų balionus, nustatyta 38 proc. prekių kiekio pažeidimų. Buvo patikrinta 5 241 gaminio fasuotė, iš jų 306 (5,8 proc.) fasuotės neatitiko kiekio reikalavimų. „Tikrinta ne tik Lietuvos gamintojų produkcija, bet ir importuoti produktai – taip pat nustatyta kiekio trūkumų. Visoms prekybos įmonėms, kuriose nustatyta pažeidimų, duoti nurodymai išimti iš prekybos kiekio reikalavimų neatitinkančias fasuotes“, – sakė L. Vaitkuvienė.