„Daugelis įstatymų turi labai bendras nuostatas dėl vienokio ar kitokio politinio principo ir vėliau seka poįstatyminiai aktai – tai yra Vyriausybės nutarimas, ministerijų lygmens dokumentai ir toliau išaiškinimai, kuriuos turi atlikti vykdančiosios organizacijos, tai yra grynai vykdomosios valdžios – Vyriausybės ir jai pavaldžių institucijų priežiūros mechanizmai“, – žurnalistams Šiauliuose sakė šalies vadovė. Anot D. Grybauskaitės, nors alkoholio reklamos ribojimus sugriežtinęs įstatymas priimtas prieš pusmetį, tačiau per tą laiką nepriimta reikiamų išaiškinančių dokumentų dėl jo įgyvendinimo priemonių. „(...) Pusę metų nebuvo pasiruošta įstatymui įgyvendinti, ir todėl Vyriausybė turėjo imtis skubių priemonių, kad tos tabako, alkoholio kontrolės įstaigos, kad būtų reikiami išaiškinimai laiku pateikti, ir jie turėjo būti pateikti. Ir jei manoma, kad kažko trūksta ir poįstatyminiai aktai ne viską gali išaiškinti, tuomet reikia detaliau papildyti patį įstatymą“, – sakė prezidentė. Praėjusią savaitę ji gėdingu pavadino faktą, kad įsigaliojus visiškam alkoholio reklamos draudimui užsienietiškų leidinių platintojai yra priversti iš jų plėšti lapus su tokia reklama ar kitaip ją slėpti. Tuo metu Narkotikų, tabako ir alkoholio kontrolės departamentas po susitikimo su daugelį užsienietiškų žurnalų Lietuvoje platinančios įmonės „Press Express“ atstovais praėjusį penktadienį sutarė, kad kol ieškoma sprendimų, platintojai nebus baudžiami. O žurnalai vartotojus pasieks kol kas neribojant juose alkoholio reklamos. „Departamento pozicija, kad baudimai ir ekonominių sankcijų taikymas šioje situacijoje problemos neišspręstų, todėl negali būti diskutuojama dėl ekonominių sankcijų taikymo sąžiningų ūkio subjektų atžvilgiu. Departamentas įsipareigoja įvertinti gautą informaciją ir pateikti konkrečius siūlymus, užtikrinančius užsienio leidinių rinkos funkcionavimą. Kol ieškoma sprendimų, departamento ir „Press Express“ atstovai susitarė, kad užsienio leidiniai pasieks vartotojus tokie, kokie buvo iki Naujųjų metų“, – teigiama Narkotikų, tabako ir alkoholio kontrolės departamento pranešime. Šiemet įsigaliojusias Seimo priimtas Alkoholio kontrolės įstatymo pataisas prezidentė pasirašė pernai birželį. Dešimt konservatorių parlamentarų registravo Alkoholio kontrolės įstatymo pakeitimo projektą, kuriame siūlo numatyti reklamos draudimo išimtį importuotiems leidiniams užsienio kalba, leidžiamiems užsienyje registruoto juridinio asmens. Dėl šios pataisos žadama balsuoti per Seimo pavasario sesiją. Alkoholio reklama uždrausta patvirtinus ir kitokias priemones, kuriomis siekama sumažinti jo vartojimą Lietuvoje, pavyzdžiui, pardavimo amžiaus cenzo padidintas iki 20 metų, sutrumpintas alkoholio pardavimo laikas. Rinkos prievaizdai, prekybininkai ir gamintojai prognozuoja, kad dėl naujų ribojimų ir padidinto akcizo alkoholio rinka šiemet gali smukti maždaug dešimtadaliu.