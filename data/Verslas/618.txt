Elektros perdavimo bendrovė „Litgrid“ su „Kauno tiltais“ bei Suomijos ir Estijos ABB antradienį pasirašė beveik 29 mln. eurų vertės Ignalinos atominės elektrinės (AE) rekonstrukcijos sutartį, kuri svarbi Baltijos šalių sinchronizacijos projektui. Rekonstrukcijos metu bus atjungta viena iš elektros linijų su Baltarusija. Anot „Litgrid“ vadovo Daivio Virbicko, rekonstravus pastotę, bus pasiruošta atjungti ir likusias jungtis su Baltarusija. „Mes norime išpainioti elektrinės schemą, kad galėtume pasiruošti sinchronizacijai ir atjungti ir kitas tris linijas, kurios po sinchronizacijos taps nebereikalingos“, - žurnalistams antradienį sakė D. Virbickas. Anot jo, perkėlus dalį įrangos iš Ignalinos į Uteną, padidės elektros perdavimo patikimumas, be to, tikimasi, kad taip bus taupomi pastotės priežiūros kaštai. „Rekonstruosime Ignalinos AE pastotę, kuri yra viena didžiausių Lietuvoje ir istoriškai buvo skirta atominės elektrinės pagamintai elektrai perduoti, tai dabar ji sumažės ir taupysime eksploatacijos kaštus labai stipriai, tada išmontuosime vieną ultraaukštos įtampos liniją su Baltarusija. Čia žingsnis sinchronizacijos link - ši linija yra perteklinė“, - po pasirašymo žurnalistams sakė D. Virbickas. Projektas įgyvendinamas, siekiant sustiprinti Lietuvos elektros perdavimo sistemą, kad ši būtų pasirengusi atsijungti nuo rusiškojo elektros žiedo BRELL ir sinchronizuota su Vakarais per Lenkiją. 28,943 mln. eurų (su PVM) sutarčiai „Litgrid“ akcininkai pritarė dar kovo pradžioje. Tai yra vienas didžiausių pastarųjų metų elektros tinklų projektų. Rangovai turės pertvarkyti Ignalinos atominės elektrinės pastotę. Dalį jos įrenginių ketinama išgabenti į Utenos pastotę. Be to, planuojama išardyti vieną elektros liniją į Baltarusiją. Darbus konsorciumas turės įgyvendinti per trejus metus. Anot D. Virbicko, tai yra pakankamas laikotarpis, siekiant rekonstruoti Ignalinos AE ir Utenos pastotes. Anot energetikos viceministro Egidijaus Purlio, svarbu, kad šis projektas būtų įgyvendintas laiku. „Nuo jo priklauso kiti projektai, tęstiniai darbai, ruošiantis 2025 metų sinchronizacijai su žemyninės Europos tinklais“, - žurnalistams antradienį sakė E. Purlys. Vien su sinchronizacija susijusiems projektams „Litgrid“ ketina skirti 325,6 mln. eurų. Anot D. Virbicko, kiti sinchronizacijai svarbūs projektai, kurie bus įgyvendinami šiomis lėšomis, yra elektros linijos tarp Lietuvos elektrinės ir Vilniaus stiprinimas, birželį baigiama Kruonio-Alytaus elektros linija, Pagėgių-Bitėnų linijos statyba. Baltijos šalys yra apsisprendusios iki 2025 metų sinchronizuoti elektros tinklus su Vakarų Europa ir atsijungti nuo rusiškojo tinklo. Birželį tikimasi, kad jos bei Lenkija ir Europos Komisija pasirašys politinį susitarimą, leisiantį pradėti darbus ir sinchronizuoti tinklus per Lenkiją.