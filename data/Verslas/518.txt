Tai jau ne pirma bauda, kurią už Lietuvoje nustatytus pažeidimus įmonei skyrė Civilinės aviacijos administracija (CAA). Tiesa, kaip DELFI informavo CAA direktorius Joris Gintilas, už Administracinių nusižengimų kodekso (ANK) pažeidimus, bendrovei atstovaujantis vadovas tokią baudą teismui skundžia pirmą kartą. „Michaelui O'Leary, „Ryanair“ vadovui, bauda skirta kaip atstovaujančiam būtent aviakompanijai, kuri skraido į Lietuvos oro uostus. Ji skirta už kompensavimo ir pagalbos keleiviams taisyklių pažeidimus, kai buvo atsisakyta juos vežti, kai skrydžiai buvo atšaukti arba jie atidėti ilgesniam laikui. Jam buvo skirta 550 Eur dydžio bauda pagal ANK 388 str. 1 d. Kiek pamenu, tai jau trečia tokia bauda bendrovei, tačiau pirmą kartą toks sprendimas dėl baudos yra skundžiamas“, – paaiškino J. Gintilas. Iš Vilniaus, Kauno ir Palangos keleivius skraidinančios bendrovės „Ryanair“ atstovai kol kas nekomentavo baudos paskyrimo ir kodėl nusprendė ją skųsti. Vėliau e. paštu informavo, kad neišspręstų bylų nekomentuoja. Bylą nagrinėjantis teisėjas Mindaugas Ražanskas pranešė, kad jos nagrinėjime padaryta 3 savaičių pertrauka.