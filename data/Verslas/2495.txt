„Šiemet mes bandysime užtikrinti tvarų finansavimą šiam globaliam projektui. Pradėsime įgyvendinti verslo planą ir užtikrinti ilgalaikį „RB Rail“ finansavimo modelį“, – spaudos konferencijoje trečiadienį Vilniuje kalbėjo „RB Rail“ valdybos pirmininkė Baiba Rubesa. Anot jos, šiemet taip pat daug dėmesio bus skiriama įvairių „Rail Baltica“ etapų projektavimui – Lietuvoje, Latvijoje ir Estijoje turėtų būti baigti visų techninių projektų rengėjų konkursai. B. Rubesa pridūrė, kad visi projektavimo darbai turėtų būti baigti 2020 metais. „RB Rail“ jau paskelbė pirmuosius techninių projektų rengimo konkursus visose Baltijos šalyse. Ilgalaikį verslo planą už 360 tūkst. eurų (be PVM) kuria Vokietijos geležinkelių grupės „Deutsche Bahn“ valdoma inžinerijos ir konsultavimo bendrovė „DB Engineering & Consulting“. Įgyvendinant maždaug 5 mlrd. eurų vertės „Rail Baltica“ projektą, bus nutiesta tiesioginė geležinkelio jungtis tarp Baltijos šalių ir Europos geležinkelio tinklo. Keleiviniai traukiniai linija galės važiuoti iki 240 kilometrų per valandą greičiu, o krovininiai – iki 120 km. Projektą numatoma pabaigti iki 2026 metų.