Gyvybės draudimo įmonių pelnas šiemet padidėjo 22,2 proc. iki 17,03 mln. eurų, ne gyvybės draudimo bendrovės uždirbo 5,43 mln. eurų pelno, tuo metu per devynis 2016-ųjų mėnesius jos buvo patyrusios 7,9 mln. eurų nuostolių, teigiama Lietuvos banko apžvalgoje. Per devynis šių metų pelningai dirbo visos penkios Lietuvoje registruotos gyvybės draudimo ir dvi ne gyvybės draudimo įmonės, dar dvi ne gyvybės draudimo įmonės patyrė nuostolių. Didžiąją dalį pelno draudimo bendrovės uždirbo iš investicijų. Gyvybės draudimo įmonių investicinės veiklos pelnas šiemet siekė 14,01 mln. eurų (11,9 proc. mažiau nei pernai sausį-rugsėjį), ne gyvybės draudimo įmonių - 3,76 mln. eurų (20,5 proc. daugiau). Draudimo įmonių valdomas turtas per devynis mėnesius padidėjo 2,8 proc. ir rugsėjo pabaigoje siekė 1,438 mlrd. eurų. Gyvybės draudimo įmonėms teko 873,18 mln. eurų, ne gyvybės draudimo įmonės – 564,72 mln. eurų turto. Didžioji dalis gyvybės draudimo turto teko gyvybės draudimo, kai investavimo rizika tenka draudėjui, investicijoms - 477,97 mln. eurų. Gyvybės draudimo įmonių nuosavos investicijos rugsėjo pabaigoje siekė 336,73 mln. eurų, iš jų 287,36 mln. eurų investuota į skolos vertybinius popierius. Ne gyvybės draudimo įmonių nuosavos investicijos rugsėjo pabaigoje buvo 333,1 mln. eurų, iš kurių 261 mln. eurų teko skolos vertybiniams popieriams. Rugsėjo pabaigoje visos draudimo įmonės vykdė mokumo atsargos reikalavimus. Gyvybės draudimo įmonių mokumo rodiklis buvo 2,51, ne gyvybės draudimo įmonių – 1,48 (minimali riba – 1).