Kadaise liūdnai pagarsėjusiame Kinijos atliekų perdirbimo centre Guju, kur keliaudavo milijonai tonų net ir pavojingiausių šiukšlių, gyvenantys kinai pagaliau gali lengviau atsikvėpti – sėkmingai baigta netrumpai trukusi valdžios inicijuota valymo kampanija. Guju, esantis Guangdongo provincijos Šantou miesto pakraštyje, maždaug už 280 kilometrų nuo Honkongo, kadaise buvo atliekų perdirbimo pramonės lyderis. Dabar tokia jo reputacija po truputį grimzta užmarštin. Kinijos valdžios sprendimas uždrausti net 24 skirtingų rūšių atliekas iš užsienio oficialiai įsigaliojo 2018 metų sausio 1-ąją. Tą pačią akimirką nemažai valstybių, turinčių atliekų problemą ir nedaug alternatyvų, kur jas išgabenti, susiėmė už galvos: kur dabar reikės dėti senus mobiliuosius telefonus, popierių, tekstilės gaminius ir plastiką? Dabar šimtai nedidelių atliekų perdirbimo verslų jungiami į didesnius arba paprasčiausiai uždaromi Be to, vietos valdžia deda dideles pastangas, kad pagaliau būtų užkirstas kelias atliekų kontrabandai. Nors atliekos vis dar išlieka pagrindiniu miesto ekonomikos varikliu, pagaliau imtasi įgyvendinti pokyčius, padėsiančius standartizuoti, modernizuoti, automatizuoti ir kontroliuoti sektorių. Prieš penkerius metus, remiantis statistika, Guju mieste daugiau nei 5 tūkst. smulkių verslų buvo susiję būtent su atliekų perdirbimu. Darbininkai rankomis ardė įvairius elektronikos produktus, žiebtuvėliais lydė laidų plastmasinius apvalkalus, atskyrimo procesams naudojo sveikatai itin pavojingas rūgštis. Pagrindinė jų užduotis buvo rinkti supirkėjus dominančius metalus. Dabar, kai valdžia uždraudė smulkiems verslininkams dirbti su elektronikos atliekomis, sunkvežimiai nebetinkamų kompiuterių ir išlūžusių klaviatūrų keliauja tiesiai į sparčiai besikuriantį miesto pakraštyje veikiantį pramoninį parką, kur ekspertai akylai stebi perdirbimo procesą ir pasirūpina, kad jis atitiktų aukščiausius aplinkos apsaugos, sveikatos ir saugos reikalavimus. Valdžios atstovai tvirtina, kad didėjančios atliekų tvarkymo problemos sprendimas – vienas iš svarbiausių jų prioritetų. „Pagrindinė šio draudimo priežastis yra noras išspręsti taršos problemą. Be to, siekiame skatinti atliekų perdirbėjus koncentruotis į šalies viduje gaunamas šiukšles, o ne griebtis importuojamų“, – sako Šanchajaus pramonės universiteto, kuris atsakingas už vieną eksperimentinę perdirbimo gamyklą ir patarinėja valdžiai atliekų perdirbimo klausimais, profesorius Wang Jingwei. Kinijos valdžios atstovai viliasi, kad šalies gamintojai ir jų demonstruojama paklausa žaliavoms padės vietos atliekų perdirbėjams persiorientuoti pagal užsakovų poreikius ir visą dėmesį skirti vietos rinkai.