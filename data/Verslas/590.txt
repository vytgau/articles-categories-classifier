„Šie tiltai bendrajame plane nupiešti labai seniai. Tai mes tiesiog ir planuojame juos įgyvendinti vieną po kito ten, kur vystomos teritorijos. Kadangi sala vystosi, Aleksotas planuoja vystytis, tikslas yra ten turėti pėsčiųjų tiltą“, – BNS antradienį sakė Kauno savivaldybės administracijos direktorius Gintaras Petrauskas. Aleksoto pusėje tiltas H. ir O. Minkovskių gatvę su Nemuno sala jungtų vakarinėje pusėje – kitapus nei „Žalgirio“ arena, ties įlanka. Su Karaliaus Mindaugo prospektu tiltas salą sujungtų ties gaisrinės pastatu ir Nemuno gatve. Penktadienį Kauno architektūros ir urbanistikos ekspertų taryba svarstys architektūrinio šių tiltų konkurso sąlygas. Konkursą planuojama skelbti abiems tiltams, nes, pasak Kauno savivaldybės administracijos direktoriaus, norima, jog jie sudarytų vieningą architektūrinį vaizdą. Tiltus statybą Kaunas planuoja finansuoti savo pinigais. Tiksli kaina paaiškės sulaukus architektūrinių pasiūlymų, tačiau savivaldybė norėtų trumpesnįjį tiltą iki Karaliaus Mindaugo prospekto pastatyti už maždaug milijoną eurų, o ilgesnįjį – maždaug už 3,5 mln. eurų. Sprendimas tiesti šiuos tiltus susijęs su Nemuno saloje planuojamu mokslo populiarinimo centru „Mokslo sala“. Šiuo metu rengiamas techninis būsimojo centro projektas, jį tarptautinį konkursą laimėjusi studija parengs vėliausiai iki kitų metų vasario, bet, pasak G. Petrausko, tikimasi projektą turėti dar šių metų pabaigoje. „Tikslas – viską padaryti vienu metu, bet ar tai pasiseks, klausimas. „Mokslo sala“, greičiausiai, bus įgyvendinta greičiau“, – sakė savivaldybės administracijos vadovas. Kauno savivaldybės planuose yra dar vienas pėsčiųjų tiltas pėstiesiems ir dviratininkams, jis turėtų sujungti senamiestį ir Vilijampolės mikrorajoną. Šis tiltas planuojamas šalia Petro Vileišio tilto. Dar vieną tiltą Kaune ketinama tiesti ties Nemuno ir Neries upių santaka. Šis tiltas, nuo gatvės Vilijampolėje gavęs Kėdainių tilto pavadinimą, turėtų padėti sumažinti transporto srautus per miesto centrą ir palengvinti susisiekimą tarp dviejų Nemuno krantų ties Marvele ir Vilijampolės, Šilainių mikrorajonais. Jo statybas tikimasi pradėti įpusėjus 2019-iesiems.