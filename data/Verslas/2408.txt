Portalas 15min.lt skelbia, kad Lietuvoje, Latvijoje ir Estijos esantys Europos vartotojų centrai ragina nesinaudoti sistema 24fly.com, kuri susiduria su finansinėmis problemomis. 24fly.com interneto svetainės veikla nėra sutrikusi, joje toliau siūloma rezervuoti skrydžius. E. Lenkovičienė yra vienintelė Registrų centre sausio 24 dieną įregistruotos bendrovės „Du keturi“ akcininkė. Įmonė, kurios įstatinis kapitalas yra 20 tūkst. eurų, įsteigta ją atskyrus nuo „Skrydžių LT“. Su E. Lenkovičiene ir „Aviahero“ vieninteliu akcininku Pauliumi Jasaičiu BNS penktadienį susisiekti nepavyko. „Skrydžių LT“ akcininkai inicijuoti dalies veiklos atskyrimą nusprendė 2017 metų lapkritį. Tuomet 80 proc. bendrovės akcijų valdė „Aviahero“, o 20 proc.– E. Lenkovičienė, įmonės akcininke tapusi pernai rudenį, išpirkusi naują akcijų emisiją. Atskyrimo sąlygose nurodoma, kad nuo „Skrydžių LT“ bus atskirtas su nekilnojamuoju turtu ir jo valdymu susijęs bendrovės turtas – Neringoje esančios poilsio patalpos ir dalis inžinerinių tinklų. Nepaisant to, bendrovei „Du keturi“ pagal atskyrimo sąlygas taip pat turi būti perleisti interneto portalai 24fly.com ir 24fly.lt bei tokie pat prekės ženklai. Užbaigus atskyrimą, vienintele „Skrydžių LT“ akcininke tapo „Aviahero“, o E. Lenkovičienė toliau dirba „Skrydžių LT“ direktore. „Aviahero“ yra vienintelė „Travelonline Baltics“ akcininkė, kuriai nuo 2017-ųjų gruodžio vidurio taip pat vadovauja E. Lenkovičienė. Turizmo departamentas sausio 23 dieną dėl galimo piktnaudžiavimo ir galbūt tyčinio „Travelonline Baltics“ bankroto kreipėsi į teisėsaugą, nes teigė negaunantis oficialių duomenų, reikalingų patikrinti įmonės draudimo sumą, jam nepavyksta susisiekti su E. Lenkovičiene ir P. Jasaičiu. Generalinės prokuratūros atstovė Gintarė Vitkauskaitė-Šatkauskienė BNS patvirtino, kad yra pradėtas ikiteisminis tyrimas. Turizmo departamentas iki sausio 29 dienos laukia „Travelonline Baltics“ informacijos apie įmonės finansinę būklę, jos negavus bus naikinama bendrovės veiklos licencija, jos vadovai ir akcininkai penkerius metus negalės užsiimti kelionių organizavimo veikla. Anksčiau skelbta, kad 2016 metais įsteigta „Skrydžių LT“ veikia devyniose rinkose – Lietuvoje, Latvijoje, Estijoje, Danijoje, Suomijoje, Švedijoje, Norvegijoje, Bulgarijoje ir Lenkijoje. Bendrovė skirtingose šalyse valdė prekės ženklus „24fly“, „2fly“ ir „Easyfly“. „Skrydžiai LT“ 2016 metais gavo 11,453 mln. eurų pajamų ir uždirbo 496,8 tūkst. eurų grynojo pelno.