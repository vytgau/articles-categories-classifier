Praėjusią savaitę Vakarų Europos dujų biržose balandžio mėnesio gamtinių dujų kainos laikėsi gana aukštame lygyje – 18–19 Eur/MWh. Kaip pažymi V. Ditmonaitė, pernai panašiu metu balandžio mėnesio kainos siekė 15–16 Eur/MWh. „Trumpalaikiai kainų šuoliai paprastai neturi žymesnės įtakos galutinėms kainoms (kuriose dujų kaina yra viena iš dedamųjų greta dujų perdavimo, skirstymo ir kitų infrastruktūrinių dedamųjų), nustatomoms pusmečiui, vertinant gerokai ilgesnio laikotarpio dujų kainas rinkose. Kaip ir minėta, pastarieji žiemos pabaigos ir kovo mėnesio kainų ūgtelėjimai yra sietini su žemesnėmis, nei įprasta, temperatūromis. Kadangi šis faktorius yra laikinas, tai dujų kainos per tam tikrą laiką turėtų grįžti prie įprastinių sezoninių vidurkių“, – aiškina LITGAS analitikė. Pasak pašnekovės, stipresnio kainų mažėjimo Europoje galima tikėtis balandžio viduryje, kai atšils orai ir mažės gamtinių dujų poreikis elektros gamybos bei šildymo sektoriuje. „Taip pat turėtų pradėti augti suskystintų gamtinių dujų (SGD) pasiūla Atlanto vandenyne ir tai mažins kainas. Nuo balandžio mėnesio Azijoje, kuri už dujas paprastai moka brangiau nei Europa, SGD paklausa krenta, todėl daugiau krovinių siūloma Atlanto vandenyne“, – pažymi V. Ditmonaitė. Kaip pastebi pašnekovė, oro temperatūra įtakos dujų kainoms turi ne tik šaltuoju, bet ir šiltuoju laikotarpiu, mat pietinėse šalyse dėl aukštesnių temperatūrų kyla elektros energijos, naudojamos vėsinimui, paklausa. Tuo pačiu auga dujų kainos, ypač SGD, kurios gali būti nesunkiai nukreipiamos ten, kur yra didesnė jų paklausa ir kainos. Augančios naftos kainos veikia ir dujų sektorių Tačiau oro temperatūra toli gražu nėra vienintelis veiksnys, lemiantis dujų kainas. Jas veikia ir naftos kainos, sako V. Ditmonaitė, nes pasaulyje ir Europoje dar yra nemažai sutarčių, kuriose dujų kaina susieta su naftos kainomis. Pastarosios auga jau nuo 2017-ųjų liepos, naftą išgaunančioms šalims (OPEC) susitarus mažinti gavybą. Per metus naftos kaina biržoje paaugo 32,25 proc. „Kainai taip pat įtakos turi dujų pasiūlos (vietinė dujų gavyba, dujotiekiais tiekiamų dujų bei SGD pasiūla) ir paklausos balansas, gamtinių dujų atsargų lygis požeminėse saugyklose, kitų kuro ir energijos rūšių pasiūla bei kainos. Pavyzdžiui, dujų kainos Europoje priklauso ir nuo anglies kainų, nes anglis dar daug kur naudojama elektros energijai gaminti. Todėl kylant anglies kainai, didėja ir dujų kaina. Taip pat, esant ribotiems branduolinės energijos bei hidroenergijos resursams (dėl remontų, esant sausiems orams), didėja dujų paklausa, o įkandin ir jų kainos“, – aiškina pašnekovė.