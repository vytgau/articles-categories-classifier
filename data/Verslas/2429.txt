Lietuvos apeliacinis teismas ketvirtadienį paliko galioti dar praėjusių metų lapkritį paskelbtą Kauno apygardos teismo nutartį, kuria buvo patenkintas bendrovės vadovo Tomo Dudėno pareiškimas dėl restruktūrizavimo bylos iškėlimo. Ta pačia nutartimi buvo atmesti dviejų bendrovių „Best fert“ ir „Dreymoor Fertilizers Overseas PTE LTD“ prašymai trąšų gamybos bendrovei iškelti bankroto bylą. Ketvirtadienį priimta teisėjos Danguolės Martinavičienės nutartis įsiteisėjo nuo pat jos paskelbimo, todėl bendrovės restruktūrizavimo procecas turėtų būti pradėtas nedelsiant. Prašymą „Arvi fertis“ iškelti bankroto bylą pateikusių bendrovių atstovai nurodė, kad vienai jų Marijampolės bendrovė liko skolinga vos daugiau kaip 11 tūkst. Eur, o kitai – daugiau kaip 732 tūkst. Eur. „Arvi fertis“ direktorius T. Dudėnas teismui pripažino, kad dėl situacijos žemės ūkio rinkoje ir pokyčių konkurencinėje aplinkoje bendrovės veikla pradėjo strigti. „Atsiradus didesnei pasiūlai Rusijos ir Baltarusijos gamintojų tiekiamoms pigesnėms trąšoms, kitiems tiekėjams pradėjus taikyti mokėjimo atidėjimus, pradėjo mažėti bendrovės pardavimai“, – direktorius pripažino, kad bendrovė neturi pakankamai lėšų atsiskaityti su visais kreditoriais, tačiau veiklos tendencijos rodo, kad yra realios prielaidos laikiniems finansiniams sunkumams įveikti. Teismas konstatavo, kad „Arvi fertis“ pradelsti įsipareigojimai neviršija pusės į balansą įrašyto turto vertės, todėl bendrovei gali būti iškelta restruktūrizavimo, o ne bankroto byla. Pasak teismo, trąšų gamintoja nėra nutraukusi veiklos, stengiasi ir toliau ją vykdyti – neseniai sudarė 3 sutartis dėl trąšų pardavimo, kurių bendra kaina yra beveik 40 mln. Eur. „Šiuo metu atsakovės įmonėje dirba 75 darbuotojai, byloje nepateikta duomenų, kad darbuotojai prieštarautų restruktūrizavimo bylos iškėlimui“, – pažymėjo teismas. Be to, buvo atsižvelgta ir į tai, kad „Arvi fertis“ neturi skolų Valstybinio socialinio draudimo fondo valdybai ir Valstybinei mokesčių inspekcijai, todėl yra pajėgi vykdyti trumpalaikius (einamuosius) mokėjimus, taip pat yra ėmusis konkrečių priemonių išspręsti bendrovės mokumo problemas (sudarytos pardavimo sutartys), tai sudaro pagrindą daryti prielaidą apie tikėtiną bendrovės veiklos perspektyvumą. „Apeliacinės instancijos teismas pažymi, kad atsakovės pagrindiniai kreditoriai – bendrovės „Arvi ir ko“, „Baltkalis“, taip pat hipotekos kreditorius AB SEB Bankas neprieštaravo tam, kad atsakovei būtų keliama restruktūrizavimo byla, – nurodoma teismo nutartyje. – Pirmosios instancijos teismo nutarties neskundė ir byloje dalyvavę tretieji asmenys. Šios aplinkybės leidžia manyti, kad esant pagrindinių kreditorių pagalbai (skolų nurašymas, mokėjimų atidėjimas / išdėstymas, kt.), atsakovės galėtų sėkmingai įgyvendinti restruktūrizavimo procedūrą. Be to, „Arvi fertis“ iškėlus restruktūrizavimo bylą, galios įstatymo nustatyti terminai restruktūrizavimo planui paruošti, bendrovės veiklą prižiūrės restruktūrizavimo administratorius ir teismas, todėl tai užtikrins visų įmonės kreditorių interesų apsaugą, tuo atveju jeigu restruktūrizavimo procesas būtų nesėkmingas, nėra užkertama ateityje pakartotinai spręsti klausimą dėl „Arvi fertis“ bankroto bylos iškėlimo.“