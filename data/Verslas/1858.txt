„Mūsų įsitikinimu, „Vilniaus energija“ pažeidė įstatymus, nepagrįstai didindama šilumos kainą ir darydama didžiulę žalą sostinės šilumos ūkiui bei jos gyventojams. Tad mūsų pareiga yra apginti sostinės interesus ir teisinėmis priemonėmis atstatyti teisingumą. Ruošdamiesi arbitražo procesui kruopščiai surinkome ir išnagrinėjome faktus bei prieinamą informaciją, atsakingai pasirinkome solidžią tarptautinę patirtį turinčius ekspertus. Esame įsitikinę savo pozicijos tvirtumu šioje byloje“, – pranešime spaudai cituojamas savivaldybės valdomų Vilniaus šilumos tinklų vadovas Mantas Burokas. Baigiantis 15-os metų šilumos ūkio nuomos sutarčiai, „Veolia“ ir „Vilniaus energija“ 2016 metų pabaigoje kreipėsi į Stokholmo arbitražą, prašydama paskirti nepriklausomą šilumos ūkio vertintoją. Vėliau šis ginčas buvo išplėstas dėl investicijų ir abejų šalių patirtos žalos mieste, nes abi ginčo šalys nesutarė dėl perduodamo turto – sostinės šilumos tiekimo sistemos – vertės.