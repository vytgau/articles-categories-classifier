Tai bus trečias prezidentės vizitas forume, kuriame susirenka įtakingiausi pasaulio politikai, verslininkai ir nuomonės formuotojai, pažymi Prezidentūra. Pastarąjį kartą ji į forumą vyko 2016-aisiais. Lietuvos vadovė, trečiadienį susitikusi su K. M. Schwabu, aptarė sritis, į kurias Lietuva turėtų atkreipti didžiausią dėmesį siekdama dar labiau padidinti Lietuvos ekonomikos konkurencingumą pasaulyje – tai švietimo kokybės gerinimas, inovacijų plėtra, aktyvus darbas siekiant išlaikyti ir pritraukti talentus. Susitikime taip pat daug dėmesio skirta kibernetinėms grėsmėms. Pasak pranešimo, K. Schwabas pristatė idėją kitais metais Ženevoje įsteigti kibernetinio saugumo centrą. Prezidentė pažymėjo, kad užtikrindama savo kibernetinį saugumą, Lietuva jau pasiekė konkrečių rezultatų: įsteigė kibernetinio saugumo centrą, patvirtino kibernetinės gynybos planus ir reguliariai vykdo kibernetinio saugumo pratybas, todėl naują globalų kibernetinį saugumo centrą steigiančiam K. Schwabui Lietuvos patirtis yra labai naudinga. Vizito Lietuvoje metu profesorius K. Schwabas sakys kalbą metiniame ekonomikos forume ir pristatys lietuvių kalba išleistą savo knygą „Ketvirtoji pramonės revoliucija“. Prezidentės teigimu, Lietuvai ypač svarbus Pasaulio ekonomikos forumo ir mūsų šalies verslo atstovų bendradarbiavimas.