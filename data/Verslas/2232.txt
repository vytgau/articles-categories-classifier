Didžiosios Britanijos pramonės konfederacijos ir „PricewaterhouseCoopers LLP“ atlikta apklausa, kurios metus per tris mėnesius iki gruodžio buvo gauti atsakymai iš 92 finansines paslaugas teikiančių įmonių, parodė, kad nuotaikos bankuose prastėjo septynis iš aštuonių praėjusių ketvirčių. Beveik trečdalis mano, kad labai tikėtina, jog per ateinančius šešis mėnesius sąlygos finansų rinkoje pablogės. „Optimizmas kai kuriose šio sektoriaus dalyse mažėja jau pastaruosius dvejus metus, ir firmos beveik vieningai reiškia susirūpinimą dėl žalos, kurią daro su „Brexit“ susijęs neapibrėžtumas“, – sakė konfederacijos ekonomistė Rain Newton-Smith. Tačiau visai kitokiu tonu bankų vadovai kalbėjo per pasaulio ekonomikos forumą, kur spinduliavo tikėjimą pasaulio ekonomika, prognozavo verslo sandorių bumą, nes bendrovės naudoja investicijoms „pigius“ pinigus. „Citigroup“ vadovas Michaelas Corbatas sakė esąs pasirengęs naudoti visus įmanomus išteklius ir taip spartinti banko augimą. Tuo tarpu Italijos ministras pirmininkas siuntė signalą, jog Europos Sąjunga pasisako už visoms pusėms palankų „Brexit“ susitarimą, kuris apimtų ir finansinių paslaugų sektorių. Negatyvumas valdo Visgi vaizdas iš Londono paskutinį praėjusių metų ketvirtį gerokai skyrėsi. Tik 13 proc. finansinių firmų, lyginant su ankstesniu ketvirčiu, bendrą verslo situaciją vertimo optimistiškiau. O 35 proc. įmonių optimizmas buvo kiek sumažėjęs. Devynios iš dešimties apklaustų firmų mano, kad „Brexit“ yra didžiausia grėsmė Londono, kaip vieno pasaulinių finansų centrų, dominavimui, parodė apklausa. „Tam, kad pasitikėjimas nors kiek padidėtų, finansinių paslaugų firmoms tiesiog būtinas – be jokių atsikalbinėjimų – didesnis aiškumas dėl to, ko Jungtinė Karalystė nori pasiekti per „Brexit“ derybas“, – pabrėžė R. Newton-Smith. Nors bankai, statybos kooperatinės bendrovės ir draudimo kompanijos niūrai vertina savo verslo perspektyvas, smulkesnieji sektoriai, įskaitant gyvybės draudimo kompanijas, investicijų vadybininkus ir specializuotus bankus, yra nusiteikę optimistiškiau. Perspėjimas dėl nesusitarimo Įtakingas Lordų Rūmų komitetas perspėjo, kad Didžioji Britanija ir Europos Sąjunga, jeigu nepavyks susitarti dėl prieigos prie rinkos britams palikus bendriją, rizikuoja suskaldyti rinką ir sukelti finansinį nestabilumą. Britų parlamentarai mano, kad vyriausybė privalo kuo skubiau paaiškinti, kokio rezultato siekia per ateinančią derybų su ES fazę. Priešingu atveju verslas bus priverstas aktyvuoti brangius ir potencialiai negrįžtamus „nepaprastosios padėties planus“. „Mums reikia kaip galima greičiau pasiekti tarpinį susitarimą. Idealu tai būtų padaryti per šį ketvirtį, – sakė pramonės lobistų grupės „TheCityUK“ vadovas Milesas Celicas. – Kuo greičiau sulauksime aiškumo ir kuo stipresnis kryptingumo jausmas bus, tuo geriau bus vartotojams, klientams, akcininkams ir darbuotojams.“