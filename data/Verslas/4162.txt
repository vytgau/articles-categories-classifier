Apie tai bendrovė informavo savo partneriams išplatintame pranešime. „Skrydžiai jau išimti iš mūsų rezervavimo sistemų. Atsiprašome už nepatogumus ir prašome bilietų jau įsigijusius klientus kreiptis dėl kelionės maršruto pakeitimų“, – rašoma jame. Apie savo ketinimus iki šiol iš Lietuvos neskraidinusios „Aegean Airlines“ pranešė rudens pradžioje. Neilgai trukus apie tokį pat naują maršrutą paskelbė dar dvi oro linijos: „Wizz Air“ ir „Ryanair“. „Wizz Air“ skrydžius planuoja pradėti kovą ir juos vykdys tris kartus per savaitę – antradieniais, ketvirtadieniais ir šeštadieniais. „Ryanair“ naują maršrutą turėtų atidaryti gegužę. Skelbiama, kad orlaiviai iš Vilniaus Atėnų kryptimi kils du kartus per savaitę – ketvirtadieniais ir sekmadieniais. Atėnai – Graikijos sostinė bei didžiausias šios šalies miestas, dar vadinami Vakarų civilizacijos lopšiu ir istorine Europos sostine. Miestas gali pasigirti ne tik turtingu kultūriniu paveldu, bet ir viliojančiomis modernaus pasaulio vertybėmis, kurios lankytojus žavi ištisus metus. Veiklą pradėjusi 1999 metais „Aegean Airlines“ yra didžiausia oro linijų bendrovė Graikijoje. Šiuo metu oro linijų bendrovė skraidina 145 kryptimis, 33 iš jų yra vietinės ir 112 tarptautinių.