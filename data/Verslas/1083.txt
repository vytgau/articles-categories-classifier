Anot Susisiekimo ministerijos, galimą tarnybinį nusižengimą tyrusi komisija pripažino, kad D. Zabulionis šiurkščiai nusižengė valstybės tarnautojo pareigoms ir valstybės tarnautojo etikos principams, diskreditavo valstybės tarnybą, pažeidė Viešųjų ir privačių interesų derinimo valstybinėje tarnyboje įstatymą, todėl negali būti laikomas turinčiu nepriekaištingą reputaciją. Teismo į pareigas grąžinto direktoriaus pavaduotojo veiklą papildomai tyrusi komisija konstatavo, kad D. Zabulionio tyčinės veikos susijusios su svarbiomis biudžetinės įstaigos veiklos sritimis – viešaisiais pirkimais ir racionaliu valstybės lėšų naudojimu. „Korupcijos apraiškos gali turėti įvairių ir dažnai ciniškų formų. Pasitikėjimas valstybe griaunamas tada, kai diskredituojamas pats tarnavimo valstybei principas. Nepriekaištinga reputacija būtina organizacijoje, skirstančioje pusę milijardo eurų“, – sakė susisiekimo ministras Rokas Masiulis. D. Zabulionis pernai kovą atleistas iš LAKD direktoriaus pavaduotojo pareigų dėl neskaidrių ryšių su koncerno „MG Baltic“ ir bendrovės „Kauno tiltai“ vadovais. Į pareigas D. Zabulionis grąžintas šių metų kovo pradžioje Lietuvos vyriausiojo administracinio teismo sprendimu. Po šio teismo sprendimo LAKD buvo pradėtas papildomas tyrimas.