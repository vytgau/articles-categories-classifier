Pateikti praėjusiais metais gautų pajamų deklaracijas ir sumokėti susidariusias mokesčių nepriemokas gyventojai gali iki gegužės 2 dienos. DELFI jau rašė, kad to nepadarius laiku – gali grėsti sankcijos. Valstybinė mokesčių inspekcija (VMI) praneša, kur dažniausia klumpama deklaruojant pajamas. Taigi dažniausiai pasitaikančios klaidos, pildant Gyventojų pajamų mokesčio deklaraciją šiemet yra šios. 1. Tėvai, deklaruodami neteisingai pasiskirsto Metinį papildomą neapmokestinamąjį pajamų dydį (MPNPD) už auginamus vaikus. 2. Pildydami metines pajamų deklaracijas gyventojai deklaruoja ne visas pajamas iš veiklos pagal verslo liudijimą. 3. Gyventojai pamiršta deklaruoti nekilnojamojo turto nuomos pajamas gautas už išnuomotą butą, namą ar žemę. 4. Deklaruoja įmokas už studijas, nors jas jau yra deklaravęs kitas šeimos narys. 5. Gyventojai į deklaraciją neįrašo savo lėšomis sumokėtų Privalomojo sveikatos draudimo (PSD) įmokų arba paties sumokėtą įmoką deklaruoja kaip mokėtą kito asmens. 6. Gyvybės draudimo išmokas deklaruoja prie neapmokestinamųjų pajamų, nors jos dažnais atvejais yra apmokestinamos. 7. Preliminarios deklaracijos L priede gyventojas neteisingai parenka išlaidų rūšies kodus, pvz.studijų įmoka turi būti nurodoma kodu 2, o grąžinta paskola už studijas turi būti deklaruojama kodu 5, tačiau suklystama. 8. Deklaruojama neteisinga turto įsigijimo kaina. Gyventojas šią reikšmę turėtų įrašyti iš turto įsigijimo dokumentų, tačiau ne visuomet juos išsaugo. 9. Pasitaiko, kai neteisingai pasirenkamas individualioje veikloje taikomas apskaitos principas. Jei gyventojas, vykdantis individualią veiklą yra PVM mokėtojas ar yra priskyręs veiklai savo turtą, tuomet jis negali rinktis pajamų pripažinimui pinigų principo. Jis privalo pajamas pripažinti pardavus prekes, produkciją ar suteikus paslaugas, nors apmokėjimas bus po kurio laiko – kaupimo principu. Visi kiti individualioje veikloje pajamas pripažinti gali tuomet, kai gauna apmokėjimą - pinigų principu. 10. Kartais deklaruojamos 2014 m. pajamos 2015–tųjų m. deklaracijoje, nors turėtų būti tikslinama 2014 m. deklaracija.