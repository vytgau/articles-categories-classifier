Finansų maklerio įmonės „RoboMarkets“ analitikų teigimu, praėjusią savaitę iš JAV prezidento Donaldo Trumpo administracijos pasitraukus Nacionalinės ekonomikos tarybos direktoriui Gary'iui Cohnui, kurį pakeitė Larry'is Kudlowas, bei atleidus valstybės sekretorių Rexą Tillersoną, kurį turėtų pakeisti Mike'as Pompeo, gali padidėti protekcionizmo rizika. „Manoma, kad pakitusi JAV prezidento administracija gali padidinti riziką, jog šalis judės labiau link protekcionistinės politikos. Nesibaigiančią personalo kaitą Baltųjų rūmų administracijoje investuotojai vertina kaip padidėjusios politinės rizikos ženklą“, - teigiama savaitinėje „RoboMarkets“ apžvalgoje. Analitikų teigimu, investuotojai dėl griežtesnės muitų politikos gali nusigręžti nuo JAV dolerio ir vietoj jo rinktis Japonijos jeną, Šveicarijos franką arba eurą, o tai tuo pačiu neigiamai paveiktų JAV akcijų rinką. „Šiuo metu atsargiai prognozuojama, kad tikimybė kilti vadinamajam prekybos karui siekia 30 proc.“, - teigia analitikai. Praėjusios savaitės pokyčiai JAV prezidento administracijoje bei netylančios JAV kalbos dėl muitų įvedimo prekybos partneriams neigiamai paveikė pagrindinius JAV akcijų indeksus, bet didesnės sumaišties į Europos rinkas neatnešė. JAV „Dow Jones“ indeksas praėjusią savaitę susilpnėjo 1,54 proc., „S&P 500“ - 1,24 proc., „Nasdaq 100“ - 1,14 proc. Tuo metu „FTSE 100“ (Didžiosios Britanijos) indeksas praėjusią savaitę susilpnėjo 0,84 proc., „DAX“ (Vokietijos) indeksas sustiprėjo 0,35 proc., „CAC 40“ (Prancūzijos) sustiprėjo 0,16 proc., o „OMX Vilnius“ (Lietuvos) indeksas ūgtelėjo 0,24 proc. „NIKKEI 225“ (Japonijos) indeksas praėjusią savaitę susilpnėjo 1,65 proc., „SHANGHAI 50“ (Kinijos) - 1,02 proc. Italijoje vykstant deryboms dėl koalicijos formavimo, investuotojus neramina žinia, kad gali įvykti blogiausias scenarijus - sąjunga tarp populistinių „Penkių žvaigždžių“ ir „Lygos“ partijų. Tai gali neigiamai paveikti eurą dėl populistinių partijų siekio atsisakyti euro ir patiems vykdyti monetarinę politiką, teigia analitikai. Euras dolerio atžvilgiu per savaitę susilpnėjo 0,52 proc., svaras dolerio atžvilgiu sustiprėjo 0,18 proc., doleris Japonijos jenos atžvilgiu susilpnėjo 0,50 proc., doleris Šveicarijos franko atžvilgiu sustiprėjo 0,77 proc., euras Didžiosios Britanijos svaro atžvilgiu susilpnėjo 0,74 proc., o Japonijos jenos atžvilgiu susilpnėjo 1,01 proc. Žaliavų rinkose praėjusią savaitę augusi naftos kaina, anot analitikų, turėtų būti siejama su technine prekyba. „Brent“ nafta per savaitę pabrango 1,55 proc., o naftos kaina JAV pakilo 0,99 proc. Tuo metu auksas per savaitę atpigo 0,81 proc., gamtinės dujos - 3,25 proc., o sidabras - 1,73 proc. Kriptovaliutų rinkose praėjusią savaitę vyko išpardavimas, kurį, manoma, lėmė tai, kad JAV Vidaus pajamų tarnyba paskelbė, jog bet kas, ką mokesčių mokėtojai įsigijo už kriptovaliutas, bus apmokestinama kaip kapitalo prieaugis. Kriptovaliutų rinkose vis dar netrūksta erzelio dėl „Google“ paskelbtos kriptovaliutų ir pirminių kriptovaliutų siūlymų (initial coin offering, ICO) reklamų blokados. Bitkoinas dolerio atžvilgiu per savaitę susilpnėjo 8,65 proc., Eteriumas dolerio atžvilgiu per savaitę susilpnėjo 21,25 proc., o Riplas dolerio atžvilgiu susilpnėjo 15,55 proc. „RoboMarkets“ pateikta informacija nėra patarimas pirkti, parduoti ar kitaip disponuoti finansinėmis priemonėmis ir yra tik informacinio pobūdžio.