„Tikėtina“, kad Ispanija, kurią pernai aplankė 82 mln. žmonių, užims antrąją poziciją reitinge, sakė žurnalistams organizacijos generalinis sekretorius Zurabas Polokašvilis, pridurdamas, kad galutiniai skaičiai bus paskelbti pavasarį. Jis nepateikė informacijos apie Jungtines Valstijas, kaip ir nepaaiškino, kodėl Ispanija užima antrąją vietą, nepaisant rugpjūtį įvykdyto teroro išpuolio ir politinės krizės turistų pamėgtoje Katalonijoje. Jungtinių Tautų agentūros turizmo tendencijų vadovas Johnas Kesteris pridūrė, kad „viskas rodo“, kad Prancūzija išlaikys savo aukščiausią poziciją 2017 metais, kurie turizmo pramonei buvo itin sėkmingi: pasaulyje turistų skaičius išaugo 7 proc., iki 1,32 mlrd., ir tai buvo didžiausias augimas per septynerius metus. Labiausiai lankomas pasaulio regionas ir 2017-aisiais buvo Europa - čia apsilankė 671 mln. turistų, arba 8 proc. daugiau nei 2016 metais. „Matome, kad Europos krypčių paklausa yra labai stipri, taip pat matome, kad sektorius Prancūzijoje atsigauna“, - sakė J. Kesteris, nepateikdamas išsamesnės informacijos apie šalį, kuri, kaip ir Ispanija, smarkiai nukentėjo nuo ekstremistų išpuolių. 2016 metais Ispaniją aplankė 75,3 mln. turistų, kiek mažiau nei Jungtines Valstijas - 75,6 mln. turistų, tuo tarpu Prancūzija tais metais išliko lyderė - 82,6 mln. lankytojų, rodo Pasaulio turizmo organizacijos duomenys.