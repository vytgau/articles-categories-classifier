„Juodojo aukso“ kainos patraukė aukštyn po to, kai JAV trečiadienį paskelbė apie sumažėjusias naftos atsargas. Kovo mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios ūgtelėjo 0,45 JAV dolerio, arba 0,64 proc., iki 70,98 JAV dolerio. Trečiadienį ši nafta pabrango 0,57 JAV dolerio, arba 0,81 proc., iki 70,53 JAV dolerio. O kovo mėnesio ateities sandorių WTI rūšies naftos kaina elektroninės prekybos Niujorko prekių biržoje (NYMEX) metu pakilo 0,65 JAV dolerio, arba 0,99 proc., iki 66,26 JAV dolerio. Trečiadienį šios naftos kaina padidėjo 1,14 JAV dolerio, arba 1,77 proc., iki 65,61 JAV dolerio. Remiantis JAV energetikos departamento paskelbtais duomenimis, JAV komercinės naftos atsargos per praėjusią savaitę sumažėjo 1,07 mln. barelių. Agentūros „S&P Platts“ apklausti analitikai prognozavo, kad atsargos sumažės vidutiniškai 1,6 mln. barelių, tuo tarpu Amerikos naftos institutas (API) antradienį pranešė, kad atsargos per praėjusią savaitę padidėjo 4,76 mln. barelių. Naftos atsargos Kušingo terminale – jame saugoma nafta, kuria prekiaujama NYMEX, – sumažėjo 3,15 mln. barelių. Tuo tarpu benzino atsargos šalyje išaugo 3,1 mln. barelių, o distiliatų atsargos – 639 tūkst. barelių. Naftos gavyba JAV teritorijoje padidėjo 1,3 proc., arba 128 tūkst. barelių per dieną, iki 9,878 mln. barelių per dieną ir buvo didžiausia nuo 1983 metų. Naftos importas praėjusią savaitę išaugo 91 tūkst. barelių per dieną, o eksportas – 162 tūkst. barelių per dieną, iki 1,4 mln. barelių per dieną.