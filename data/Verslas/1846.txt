Kaip teigia finansinių paslaugų bendrovės „Mokilizingas“ pardavimų vadovė Lina Luneckienė, šie skaičiai nereiškia, kad lietuviai nesugeba taupyti ar per mažai uždirba. 2017 m. bendrovės atliktas tyrimas atskleidė, kad paskolas dažniau ima didesnes nei vidutines pajamas gaunantys žmonės. Labai dažnai girdima, kad, norint paimti paskolą ar pirkti išsimokėtinai, būtina įvertinti savo finansines galimybes, tačiau daugumai vis dar neaišku, kaip tai padaryti savarankiškai, nesinaudojant paskolų skaičiuokle. Tačiau tai atlikti nesudėtinga, tereikia žinoti kelis svarbius niuansus, į kuriuos būtina atkreipti dėmesį, rašoma pranešime žiniasklaidai. Pajamų ir išlaidų balansas Norėdamas įsivertinti finansines galimybes, pirmiausia kiekvienas paskolos ar lizingo gavėjas turėtų žinoti sumą, kuri jam lieka kas mėnesį įvykdžius visus būtinus įsipareigojimus – apmokėjus komunalinius mokesčius, automobilio priežiūrą, išlaidas maistui, galbūt – įmokas už buto paskolą. Iš pajamų atėmus šias nuolatines išlaidas, bus galima įvertinti liekančią nepanaudojamą sumą, kuri leis įvertinti, kokia paskolos ar lizingo įmokos suma kas mėnesį gali būti išleista nejaučiant diskomforto. Papildomų pajamų stebėsena „Papildomas pajamas, kurios asmeninį biudžetą papildo dažnai, būtina fiksuoti ir išvesti jų vidurkį – taip žinosite, kokia vidutiniška suma galėsite papildomai apmokėti paskolos ar lizingo įmokas. Tokių pajamų sumuoti prie bendro biudžeto kas mėnesį nereikėtų, nes gali nutikti atvejų, kai jų negausite, o jūsų apskaičiuotas „laisvų“ pinigų vidurkis bus iškreiptas ir nepagrįstai didesnis“, – sako L. Luneckienė. Treniruotė prieš įsiskolinant Kad būtų galima tinkamai įvertinti savo mokumą, idealiu atveju reikėtų keletą mėnesių pagyventi taip, tarsi paskola jau būtų gauta – tereikia keletą mėnesių atsidėti sumą, kuri atitiktų paskolos įmokas. Jeigu tai pavyks lengvai, nauda bus dviguba – bus ne tik treniruotė, bet ir būsite sukaupę tam tikrą santaupų sumą. Be to, taupymo įpročius ir išlaidų kontrolę šiandien skatina ir inovatyvūs finansiniai įrankiai, padedantys realiu laiku matyti savo atsiskaitymus ir įsipareigojimus. Minimalaus atlyginimo kartelė Kad gavus paskolą būtų galima gyventi oriai, didmiesčio gyventojui po visų įsipareigojimų turėtų likti 300–400 eurų. Jeigu tiek pavyksta savo sąskaitos balanse išlaikyti – drąsiai galima įsigyti norimą daiktą ar paslaugą skolon. Kritinis vertinimas „Ir svarbiausias dalykas – kritinis noro įsigyti daiktą ar paslaugą vertinimas. Jeigu išlaikėte visus prieš tai buvusius finansinius egzaminus, jeigu pavyksta gyventi ne „nuo atlyginimo iki atlyginimo“, prieš pasirašydami paskolos ar lizingo sutartį, kritiškai įvertinkite – ar tikrai jums daiktas ar paslauga reikalingi. Jeigu apsvarstę atsakote „taip“ – esate finansiškai raštingas ir atsakingas žmogus, tad sutartis jums nesukels jokių sunkumų“, – sako L. Luneckienė.