Šiuo metu minimali mėnesinė alga (MMA) yra 400 Eur „ant popieriaus“. Sprendžiant iš „Sodros“ skaičiuoklės rezultatų, ją uždirbantis žmogus „į rankas“ gauna 361 Eur. Jis turi sumokėti 3 Eur gyventojų pajamų mokesčio (tai yra 15 proc. nuo 20 Eur, kurie išeina iš 400 Eur atėmus 380 Eur neapmokestinamą pajamų dydį), 24 Eur sveikatos draudimo ir 12 Eur pensijų draudimo. Vis dėlto pridėjus darbdavio mokesčius visa tiek uždirbančio darbuotojo darbo vietos kaina yra beveik 525 Eur. Vidutinis darbo užmokestis (VDU) praėjusių metų pabaigoje buvo apie 885 Eur „ant popieriaus“. „Į rankas“ tai būtų 693 Eur, o visa darbo vietos kaina siektų 1160 Eur. Žurnalistų paklaustas, kokia MMA galėtų būti ateityje, Socialines apsaugos ir darbo ministras Linas Kukuraitis sakė: „Vieną trišalės tarybos posėdį buvo labai aršios diskusijos, sutarta dėl bendro principo, kad (MMA ir VDU, – DELFI) „surišimas“ yra reikalingas, tačiau pats dizainas to surišimo dar padėtas ant stalo, jis ne iki galo apsvarstytas. Mes darysime viską, kad privestume ir šiemet pasirašytume bendrą sutarimą Trišalėje taryboje dėl šių dviejų dydžių „surišimo“ ir kad tokiu būdu užtikrintume ne tik VDU, bet ir MMA nuoseklų augimą.“ Ministras tikino, kad palyginti su kitomis Europos valstybėmis jau ir dabar mūsų MMA ir VDU santykis nėra blogas (jis yra tarp 5 geriausių). Esą siekiama, kad toks aukštas santykis būtų išlaikytas ir ateityje. L. Kukuraičio teigimu, norima, kad tai numatantys teisės aktais įsigaliotų nuo 2019 m. Perklaustas, koks tiksliai galėtų būti santykis tarp MMA ir VDU, ministras sakė: „45–50 proc. ribose. Mes turėsime fiksuoti procentą, bet tas konkretus procentas, dėl kurio dar sutarsime galutinai, jis neturėtų išeiti už šitų ribų.“ Kaip ir ne kartą skelbta anksčiau, Seimo posėdyje premjeras Saulius Skvernelis pasakojo, kad jau netrukus bus pristatyti mokesčių pakeitimai, kurių esmė – darbuotojo ir darbdavio mokesčių apjungimas. Kitaip tariant, siekiama, kad priskaičiuotas atlyginimas būtų prilygintas darbo vietos kainai ir nuo šios sumos būtų skaičiuojamas tiek gyventojų pajamų mokestis, tiek „Sodros“ įmokos. 50 proc. VDU gaunančio darbuotojo darbo vietos kaina būtų 580 Eur. O uždirbančio MMA darbo vietos kaina, kaip minėta, yra apie 525 Eur. Taigi teoriškai MMA galėtų didėti 55 Eur „ant popieriaus“. Kiek tai būtų „į rankas“, priklausys nuo to, kokio dydžio NPD bus nustatytas nuo kitų metų.