Į RC Vilniaus filialą prieš kurį laiką kreipėsi įmonių steigimo tarpininkų atstovas ir pateikė vienos Vilniuje įsikūrusios uždarosios akcinės bendrovės prašymą pakeisti duomenis apie vadovą. Dokumentuose buvo nurodoma, kad įmonės vadovu tapo Lietuvoje nuolat gyvenantis Rusijos pilietis. Kartu buvo pateikta ir šio Rusijos piliečio leidimo gyventi Lietuvoje kopija. Filialo darbuotojai, tikrindami pateiktus dokumentus, sulygino naujai vadovu skiriamo užsieniečio parašą su kitais Juridinių asmenų registre turimais dokumentais bei susisiekė su juo. Pastarasis pareiškė, kad niekam nedavė sutikimo skirti jį direktoriumi. Vėliau asmuo asmeniškai atvyko į Registrų centrą ir patvirtino, kad įmonių steigimo tarpininkų pateiktuose dokumentuose esantis parašas yra ne jo ir jam nežinoma, iš kur dokumentuose atsirado jo leidimo gyventi šalyje kopija. Esant tokiai situacijai, Registrų centro Vilniaus filialas atsisakė registruoti įmonės duomenų pakeitimus, o visą pateiktą medžiagą kartu su neva naujai paskirto direktoriaus pareiškimu perdavė policijai įvertinti, ar yra pagrindas pradėti ikiteisminį tyrimą. Vis pasikartojant įmonių „vagysčių“ bei galimiems dokumentų klastojimo atvejams, Registrų centras nuolat instruktuoja darbuotojus ypač kruopščiai tikrinti teikiamus dokumentus, atlikti kryžmines duomenų patikras, o kilus bet kokioms abejonėms – reikalauti pateikti papildomus dokumentus ar informaciją, susisiekti su naujais akcininkais ar naujais vadovais ar ir pan. Primename, kad uždarųjų akcinių bendrovių akcijų pirkimo–pardavimo sandoriams, kuriais perleidžiama daugiau, kaip 25 proc. bendrovės akcijų, ir visais atvejais, kai sandorio vertė viršija 14 500 eurų, privaloma notarinė forma. Tais atvejais, kai vienu metu keičiamas ir bendrovės akcininkas, ir vadovas, Juridinių asmenų registro tvarkytojas skiria ypatingą dėmesį užtikrindamas, kad registrui teikiami duomenys atitiktų tikrąją šalių valią.