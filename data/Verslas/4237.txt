„Revolut“ taip pat skelbia, kad pradeda kurti vidinį mokėjimų procesorių. Abu šie sprendimai skirti tam, kad „Revolut“ taptų mobiliąja bankine programėle. „Revolut“ tikisi licencijos sulaukti pirmoje 2018-ų metų pusėje ir nuo tada siūlyti kredito ir indėlių paslaugas, leisti sąskaitos likučio perviršį, vartojamąsias paskolas bei terminuotus indėlius. Banko licencija taip pat įgalintų „Revolut“ apdrausti klientų lėšas iki 100 000 eurų pagal Europos indėlių draudimo sistemą, kas leistų vartotojams užtikrintai disponuoti didesnėmis sumomis, naudotis indėlių palūkanų pasiūlymais skirtingomis valiutomis. „Banko licencijos paraiškos teikimą atidėjome todėl, kad nuo pat pirmų dienų norėjome visas pajėgas ir resursus sutelkti į inovatyvaus produkto kūrimą. Net ir neturėdami banko licencijos, sugebėjome sutelkti daugiau kaip 950 000 vartotojų visoje Europoje”, - cituojamas „Revolut“ Baltijos regiono vadovas Andrius Bičeika. Pasak jo, bendrovei Lietuva yra vienu iš patraukliausių „FinTech" centrų Europoje, kur infrastruktūra ir reguliavimas yra subalansuoti sparčiai augančioms kompanijoms. „Revolut“ savo klientams siūlo atidaryti išankstinio papildymo einamąją sąskaitą, gauti momentinius išlaidų pranešimus, kategorizuoti savo išlaidas ir nustatyti savaitės ar mėnesio biudžeto limitus. Mobiliosios programėlės vartotojai joje taip pat gali laikyti ir valdyti iki 25-ių skirtingų valiutų, keisti valiutą tarpbankiniu kursu, nemokamai atlikti vietinius ir tarptautinius pervedimus ir leisti pinigus be papildomų mokesčių naudodami bekontaktę „MasterCard" kortelę. „Revolut“ veiklą pradėjo 2015 liepą, pristatę tikslą reformuoti bankinį sektorių. 2017-ų metų liepą „Revolut“ Europoje pristatė sąskaitas ir paslaugas verslui. Skelbiama, kad šiuo metu „Revolut“ kaip pagrindinę įmonės sąskaitą verslui naudoja jau 16 000 įmonių. Šis startuolis pritraukė 88 mln. JAV dolerių iš investuotojų „Index Ventures”, „Ribbit Capital”, „Balderton Capital”.