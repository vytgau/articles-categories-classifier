Susisiekimo ministerija Vyriausybei iš esmės siūlo pritarti Metropoliteno įgyvendinimo įstatymo projektui, tačiau norima jį tikslinti. Ministerija siūlo įstatyme aiškiai apibrėžti, kokia transporto rūšimi laikytinas metropoliteno transportas arba pakeisti Transporto veiklos pagrindų įstatymą, jame apibrėžiant bėginio transporto (metropoliteno) sąvoką. Be to, anot ministerijos, kadangi Koncesijų įstatymas nenumato maksimalaus sutarties laikotarpio, iš Metro įstatymo siūloma išbraukti nuostatą, kad metro koncesijos sutartis gali būti sudaryta ne ilgiau kaip 25 metams. Seimas 2016 metų pabaigoje nusprendė nebalsuoti dėl metro įstatymo projekto. Tuomet parlamentaras Bronius Matelis teigė, kad įstatymas yra sulaukęs prieštaringų vertinimų visuomenėje, buvo vetuotas prezidentės, todėl, pasak jo, įstatymo projektui būtų reikalinga naujos Vyriausybės išvada. Metro projekto autoriai sako, kad Vilniuje nusprendus tiesti metro, būtų atvertas kelias šimtų milijonų eurų vertės užsienio investicijoms. Metro sąjūdžio valdybos pirmininkas Juozas Zykus yra sakęs, kad nutiesti pirmąją 7 kilometrų ilgio metro trasą truktų 4 metus, ji kainuotų apie 300 mln. eurų. Vilniaus dydžio miestui reikalingas apie 45 kilometrų ilgio metro linijų tinklas.