Šiuo metu Vilniuje veikia 8 restoranai, Kaune – trys, po vieną – Klaipėdoje ir Šiauliuose. „Šis atidarymas svarbus tuo, kad dabar Lietuvoje veikia daugiausiai restoranų Baltijos šalyse“, - sako „McDonald's” tinklo generalinis direktorius Baltijos šalyse Vladimiras Janevskis. Tai antrasis šiais metais atidarytas restoranas Lietuvoje – rugpjūčio mėnesį duris atvėrė naujas restoranas Vilniuje. Karaliaus Mindaugo prospekte atidarytas restoranas yra trečiasis Kaune ir pirmasis, kuriame yra „McCafe“. „Vietos restoranui Kaune ieškojome tikrai ilgai. Norėjome, kad tai būtų išskirtinė vieta: miesto širdis, patogi pasiekti tiek automobiliu, tiek pėsčiomis. Duris atvėręs restoranas Kaune yra mums išskirtinis visomis prasmėmis, pradedant pastato architektūra, baigiant jo svečių aptarnavimo sistema. Restoranas įsikūręs miesto senamiestyje, dėl to kartu su Kauno miesto valdžia ir architektais turėjome rasti sprendimą, kad pastatas derėtų prie Kauno senamiesčio: būtų išlaikytas istorinis paveldas, tačiau tuo pačiu jis būtų naujoviškas ir modernus. Prabangaus interjero įspūdį padeda kurti pasirinktos šviesios spalvos, medžio detalės. Manome, kad mums puikiai pavyko suderinti išskirtinę Kauno vietą su restorano koncepcija“, – pridūrė V. Janevskis. Restorano plotas yra 373 kv. metrai, iš kurių 135 kv. metrai – svečių zona. Kitas plotas – virtuvė, poilsio zona darbuotojams ir pagalbinės patalpos. Prie restorano yra įrengta beveik 80 kv. metrų dydžio terasa. Esant geram orui ir galimybei įsikurti lauke, restorane vienu metu gali patogiai valgyti 118 svečių – 86 vietos įrengtos viduje, likusios 32 – lauko terasoje. Planuoja naujas investicijas Skaičiuojama, kad kiekvienais metais „McDonald's” restoranuose Lietuvoje apsilanko 9 mln. klientų – po 23 tūkst. kasdien. Visame tinkle Lietuvoje dirba daugiau nei 750 darbuotojų. Iš viso „McDonald's” investicijos Lietuvoje sudarė 2,8 mln. eurų. Planuojama, kad kitais metais Lietuvoje duris atvers dar vienas restoranas, o investicijos į jo statybą ir senųjų atnaujinimą sieks 1,4 mln. eurų. „Lietuva yra mums labai svarbi šalis. Mes augame ir būtent Lietuvoje mes atlikome ženkliausias investicijas. Ir toliau numatome plėtrą – mūsų politika yra atidaryti bent po vieną naują restoraną per metus“, - teigia V. Janevskis. Tiesa, kur kitais metais atsidarys naujas „McDonald's” restoranas neskelbiama. 