Premjerą pavaduojantis finansų ministras Vilius Šapoka posėdyje suabejojo, ar nurodymo įvertinti įmonių reikalingumą pakanka. „Mes skatiname savivaldybes įsivertinti, bet kartais reikia, kad kas nors iš šono įvertintų“, - posėdyje sakė V. Šapoka. Tačiau ūkio ministras Virginijus Sinkevičius teigė, kad tai nebus apribota ir įmonių reikalingumą galės vertinti ne tik savivaldybių tarybos. Ūkio ministerija Eltai nurodė, kad pernai balandį Valstybės kontrolė, įvertinusi savivaldybės įmonių skaidrumą, rekomendavo periodiškai įvertinti, ar savivaldybės įmonės yra reikalingos, todėl nuspręsta tai daryti bent kartą per ketverius metus. Tai reikštų, kad kiekvienos kadencijos savivaldybės taryba bent kartą turėtų apsvarstyti šį klausimą. Tais atvejais, kai savivaldybės įmonių veikla neatitiktų joms keliamų sąlygų, tokių bendrovių reikėtų atsisakyti. Kaip nurodo ministerija, savivaldybės įmonės gali veikti tais atvejais, kai jų veikla būtina patenkinti savivaldybės interesams, privačios įmonės nesiimtų tokios veiklos arba dėl savivaldybės įmonių nenukenčia ir nėra diskriminuojamos kitos bendrovės. Pirmą kartą įmonių reikalingumą savivaldybės turėtų įvertinti iki kitų metų pabaigos. Ministerija taip pat siūlo, kad savivaldybės kontroliuojamos įmonės būtų pervadintos į savivaldybės valdomas įmones, mat tuomet sąvoka labiau derėtų su valstybės valdomų įmonių samprata. Taip pat siūloma, kad savivaldybės įmonės viešai teiktų bent pastarųjų trejų metų finansinius rezultatus.