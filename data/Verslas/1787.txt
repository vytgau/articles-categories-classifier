„Nors per pastaruosius metus Kaune sulaukėme ne vieno stambaus investuotojo, mūsų miesto potencialas yra kur kas didesnis. Paslaugų sektoriaus kompanijos kuriasi Kaune sparčiai statomuose verslo centruose, gamyba ir logistika užsiimančios kompanijos kuriasi Laisvojoje ekonominėje zonoje . Įkūrus Aleksoto inovacijų parką, Kaunas įgaus dar vieną konkurencinį pranašumą. Aleksoto inovacijų parkas leis sudominti inovacijomis, aukštosiomis technologijomis ir taikomaisiais tyrimais užsiimančias kompanijas ar jų padalinius“, – dienraščiui sakė vicemeras Povilas Mačiulis. Pasak jo, Kaunas jau yra užsitikrinęs 5 mln. eurų vertės europinę paramą, kuri bus investuota į sklypo parengimą investicijoms. Po teigiamo tarybos sprendimo, bus rengiama galimybių studija. Turint ją, Kaunas šiam parkui sieks gauti valstybei ekonomiškai svarbaus projekto statusą. Toks statusas patvirtina teritorijos svarbą ir leidžia į ją investuoti. Kriterijai, pagal kuriuos bus atrenkamos į Aleksoto inovacijų parką investuoti norinčios kompanijos, bus įtvirtinti parko plėtros plane.