Savivaldybės administracijos direktorius Povilas Poderskis pirmadienį pranešė, jog savaitgalį mugės metu gauta pranešimų, kad skiriasi prekybos vietos nuomos įkainiai skirtingiems subjektams. Anot jo, savivaldybės Viešosios tvarkos skyriaus pareigūnai, apklausę vietos prekeivius, nustatė, kad užsieniečiai už prekybos vietą mokėjo daugiau, nei vietiniai prekybininkai. „Nustatėme ir kitokių pažeidimų, kurie buvo padaryti mugės metu. Kreipsimės dėl sutarties nutraukimo, nes sutartis yra grubiai pažeista keliais punktais“, – teigė jis. Pasak administracijos vadovo, artimiausiu metu bus svarstomi sprendimai, kaip pagerinti mugės organizavimą, greičiausiai mugės dalyvio mokesčio rinkimą perims savivaldybė. „Manome, kad vienas pagrindinių punktų bus tai, kad rinkliavą už vietas mugėje konkursuos ir rinks savivaldybė, o ne operatorius. Tuo metu operatorius rūpinsis, organizuos pačią šventę“, – sakė jis. P. Poderskis tikisi, kad tai padės pasiekti skaidrumo. Jis taip pat siūlo kreiptis visus už vietą, jų nuomone, permokėjusius prekybininkus į mugės organizatorių dėl pinigų grąžinimo. Prekybininkai raginami apie problemas pranešti elektroniniu paštu kaziukas@vilnius.lt. Kaziuko mugės organizatorius atmeta Vilniaus valdžios priekaištus Kaziuko mugės organizatorius Vytenis Urba atmeta Vilniaus savivaldybės priekaištus dėl pažeidimų savaitgalį vykusioje mugėje. Jis sakė, kad organizatoriai skundų negavo, o iš 1,7 tūkst. prekybininkų, patenkintų ir nepatenkintų bus visada. „Kol kas nusiskundimų nesame gavę, niekas mums neparašė. Bet į savivaldybę aišku ten kažkas rašo, o savivaldybė labai griežtai žiūri, iš karto kelia klausimą, bet nėra argumentų, dėl ko mums nutraukti sutartį“, – pirmadienį sakė įmonės „Vikšris“ vadovas V. Urba. Savivaldybės administracijos direktorius Povilas Poderskis pirmadienį pranešė, jog savaitgalį mugės metu gauta pranešimų, kad prekybininkams iš užsienio už vietos nuomą teko mokėti daugiau. „Brangiausiai kainuojanti vieta buvo 69 eurai 66 centai, pranešimus gavome apie tai, kad tokia vieta buvo parduota už 150 eurų. Taip pat buvo pranešimų ir apie didesnius mokesčius, kad ir 300 eurų, ir 500 eurų tos vietos kainavo, priklausomai nuo to, kurioje vietoje“, – spaudos konferencijoje pirmadienį sakė administracijos vadovas. Pasak V. Urbos, prekybos ir nuomos įkainiai skiriasi dėl suskirstytų zonų. „Mes kaip ir praėjusiais metais, taip ir šiemet pateiksime išsamią finansinę ataskaitą, bus proga pasižiūrėti, kad viską darom pagal sutartį, priduodam dokumentus, o kas liečia vietas, viskas suskirstyta zonom ir ten kažką įkišti už brangesnę kainą, mes tikrai to nedarom“, – teigė V. Urba. P. Poderskis taip pat žada, kad savivaldybė prašys Valstybinės mokesčių inspekcijos atlikti neplaninį mugės operatoriaus „Vikšris“ patikrinimą, turėdama įtarimų, jog dalis pajamų galėjo būti neapskaityta. Kaip vienas iš pažeidimų užfiksuotas, kad mugėje buvo prekiaujama masinės gamybos gaminiais, tačiau V. Urba sako to nepastebėjęs. „Reikia, kad mums pateiktų nuotraukas, kas ten buvo. Mes prieš pardavinėdami leidimus reikalaujame, kad atsiųstų prekių nuotraukas, kuo jie prekiauja ir koks asortimentas. Yra tokia komisija, kuri nubarstė beveik porą šimtų prekybininkų, kurie galbūt ne tuo norėjo prekiauti. Bet ir apgaulės aišku būna. Deklaruoja viena, paskui kita, o paskui juos išmesti irgi praktiškai nebeįmanoma“, – sakė V. Urba. Siekiant pagerinti Kaziuko mugės administravimą, savivaldybė svarsto galimybę perimti mugės dalyvio mokesčio rinkimą. Anot V. Urbos, savivaldybei mokesčio rinkimą suvaldyti būtų sunku. „Nemanau, kad čia geras sprendimas. Neįsiviazduoju, kaip jie galės suvaldyti. Mes tikrai ganėtinai tvarkingai tą procesą vykdom, ir nebūna eilių, nebūna nieko, neįsivaizduoju“, – teigė V. Urba.