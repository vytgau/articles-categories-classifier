„Bylos nagrinėjimas iš esmės atnaujintas. Šiandien (antradienį – BNS) sprendimas nebuvo priimtas. Nagrinėjimas atnaujintas dėl bylos sudėtingumo. Kažkada greitai bus paskirtas kitas posėdis“, – BNS sakė LVAT atstovė spaudai Neringa Lukoševičienė. Anot jos, taip pat nuspręstą bylą nagrinėjančių teisėjų kolegiją išplėsti nuo iki šiol buvusių 3 iki 5 teisėjų. D. Zabulionis apskundė Vilniaus apygardos administracinio teismo (VAAT) sprendimą birželio pabaigoje priimtą sprendimą, kuriuo nutarta, jog buvęs aukštas Kelių direkcijos pareigūnas buvo atleistas teisėtai. D. Zabulionis teismui skundžiasi, kad buvo atleistas per dvi valandas, apie atleidimą greičiau sužinojo iš žiniasklaidos, jam nebuvo suteikta galimybė pasiaiškinti raštu, nesuteikta informacija apie konkrečius pažeidimus, tik nurodyta, kad iš STT buvo gautas raštas. Teisėsauga įtaria, kad iki tol Lietuvos standartizacijos departamentui vadovavęs D. Zabulionis į aukštas pareigas Kelių direkcijoje paskirtas koncerno „MG Baltic“ viceprezidento Raimondo Kurlianskio ir tuometinio bendrovės „Kauno tiltai“ valdybos pirmininko Nerijaus Eidukevičiaus dėka. STT pažymoje teigiama, kad susitikimų su verslininkais metu D. Zabulionis galėjo perduoti tarnybinę paslaptį turinčią informaciją. D. Zabulionis anksčiau teisme tikino, kad su R. Kurlianskiu jį siejo ilgametė asmeninė pažintis, judviejų šeimos tarpusavyje bendravo. D. Zabulionis aukštas pareigas Kelių direkcijoje užėmė nuo 2016 metų kovo vidurio. Iš įstaigos direktoriaus pavaduotojo pareigų jis atleistas kovo pradžioje.