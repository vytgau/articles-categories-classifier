Latvijos banko vadovas Ilmaras Rimševičius yra vienas iš pinigų politiką formuojančios ECB valdančiosios tarybos narių. Euro zonos centrinis bankas penktadienį pareiškė, jog Europos Sąjungos Teisingumo Teismo paprašė nustatyti, ar Latvijos institucijos, I. Rimševičiui „nustačiusios tam tikras kardomąsias priemones, pažeidė Europos Sąjungos teisės aktus“. Dėl šių priemonių jis negali „eiti savo pareigų Latvijos centriniame banke ir vykdyti savo, kaip ECB valdančiosios tarybos nario, funkcijų“. Frankfurte įsikūręs ECB pažymėjo, jos kreipęsis į teismą euro zonos centrinis bankas nebando kištis į baudžiamąjį tyrimą, kurį atlieka Latvijos kovos su korupcija pareigūnai. Vasario mėnesį I. Rimševičius buvo sulaikytas Latvijos korupcijos prevencijos biuro (KNAB) pareigūnų, bet netrukus buvo paleistas už 100 tūkst. eurų užstatą. Jis įtariamas reikalavęs ir paėmęs didelį – mažiausiai 100 tūkst. eurų – kyšį. Latvijos banko vadovas nusprendė nesitraukti iš savo pareigų ir tvirtina esąs nekaltas. Tuo tarpu tyrimą atliekantis KNAB jam uždraudė išvykti iš Latvijos ir vadovauti centriniam bankui.