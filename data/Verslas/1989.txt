Šiuo metu Lietuvoje galioja 21 proc. PVM tarifas. Konservatoriai Žygimantas Pavilionis ir Laurynas Kasčiūnas teigia siūlysiantys, kad maisto produktams būtų taikomas lengvatinis 9 proc. tarifas. Antradienį Seime surengtos diskusijos apie kainų politiką Lietuvoje metu Ž. Pavilionis sakė, jog nustačius šį tarifą, kainos turėtų sumažėti 9 ar 10 proc. „Siūlysime politikams su prekybininkų ir gamintojų asociacijomis pasirašyti susitarimą, kad sumažinus PVM, kainos neliktų tos pačios“, – sakė jis. Mėsos perdirbėjų asociacijos direktorius Egidijus Mackevičius ir Lietuvos pienininku asociacijos direktorius Egidijus Simonis tvirtino, kad mažesnis PVM tikrai leistų sumažinti jų tiekiamų produktų kainas. „Dabar 300 mln. eurų per metus Lietuvos gyventojai palieka Lenkijoje. Reiktų sureguliuoti mokesčius, kad nebūtų galima naudotis skirtumais“, – sakė E. Mackevičius. „Aš įsitikinęs, kad sumažėtų kainos“, – sakė E. Simonis. Tuo metu premjeras Saulius Skvernelis antradienį ryte teigė, kad PVM nebus mažinamas, kol nebus užtikrinta, jog iš to laimėtų vartotojai. „Kai kas norėtų (tai vyriausybė irgi svarsto) situaciją suvaldyti mažinant PVM, bet mes turėjome panašių situacijų ir pamatėme, kad paprastai PVM lieka ne vartotojui, bet paslaugos teikėjui arba prekybininkui. Todėl, kol neaišku, kaip užtikrinti, kad, sumažinus PVM, laimėtojas būtų vartotojas, tai nebus daroma. Matyt, esant tokiai situacijai, svarbiausia didinti mūsų gyventojų pajamas – tuomet kainų augimas negąsdintų. Žinoma, reikia valdyti infliaciją, nes ji taip pat kerta per mūsų perkamąją galią“, – LRT radijui sakė jis. Infliacijos priežastys „Kylančias maisto produktų kainas Lietuvos gyventojai įvardija kaip aktualiausią problemą. Didelės kainos lemia ir tai, kad šalies gyventojai maisto produktams vidutiniškai išleidžia kiek daugiau nei ketvirtadalį savo pajamų – beveik daugiausiai Europoje. Aukštos maisto produktų kainos neigiamai veikia mažiausias pajamas gaunančių šalies gyventojų perkamąją galią, skatina dar didesnę socialinę nelygybę ir atskirtį. Tai patvirtina ir Lietuvos banko neseniai atliktas kainų raidos tyrimas. Kas lemia tokį spartų kainų augimą? Ar Lietuvos politikai padarė viską, kad tai sustabdytų? Kaip turėtų keistis kainų politika?“ – į diskusiją kvietė konservatoriai. Pirmiausia, Lietuvos banko makroekonomikos ir prognozavimo skyriaus vadovas Ernestas Virbickas pristatė pastarųjų 5 metų kainų raidos apžvalgą (daugiau apie ją skaitykite publikacijoje Ką daryti dėl gyventojus gąsdinančių kainų: 7 pasiūlymai). Ūkio ministerijos ūkio plėtros departamento direktorius Osvaldas Šmitas kalbėjo, kad paskutinį praėjusių metų ketvirtį kainų augimas pradėjo lėtėti. 2017 metais infliacija Lietuvoje siekė 3,7 proc. „Prognozuojame, kad šiemet ir kitąmet ji bus mažesnė nei pernai“, – sakė jis. Laisvosios rinkos instituto prezidentas Žilvinas Šilėnas priminė, kad pakankamai sparčią infliaciją pernai lėmė ir mokesčių pakeitimai, konkrečiai didinti akcizai alkoholiui ir laikinas PVM lengvatos šildymui panaikinimas. Lietuvos banko skaičiavimu, 2017 metais apie 0,7 proc. punkto metinės infliacijos Lietuvoje lėmė kovą itin išaugę akcizai alkoholiniams gėrimams, o laikinas PVM tarifo šilumos energijai padidinimas metinę infliaciją padidino dar apie 0,2 proc. punkto. Lietuvos verslo darbdavių konfederacijos vadovas Danas Arlauskas kalbėjo, kad pagrindinė problema Lietuvoje yra ne didėjančios kainos, o žemas produktyvumas. Lietuvos prekybos įmonių asociacijos vykdomasis direktorius Laurynas Vilimas sakė, kad infliacija yra kainų augimo vidurkis, o iš tiesų yra dvi Lietuvos. „Yra regionai, kur matome, kad ten situacija arba labai lėtai keičiasi, arba nesikeičia visai. Nesakau, kad tai gerai ar blogai, tiesiog tokia realybė. Išskaidžius Lietuvą, pamatai, kad tie vidurkiai yra logiški“, – sakė jis.