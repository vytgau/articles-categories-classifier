20 945 kv. m logistikos centrą su 2 000 kv. m ploto administracinėmis patalpomis įsigijo UAB „KS investicija“. Sandorio, kuriam tarpininkavo FMĮ „Orion Securities“, vertė, šalių sutarimu, nėra skelbiama. „Ogmios“ įmonių grupė valdo per 300 tūkst. kv. metrų komercinio nekilnojamojo turto, vertinamo daugiau nei 200 mln. eurų. Grupė valdo sostinės 21ha išparduotuvių bei pramogų kompleksą „Ogmios miestas“, prekybos centrus „Bruklinas“ Šiauliuose ir „Babilonas“ Panevėžyje, sandėlius bei komercines patalpas Vilniuje ir Klaipėdoje. Naujas grupės projektas – keturių aukštų prekybos centras Vilniuje, Pilaitės mikrorajone. „Pastaraisiais metais stebime augantį rinkos susidomėjimą logistinės paskirties nekilnojamojo turto objektais. Ši turto klasė vis dar siūlo aukštesnį investicinį pajamingumą bei nėra taip smarkiai išvystyta kaip, pavyzdžiui, komercinių biuro patalpų nekilnojamojo turto segmentas“, – sako sandoryje pardavėjui atstovavusios FMĮ „Orion Securities“ investicinės bankininkystės padalinio Vilniaus regiono vadovė Edita Pocienė. Investicinės bankininkystės specialistė atkreipia dėmesį, kad Lietuvoje daugelį logistinės paskirties objektų pastatė pačios įmonės ir naudoja savo reikmėms. „Parduodamos objektus finansiniam investuotojui įmonės išlaisvina pinigų srautus, išvengia paskolų naštos ir sutaupytus finansinius išteklius naudoja pagrindinės įmonių veiklos plėtrai. Ekonomikai įžengus į augimo etapą tikime, kad ateityje sulauksime vis daugiau panašių sandorių logistinės paskirties nekilnojamojo turto srityje“, – prognozuoja FMĮ „Orion Securities“ investicinės bankininkystės padalinio Vilniaus regiono vadovė E.Pocienė. „Orion Securities“ – didžiausia ne bankinė finansinė grupė Lietuvoje, užsiimanti tarpininkavimu prekiaujant vertybiniais popieriais, taip pat įmonių finansų, privačios bankininkystės ir finansų valdymo paslaugų teikimu privatiems ir juridiniams asmenims. „Orion Securities“ yra Vilniaus, Rygos, Talino ir Varšuvos biržos narė, klientams galinti pasiūlyti tiesioginį priėjimą ir galimybę prekiauti visose pasaulio akcijų biržose. Bendrovė taip pat specializuojasi įmonių finansų srityje, konsultuoja verslo įsigijimo, pardavimo, restruktūrizavimo ir kapitalo pritraukimo klausimais. 70 proc. įmonės akcijų priklauso „Orion ManagingPartners, B.V.“, 30 proc. – įmonės vadovų komandai.