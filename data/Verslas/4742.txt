Pasak komisijos vadovės „valstietės“ Guodos Burokienės, pirmame posėdyje trečiadienį bus išklausyti Valstybinė maisto ir veterinarijos tarnybos (VMVT) atstovai. „Tarnyba ne tik šiais metais yra atlikusi tyrimus. Ji ir anksčiau turėjo atlikinėti tyrimus. 2013 metais tirtos etiketės ir niekas nereagavo“, - BNS sakė G. Burokienė. Seimas komisiją įpareigojo išanalizuos, kodėl skiriasi Lietuvoje ir kitose Europos Sąjungos (ES) šalyse parduodami to paties prekės ženklo maisto produktai ir ar taip nėra pažeidžiamos vartotojų teisės, ar nėra nesąžiningos veiklos požymių. Komisija taip pat aiškinsis, kodėl VMVT produktų kokybės tyrimą atliko vėliau nei kitos Vidurio ir Rytų Europos valstybės. Be to, komisija nustatys, kokių priemonių būtina imtis, kad būtų ištaisyta padėtis bei užkirstas kelias galimai diskriminacijai ateityje. Komisijai be kita ko teks nustatyti, ar nesiskiria tuo pačiu prekės ženklu pažymėti Lietuvos ir kitų ES valstybių narių rinkoms tiekiami ne maisto produktai. VMVT neseniai paskelbė, kad kai kurių Vokietijoje ir Lietuvoje parduodamų maisto produktų sudėtis skiriasi. Tyrimas atskleidė, kad skyrėsi 23-jų iš 33-jų produktų receptūra. Gamintojai teigia, kad šios pretenzijos – nepagrįstos, nes atskirose rinkose skiriasi skoniai, o ne produkto kokybė.