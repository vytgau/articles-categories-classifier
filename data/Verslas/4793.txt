Vilniaus vyriausiasis architektas Mindaugas Pakalnis pabrėžia, kad dabartinės Vilniaus autobusų stoties nebūtų atsisakyta, tiesiog vieni maršrutai būtų vykdomi iš dabartinės stoties, kiti – iš Pilaitės naujojo terminalo, netoli Valstybės saugumo departamento. Vis dėlto reikia pabrėžti, kad antrojo terminalo vieta būtų stipriai nutolusi nuo miesto centro, be to, nėra aišku, kaip būtų susidorota su spūstimis, kurios piko metu iš tiesų įspūdingos. Taip pat, vykstantiems iš kitų miestų į Vilniaus oro uostą ir iš jo – tai sukeltų nemažai nepatogumų, nes bent kol kas greitojo autobuso jungties tarp oro uosto ir terminalo Pilaitėje planuose nėra. Keliauti būtų sunkiau M. Pakalnis sako, kad planai turėti du autobusų stoties terminalus buvo numatyti jau 2007 metų bendrame miesto plane, o dabar, kai Vilniaus autobusų stoties rekonstrukcijos planai yra įšalę, mąstoma ją įrengti būtent Pilaitėje. Dėl Vilniaus autobusų stoties rekonstrukcijos turi sutarti du teritorijos savininkai – „Vilniaus autobusų stotis“ ir bendrovė „Baltisches Haus“, tačiau sutarimo rasti nepavyksta. Tuo metu stotis kuo toliau tuo labiau nyksta, ir toli gražu neatrodo reprezentatyviai. „Fizinė būklė neatitinka mūsų keliamų reikalavimų, ją reiktų tvarkyti ir rekonstruoti. Galima pastebėti tai, kad tai buvo pirmasis projektas, kuris buvo padarytas tokiu būdu, kokiu padarytos visos stotys. Tai yra – stotis buvo privatizuota, atsirado investuotojas ir sutvarkė stotį pagal galimybes, kurios buvo prieš 20 metų. Dabar tai, kas buvo padaryta, akivaizdžiai susidėvėję, reikia atsinaujinti, apie tai mes kalbame su savininkais, jie turi savo planų, bet jie ne vieninteliai tos teritorijos valdytojai. Kyla ginčų tarp privačių subjektų, o šioje vietoje savivaldybė neturi visų instrumentų, kad galėtų padaryti vieną ar kitą sprendimą“, – aiškino jis. M. Pakalnis pripažįsta, kad blogiausiu atveju į stotį Pilaitėje galėtų būti perkelti visi maršrutai. „Galbūt ir galima būtų svarstyti tokį negerą scenarijų, jeigu, sakykime, autobusų stotis visiškai nesusitvarkytų. Tada liktų tik ta shuttle (liet. specialiojo) autobusiuko jungtis su geležinkelio stotimi“, – sako jis. Tačiau ar atsirastų greitasis autobusiukas nuo Vilniaus oro uosto iki autobusų terminalo Pilaitėje, jis negalėjo pasakyti: „Ta jungtis galėtų būti su oro uostu, bet iš kitos pusės geležinkelio stotis dabar labai gerai sujungta su oro uostu traukinuku.“ DELFI pažymi, kad jeigu jungiamojo autobusiuko tarp oro uosto ir terminalo Pilaitėje būtų atsisakyta, kelionė būtų itin nepatogi ir užtruktų net apie 50 minučių. M. Pakalnis pasakojo, kad iš autobusų stoties terminalo Pilaitėje galėtų būti vykdomi priemiestiniai maršrutai šiaurės vakarų, vakarų kryptimis. „Tai yra Ukmergės, Sudervės kryptis, galbūt ir Trakų kryptis“, – sako jis. Kiti maršrutai ir toliau galėtų vykti per dabartinę Vilniaus autobusų stotį. Svarsto, kaip susidoroti su spūstimis Kadangi piko valandomis Pilaitę kausto spūstys, M. Pakalnis pripažįsta, kad reikėtų įrengti daugiau išvažiavimų iš Pilaitės į centrą. „Tai yra vienas pagrindinių miesto rūpesčių, kuriuos dabar bandome išanalizuoti, nes ne patys autobusai užkimštų gatves, bet autobusai per tas transporto spūstis nesugebėtų privažiuoti prie stoties. Šioje vietoje atliekami srautų tyrimai, analizuojama, kaip būtų galima atskirti automobilių srautus nuo autobusų, kaip padaryti, kad autobusams nereikėtų važiuoti per tuos pagrindinius transporto mazgus. Taip pat analizuojama galimybė, kaip pagerinti išvažiavimą iš Pilaitės. Kadangi dabar iš trijų išvažiavimų, kurie numatyti dokumentuose, įrengtas tik vienas – Narbuto gatvė, tai akivaizdu, kad tas vienas ir kemšasi, išaugus gyventojų skaičiui Pilaitės kryptyje“, – sako jis. Paklaustas, ar nereikėtų pradėti nuo išvažiavimų įrengimų, o po to tik įrengti terminalą Pilaitėje, M. Pakalnis pripažino, kad situacija sudėtinga: „Visada yra klausimas, kas pirmas – višta ar kiaušinis. Reikia viską daryti sinchroniškai, neabejotinai išvažiavimo klausimas iš Pilaitės yra opesnis, šioje vietoje, deja, reikia pasakyti, kad viena iš trasų buvo numatyta miesto bendrajame plane, bet ją Vilniaus rajono savivaldybė yra užstačiusi gyvenamaisiais namais, ten liko tik labai siaura gatvelė, kur būtų sudėtinga užtikrinti ryšius tarp Pilaitės ir būsimos šiaurinės gatvės. Liko dar antra galimybė – t. y. išvažiuoti per Gudelių kaimą. Ten yra dar nuo sovietmečio likę pakloti inžineriniai tinklai, padarytas gruntinis kelias, ir jos asfaltavimas yra tarp Savivaldybės numatomų darbų artimiausiu metu“, – kalbėjo jis. Nerekonstruos dar bent penkerius metus Bendrovės „Vilniaus autobusų stotis“ savininkas – Andriejus Paleičikas DELFI sakė, kad tokie planai įrengti terminalą Pilaitėje jam kol kas skamba keistai, o tai sukeltų daugybę nepatogumų. „Sunkiai galiu vertinti, nes čia ne tik pastatas turi tikti (autobusų stoties veiklai – DELFI), turi būti išvystyta infrastruktūra. Ko gero, gyventojų reikia klausti, ar patogu jiems būtų, ar ne. Daliai žmonių tai tikrai nepatogumų sukeltų“, – sako jis. A. Paleičikas pripažįsta, kad Vilniaus autobusų stotis nebus rekonstruojama dar bent penkerius metus. „Pastatas nors ir yra vientisas, savininkai yra du. Yra servitutai, sutartiniai įsipareigojimai, ir aš jų turiu visų laikytis, negaliu pažeidinėti. Kuo daugiau savininkų – tuo sunkiau sutarti, rasti bendrą viziją. Turiu sutartinių įsipareigojimų, kurie neleidžia anksčiau nei po 5 metų daryti rekonstrukciją, kitokiu atveju grės ir baudos, ir sankcijos. Bendros vizijos kol kas nerandame“, – atskleidė jis. Tačiau jis pažymi, kad jei būtų priimtas bendras sprendimas, bent jau galima būtų pradėti ruošti projektą. „Rekonstrukcijos penkerius metus nebus. Statybos neprasidės, bet tai nereiškia, kad negalima būtų pradėti projektuoti ir ruoštis statyboms“, – pabrėžė.