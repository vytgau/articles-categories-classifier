Kitose Baltijos šalyse užfiksuotas dar didesnis kainos augimas, Estijoje energijos kaina didėjo 15 proc., Latvijoje - 16 proc. „Sausį „Nord Pool“ biržos Lietuvos kainų zonoje užfiksuoti neįprasti kainų svyravimai - pirmoje mėnesio pusėje buvo pakankamai šilta, todėl energijos paklausa ir kaina buvo žemos. Antroje mėnesio pusėje staiga atšalo ir tuo pačiu sugedo jungtis „NordBalt“, per kurią iš Švedijos ketvirtosios kainų zonos Lietuvą dažniausiai pasiekia pigesnė energija, todėl elektros energijos kainos smarkiai pakilo“, - sako nepriklausomo elektros tiekėjo „Energijos tiekimas“ generalinis direktorius Vidmantas Salietis. Tiesa, lyginant energijos kainą su praėjusių metų sausio mėnesiu, jos augimas siekia tik 2 proc. 2017 m. sausį elektros energija Lietuvoje kainavo 36,88 Eur/MWh. Energijos tiekimas UAB priklauso didžiausiai šalyje energetikos įmonių grupei „Lietuvos energija“ ir yra didžiausia lietuviško kapitalo elektros energijos prekybos bei tiekimo bendrovė. Bendrovė turi 7 tūkst. klientų. Nuo 2016 m. bendrovė pradėjo vykdyti elektros energijos bei išvestinių finansinių priemonių prekybą Baltijos ir Skandinavijos šalių didmeninėse rinkose bei teikti balansavimo, portfelio valdymo ir elektrinių darbo optimizavimo paslaugas. „Energijos tiekimas“ yra vienintelis sertifikuotos elektros energijos, pagamintos Lietuvoje iš atsinaujinančių išteklių, tiekėjas.