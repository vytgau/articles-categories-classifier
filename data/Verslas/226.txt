Diskusija apie transporto priemonės užvedimą blokuojančių alkotesterių įrengimą inicijuojama po savaitgalį įvykusios tragiškos avarijos, kai „City Bee“ automobilį vairavęs neblaivus asmuo sukėlė eismo įvykį – per jį žuvo taksi automobilyje sėdėjusi moteris. 54 metų vairuotojui R. S. nustatytas 1,51 promilės girtumas. Ministras pabrėžė, kad pakeitimai būtų taikomi ne vienai „City Bee“, bet ir kitoms panašias paslaugas teikiančioms įmonėms. Jis neabejoja, kad naujos priemonės nepabrangintų pačios paslaugos. Anot R. Masiulio, saugumo reikalavimai pateisina ir nedidelius nepatogumus, kai sąžiningi vairuotojai turėtų sugaišti šiek tiek daugiau laiko blaivumui patikrinti. Šiuo metu alkoblokai yra montuojami naujuose mokykliniuose autobusuose, didmiesčių įsigyjamame viešajame transporte. Vyriausybės darbo grupė anksčiau yra siūliusi, kad už vairavimą esant neblaiviam bausti asmenys galėtų per pusę sutrumpinti teisės vairuoti atėmimo terminą, jei savanoriškai įsirengtų alkoblokus.