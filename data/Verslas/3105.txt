„Lietuvą garsino ir garsina mūsų mieste užaugę ir išugdyti plaukikai. Danas Rapšys, Andrius Šidlauskas, Simonas Bilis, Darius Grigalionis, Arūnas Savickas, Jūratė Ladavičiūtė, Paulius Andrijauskas, Mindaugas Sadauskas", - vardijo meras Rytis Račkauskas. Pasak jo, moderni infrastruktūra yra būtina sąlyga rengti profesionalius sportininkus. Savivaldybės planai – „Aukštaitijos“ baseino priestato rekonstrukcija į 50 metrų baseiną. Kūno kultūros ir sporto centro užsakymu parengti pirminiai architektų pasiūlymai. 10 takelių baseinas su žiūrovų tribūnomis ir reikalingomis patalpomis galėtų atsirasti tarp sporto rūmų pastato ir ledo arenos, pastatus blokuojant. Susidėvėjęs rūmų priestatas būtų griaunamas, taip formuojant plotą baseinui. Naujasis statinys galėtų funkcionuoti ir kaip savarankiška sporto, pramogų zona, nepriklausomai nuo renginių, ir kaip sudėtinė viso komplekso dalis. Taip būtų išplečiamas sportinių ir pramoginių veiklų spektras. Galėtų atsirasti kavinė ne tik baseino lankytojams, nedidelis vaikų baseinas, pirčių kompleksas, dušai, sūkurinės vonios, treniruoklių salė, VIP ložės, administracinės ir kt. patalpos. Artimiausias žingsnis – konkursas konkrečiam techniniam projektui parengti. Tam bus panaudotos miesto biudžeto arba Valstybės kapitalo investicijų programos lėšos. Panevėžio unikalų sovietmečio paveldą – vienintelį ne tik Lietuvoje, bet turbūt ir pasaulyje jau 50 metų remonto nemačiusį dabartinį baseiną miesto sporto rūmuose A. Jakšto g. vasarą apžiūrėjęs Aukštaitijos sostinėje lankęsis premjeras Saulius Skvernelis prisipažino pasijutęs it keliais dešimtmečiais atsukus laiką. „Sporto kompleksas leidžia keliauti laiko mašina ir grįžti į gilų sovietmetį“, – tąkart įvertino premjeras, apžiūrėjęs Panevėžyje „Aukštaitijos“ sporto komplekso du baseinus – vieną dar veikiantį 25-ių metrų, o kitą dėl itin prastos būklės nebeeksploatuojamą 12-os metrų. Skaitykite daugiau čia.