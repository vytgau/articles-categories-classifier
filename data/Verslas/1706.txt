Savivaldybės Eismo valdymo poskyrio vyriausiasis specialistas Kastytis Lubys BNS teigė, kad šios permainos Vilniuje siūlomos atsižvelgiant į Susisiekimo ministerijos pernai priimtus keleivių ir bagažo taisyklių pakeitimus. Pagal juos troleibusai ir autobusai galėtų nestoti vadinamosiose tarpinėse stotelėse, kurios įrengiamos gyventojų pageidavimu. Tokių, į viešojo transporto tvarkaraščius neįtrauktų stotelių, šiuo metu sostinėje yra apie dešimt, jos įrengtos daugiausia priemiesčiuose, sodų bendrijose, kur keleivių srautas yra nenuolatinis. „Ten keleivių srautas yra epizodinis ir stabdyti dienos metu transporto priemones yra netikslinga, jei stotelėje nėra nė vieno žmogaus, laukiančio transporto priemonės, arba transporto priemonėje esantis keleivis nepareiškė iš anksto nepareiškė noro vairuotojui, kad jis norės išlipti stotelėje „pagal pareikalavimą“, – paaiškino K. Lubys. Tokios stotelės bus pažymėtos viešojo transporto ženklu, bet jose nebus įprastų laukimo paviljonų, suolelių, nebus nurodytas tikslus laikas, kada atvyksta transporto priemonė, tik laiko intervalas. Vairuotojai savo ruožtu būtų įpareigoti pranešti keleiviams, kad autobusas ar troleibusas stotelėje gali nestoti, jei keleiviai nenuspaus įrengto „stop“ mygtuko ar kitaip neįspės vairuotojo. Vilniaus savivaldybės taryba taip pat spręs, ar perpus piginti „Statyk ir važiuok“ bilietus. Siūloma, kad anksčiau 2 eurus kainavusi galimybė dienai pastatyti automobilį vienoje iš trijų specialių aikštelių ir naudotis viešuoju transportu kainuotų eurą. Laikinasis „Susisiekimo paslaugų“ vadovas Vaidotas Meškauskas pripažįsta, kad brangesnis bilietas nepasiteisino. „Stebėjome rezultatus ir matome, jog žmonėms šios aikštelės iki šiol netapo dažnai pasirenkama kelionių mieste alternatyva“, – BNS atsiųstame komentare teigė V. Meškauskas. Pasak jo, tikimasi, kad kainos sumažinimas taps papildoma paskata vairuotojams išbandyti aikšteles, tam žadama ir kitų pakeitimų. Šiuo metu Vilniuje veikia trys „Statyk ir važiuok“ aikštelės: Ukmergės gatvėje, šalia „Senukų“ prekybos centro, Sėlių gatvėje Žvėryne ir V. Gerulaičio gatvėje, netoli „Siemens“ arenos.