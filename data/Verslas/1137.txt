Ministerijos siūlymas trečiadienį bus svarstomas Vyriausybės posėdyje. Anot Finansų ministerijos, pritarus Seimo pasiūlymui, valstybės valdomoms įmonėms ir jų antrinėms bendrovėms gali būti sunkiau parduoti nenaudojamą turtą. Praėjusių metų pabaigoje Seime pradėtame svarstyti nutarimo projekte siūloma paraginti Vyriausybę, kad valstybės turtas būtų privatizuojamas tik per Turto banką ir pagal jo taisykles – tokiu būdu valstybės valdomų įmonių nekilnojamasis turtas duotų didžiausią grąžą valstybei. Tačiau, kaip pažymi Finansų ministerija, „NT valdų“ turtas priklauso įmonę valdančiai „Lietuvos energijai“, o ne valstybei, o pagal įstatymus Turto bankas tokio turto parduoti negali.