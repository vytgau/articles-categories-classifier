Dotacijos sutartis pagal Europos infrastruktūros tinklų priemonę (CEF) pasirašyta Sofijoje, kur ketvirtadienį įvyko neoficialus Energetikos tarybos posėdis, pranešė Europos Komisija. Kaip teigia „Litgrid“, dinaminio stabilumo studiją trijų Baltijos valstybių ir Lenkijos perdavimo tinklų operatorių užsakymu atlieka Gdansko universiteto mokslininkai. Pasirašymo ceremonijoje dalyvavo už klimato politiką ir energetiką atsakingas Komisijos narys Miguelis Ariasas Canete ir Komisijos energetikos generalinio direktorato vadovas Dominique Ristori. M. A. Kanjete teigė, kad sinchronizavimas yra ypač svarbus politinis prioritetas, siekiant Europos energetikos sąjungos. „Dabartinė Europos Komisija įsipareigojo pasiekti pažangos įgyvendinant strateginius energetikos infrastruktūros projektus ir galutinai išspręsdama Baltijos regiono energetinės izoliacijos klausimus. Tai ir yra Europos solidarumo energetikoje esmė“, – EK pranešime cituojamas M. A. Kanjete. Pasirašant sutartį, dalyvavo Lietuvos energetikos ministras Žygimantas Vaičiūnas, elektros perdavimo operatorės „Litgrid“ generalinis direktorius Daivis Virbickas, Latvijos valstybės sekretorius energetikai Erikas Eglitis, už energetiką atsakingas Estijos ekonomikos reikalų ir susisiekimo ministerijos valstybės sekretoriaus pavaduotojas Ando Leppimanas (Andas Lepimanas). Taip pat dalyvavo Lenkijos valstybės sekretoriaus pavaduotojas energetikai Michalas Kurtyka. Sutartį Europos Sąjungos (ES) vardu pasirašė Inovacijų ir tinklų programų vykdomoji įstaiga (INEA) ir Lietuvos, Latvijos, Estijos bei Lenkijos elektros energijos perdavimo sistemų operatoriai. Europos Komisijos (EK) ir 4 šalių – Lietuvos, Latvijos, Estijos ir Lenkijos – energetikos ministrai pernai gruodį sutarė, kad galutinis politinis sutarimas dėl sinchronizavimo su Europa, dalyvaujant ES vadovams, turėtų būti pasirašytas šių metų birželį. Sinchronizacijos su žemyninės Europos tinklais projektas turėtų būti baigtas 2025 metais.