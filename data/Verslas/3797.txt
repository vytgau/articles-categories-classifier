Dėl pasikeitusių įstatymų ir Vyriausybės aktų savivaldybės Sveikatos skyrius rengia triukšmo prevencijos taisykles. Jos apims ir pramonės įmonių, ir gyventojų keliamą daugiabučiuose, ir kitokį triukšmą. Pasak Klaipėdos pramonininkų asociacijos (KPA) administracijos direktorės Jolantos Girdvainės, Klaipėda – ne Pasvalys ir ne Marijampolė, todėl sprendžiant apie triukšmą mieste reikia kalbėtis ir su uosto bendrovėmis. Ko prieš tai nebuvo daroma. Naujose taisyklėse bus patikslintos sąvokos, kas yra triukšmo sukėlėjai, koks yra leistinas triukšmo lygis ir t. t. Daugiabučių gyventojams reikės atkreipti dėmesį į tai, kad bus pakeistas laikas, kada galima kelti triukšmą, pavyzdžiui, atliekant buto remonto darbus. Anksčiau tai buvo galima daryti nuo 6 iki 18 val., o dabar – nuo 7 val. iki 19 val. Tiesa, praėjusiame miesto Tarybos posėdyje naujas triukšmo taisyklių projektas nebuvo svarstomas, nes dėl jų kilo klausimų KPA atstovams. Anot Savivaldybės administracijos direktoriaus Sauliaus Budino, jau rastas sutarimas, suderinti kai kurie klausimai. „Mes manome, kad tokios taisyklės turi būti pritaikytos būtent uostamiesčiui. Suprantame Savivaldybę, kuri vadovaujasi įstatymais, tačiau Klaipėdos triukšmo taisyklės negali būti tokios pačios kaip kitų miestų. Labai svarbu, kad būtų atsižvelgta į tai, jog miestas ir uostas yra greta vienas kito“, – sakė KPA administracijos direktorė. Anot jos, nesinorėtų, kad, priėmus bendras visiems miestams taisykles, iškiltų pavojus geriems miesto ir uosto santykiams dėl pačių nusistatyto reglamento. „Krovos kompanijos neišsikels. Norėtųsi tikėti, kad ateityje dėl triukšmo ar kitų planavimo dalykų mes nesipyksime, kad šalia uosto tvoros neiškils daugiabučiai namai, kurie būtų gyvas konflikto šaltinis. Tas naujas taisykles mes peržiūrėjome tam, kad neatsirastų naujų nesutarimo šaltinių. Susitikę su administracijos direktoriumi išsiaiškinome tam tikrus neaiškumus“, – aiškino J. Girdvainė. Pramonininkų atstovai tvirtina, kad visada stengiasi atsižvelgti į tai, kad dirba šalia gyventojų ir nėra suinteresuoti su jais pyktis. Pavyzdžiui, uosto krovos kompanijos imasi priemonių, kad triukšmas mažėtų.