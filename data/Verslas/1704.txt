„Buvo pripažintas kaltu suklastojęs dokumentą ir taip pat buvo nuteistas už tai, kad pasikėsino sukčiauti“, – BNS sakė Vilniaus miesto apylinkės teismo teisėjas Ugnius Trumpulis. Teismas V. Orechovui paskyrė trejų metų laisvės atėmimą, bausmę atliekant pataisos namuose, bet bausmės vykdymą atidėjo dvejiems metams. Jei per šį laikotarpį V. Orechovas nenusikals, realios laisvės atėmimo bausmės jis išvengs. Anot teismo atstovės spaudai, teismas taip pat nurodė V. Orechovui per metus sumokėti 941,5 euro į nukentėjusiųjų nuo nusikaltimų asmenų fondą. Vilniaus apygardos prokuratūra ikiteisminį tyrimą dėl V. Orechovo baigė 2016 metų lapkritį. Buvęs parlamentaras „darbietis“ buvo kaltinamas neteisėtai siekęs gauti beveik 300 tūkst. kompensaciją. Teisėsauga skelbė nustačiusi, kad iš darbo 2015 metų gegužę atleistas V. Orechovas vėliau galėjo suklastoti bendrovės darbo tvarkos taisykles, įtraukdamas punktą apie 289,6 tūkst. eurų kompensaciją atleidžiamam jos vadovui. 2012 metais jo paties patvirtintose taisyklėse tokia suma nebuvo įrašyta. 2015 metų gegužę išrinkta nauja „Dujotekanos“ valdyba iš prezidento pareigų atleido V. Orechovą ir vietoj jo paskyrė žiniasklaidos su įmonės pagrindiniu akcininku Rimandu Stoniu siejamą buvusį Valstybinės mokesčių inspekcijos viršininko pavaduotoją Saulių Trečekauską. Vilniaus miesto apylinkės teismo sprendimas per 20 dienų gali būti skundžiamas Vilniaus apygardos teismui.