Pranešime informuojama, kad atlikus žindukų laboratorinius tyrimus, nustatyta padidinta N-nitrojunginių migracija (0,49 mg/kg), kuri beveik 5 kartus viršijo leidžiamą kiekį. Pagal Europos Sąjungoje galiojančias griežtas normas, iš žindukų ir čiulptukų, pagamintų iš elastomerų ir gumos, neturi migruoti daugiau kaip 0,1 mg/kg N-nitrojunginių. Pirminiais duomenimis, 1 296 vnt. lateksinių žindukų „Canpol Babies“ į Lietuvą įvežė UAB „Kotryna“ (Dariaus ir Girėno g. 34, Vilnius), kurie buvo išplatinti Lietuvoje, Latvijoje ir Estijoje. Įmonei nurodyta sustabdyti prekybą bei surinkti iš rinkos šiuos nesaugius gaminius. Vartotojai, įsigiję šios partijos nesaugių gaminių, gali grąžinti juos prekybininkams ir atgauti sumokėtus pinigus. Iš elastomerų ar gumos pagaminti žindukai ar čiulptukai gali išskirti N-nitrozaminus ir medžiagas, galinčias pavirsti N-nitrozaminais (N-nitrojunginiais), kurie dėl jų toksiškumo kelia pavojų žmonių sveikatai, nes dauguma N-nitrozaminų yra kancerogenai. Papildoma informacija apie gaminį: „Canpol Babies“ (ortodontinis, stiprios srovės, pakuotėje po 2 vnt., 12 m+, brūkšninis kodas 5903407231037, galioja iki 2019.06, kodas 0170614, gamintojas – „Canpol Sp. z.o.o. SKA“, Lenkija).