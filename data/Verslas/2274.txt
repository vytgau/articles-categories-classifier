„Šie pojūčiai susiję su darbo ir asmeninio gyvenimo balansu“, – ketvirtadienį Didžiojoje idėjų ir pokyčių konferencijoje aiškino jis. M. Binderis dėstė, kad Danijos darbo rinka gali sukurti daugiau darbo vietų, o rizika patirti ilgalaikį nedarbą yra mažesnė. Tokia situacija sukuria žmonių laimės ir pasitenkinimo jausmą.  „Vienas Danijos kunigas XIX amžiaus pabaigoje pasakė, kad norime visuomenės, kurioje tik mažai kas turėtų per daug ir dar mažiau kas turėtų per mažai. Galbūt tai egalitarinė utopija, kuri, atrodo, tapo realybe praėjus vienam amžiui“, – pasakojo pranešėjas. Jis sakė, kad Danijos modelis stovi ant trijų ramsčių: lygios prieigos prie darbo rinkos, „flexsecurity“ ir kolektyvinių sutarčių. „Šios trys idėjos yra labai svarbios. „Flexsecurity“ modelis reiškia, kad gana paprasta ir pigu įmonėms sumažinti darbuotojų skaičių ištikus sunkiems laikams, tačiau iki 2 metų žmonės netekę darbo gali mėgautis gana aukštomis socialinėmis išmokomis. Tačiau jie turi aktyviai dalyvauti persikvalifikavimo kursuose. Taip pat labai daug dėmesio skiriama nuolatiniam mokymuisi“, – pasakojo M. Binderis. Anot jo, ekonominis turtas reikalauja darbo rinkos mobilumo, kad įmonės galėtų pasinaudoti produktyviomis investicinėmis galimybėmis joms atsiradus. „Be to, dar yra valstybės finansuojamos nedarbo išmokos, kurios užtikrina saugumą kartu su aktyvia darbo rinkos politika“, – sakė danų Darbo ministerijos atstovas. Antrasis jo įvardintas ramstis – vienoda prieiga prie darbo rinkos. „Aukštos kokybės vaikų globa, taip pat pagyvenusių žmonių ir sergančių globa leidžia žmonėms dirbti iki senatvės. Danijos gerovės valstybė užtikrina teisę į visas šias išmokas ir privalumus. Siekiame, kad visi galėtų pasinaudoti šiais privalumais, nepriklausomai nuo pajamų. Danijos moterys gali būti motinos tuo pat metu aktyviai dirbdamos“, – aiškino pranešėjas. Trečiasis Danijos modelio ramstis, pasak M. Binderio, yra kolektyvinių sutarčių sistema. „Šios sistemos priešistorė siekia 100 metų, kai darbuotojai ir darbdaviai susitarė dėl bendrų taisyklių, dėl darbo užmokesčio. Ši sistema reiškia, kad dėl užmokesčio susitariama 4 metams ir paskui negalima sulaužyti šios sutarties teisiškai“, – Vilniuje surengtoje konferencijoje sakė jis. M. Binderis dar sakė, kad Danijos tradicija dialogui, bendradarbiavimui tarp socialinių partnerių sudarė sąlygas sudaryti trišales sutartis su vyriausybe. Pavyzdžiui, pensijų taupymo ar užmokesčio imigrantams iš trečiųjų šalių. „Mano nuomone, trys veiksniai yra labai svarbus tam, kad užtikrintume gerovę ateityje“, – savo pranešimą užbaigė jis. „Pirma, darbo rinka turi būti atvira įvairioms darbo formoms, taip pat ir imigrantams iš trečiųjų šalių. Antra, darbo jėga turėtų išplėsti darbinį amžių, kadangi vidutinė gyvenimo trukmė greitai sieks 100 metų. Žmonės taip pat turėtų laikytis daniškos mokesčių sistemos reikalavimų“, – nurodė M. Binderis.