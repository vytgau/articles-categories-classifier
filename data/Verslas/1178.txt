Derybose su JAV pareigūnais „gali būti įmanoma rasti sprendimą, kuris leis išvengti sunkaus prekybinio konflikto“, – pareiškė Peteris Altmaieris prie Baltųjų Rūmų susirinkusiems reporteriams. D. Trumpui šį mėnesį netikėtai paskelbus apie ketinimus „JAV nacionalinio saugumo sumetimais“ nustatyti 25 proc. muitą importuojamam plienui ir 10 proc. muitą importuojamam aliuminiui, visame pasaulyje kilo baimė dėl prekybos karo. Išsamiau apie galimą sprendimą P. Altmaieris nekalbėjo, tačiau pažymėjo, kad JAV prekybos sekretorius Wilburas Rossas šiuo klausimu taip pat nusiteikęs optimistiškai. „Labai konstruktyviai preliminariai pasikeitėme nuomonėmis visais svarbiais mūsų ekonominių santykių klausimais, daug dėmesio skirdami galimybėms sumažinti įtampą prekybos srityje“, – nurodoma bendrame pareigūnų paskelbtame pranešime. „Per kelias kitas dienas tęsime diskusijas“, – pažymima dokumente. Šią savaitę Vašingtone taip pat lankysis už prekybą atsakinga Europos Komisijos (EK) narė Cecilia Malmstroem, kuri antradienį ir trečiadienį susitiks su W. Rossu ir kitais JAV pareigūnais. „ES turėtų būti atleista nuo muitų“ Europos pareigūnai jau pagrasino dėl D. Trumpo muitų imtis atsakomųjų veiksmų ir parengė sąrašą iš JAV importuojamų prekių, įskaitant džinsus „Levi‘s“, motociklus „Harley-Davidson“ bei žemės riešutų sviestą, kurioms gali būti nustatyti atsakomieji muitai. Tačiau pasiekus kompromisą, atslūgtų nerimas dėl atsakomųjų prekybos priemonių, kurios galėtų prislopinti ekonomikos augimą ir padidinti infliacinį spaudimą. „Palaikau glaudų ryšį su atsakinga Europos Komisijos nare, – pareiškė P. Altmaieris, turėdamas omenyje C. Malmstroem. – Vokietija remia šias derybas.“ Antradienį Vokietijos ministras ketina susitikti su JAV prekybos atstovu Robertu Lighthizeriu. Tuo tarpu C. Malmstroem reporteriams Briuselyje pirmadienį pareiškė norinti konstruktyviai dirbti su Vašingtonu ir siekti bendro sprendimo. Tačiau ji vėl pabrėžė, kad naujieji muitai neturėtų būti taikomi Europos eksportuotojams. „Visa ES turėtų būti atleista [nuo muitų]“, – pareiškė ji. Europa pernai eksportavo plieno už 6,5 mlrd. JAV dolerių ir aliuminio už 1,4 mlrd. JAV dolerių.