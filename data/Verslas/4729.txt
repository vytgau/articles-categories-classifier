Mažytėje vulkaninėje Šv. Elenos saloje, kur savo dienas baigė Napoleonas, jau netrukus laukiama didelių pokyčių – na, vertinant pagal salos mastą, jie tikrai dideli. Apie 4500 tūkstančių gyventojų turinti sala, kurią nuo Afrikos skiria beveik 2 tūkst. kilometrų vandenyno, praeitą savaitgalį sulaukė pirmojo joje nusileidusio komercinio lėktuvo. Įvykio būta tikrai neeilinio, žyminčio dar vieną svarbų žingsnį į, kad ir kaip keistai tai mums beskambėtų, XXI amžių. Salos gyventojai vos prieš pusantrų metų ėmė naudotis mobiliaisiais telefonais ir internetu. Iki tol vienintelis būdas susisiekti su pasauliu buvo penkių dienų kelionė laivu į Keiptauną. Nuo šiol kartą per savaitę iš Johanesburgo (per Namibijos Vindhuko miestą) į įstabaus grožio šv. Elenos salos naujutėlaitį oro uostą skraidys lėktuvas. Vietiniai viliasi, kad jų sala pasirodys patraukti tiek aviacinių šiurpuliukų mėgėjams (dėl unikalaus oro uosto), tiek Prancūzijos istorijos entuziastams, tiek banginių ir ryklių stebėtojams. Kalbų apie oro uostą šv. Elenos saloje būta nuo pat XX amžiaus 4-ojo dešimtmečio. Dabartinė jo vieta pasirinkta prieš dešimtmetį. Pirminis variantas šioje uolėtoje 16 kilometrų ilgio ir 8 kilometrų pločio saloje atmestas, nes būtent ten gyveno nykstančios rūšies paukščių. Pirmąjį bandomąjį skrydį kaip reikiant apsunkino šoniniai vėjai, tad nuspręsta, jog dideliam orlaiviui saloje leistis pernelyg pavojinga. Oro uosto atidarymas šv. Elenos saloje vilkintas gerus pusantrų metų, tad britų žiniasklaida juokais jį jau buvo spėjusi praminti „labiausiai niekam tikusiu oro uostu visame pasaulyje“. Šeštadienį, spalio 14 dieną, saloje pagaliau laimingai nusileido 100 vietų „Embraer“ orlaivis. Jis pasitiktas gausiomis ovacijomis ir šimtų vietinių viltimi, jog nuo šiol salos gyvenimas pasikeis į gerą.