„Nebūtina kiekvieną kartą naudoti vienkartinius antgalius, kad nustatytum alkoholio vartojimo faktą, tereikia vietoj rankinio alkotesterio naudoti alkoholio detektorių, tačiau aptikus alkoholio, įrodomajam tikrinimui teks naudoti kitokį, metrologinę patikrą turintį alkotesterį“, – pranešime spaudai cituojamas bendrovės „Alkotesteris“ vadovas Marius Anusauskas. Darbdaviams skirtą įrangą darbuotojų blaivumo tikrinimui sąlyginai galima skirstyti į 5 grupes. Pirmajai grupei priklauso alkoholio detektoriai. Tai alkotesteriai, kuriais nesiekiama tiksliai išmatuoti alkoholio koncentraciją iškvėptame ore. Tikslas – nustatyti blaivumo ar alkoholio vartojimo faktą. Alkoholio detektoriams nereikia vienkartinių antgalių, į juos pučiama kelių centimetrų atstumu. Aptikus alkoholio, darbuotojo blaivumas gali būti patikrinamas rankiniu alkotesteriu, parodančiu alkoholio koncentraciją promilėmis. Alkoholio detektoriai idealiai tinka didelio srauto darbuotojų patikrinimui per trumpą laiką. Antra grupė – rankiniai alkotesteriai. Profesionaliam naudojimui skirtiems rankiniams alkotesteriams atliekama metrologinė patikra. Efektyviausiai šie alkotesteriai naudojami bendrovėse, kuriose darbuotojų tikrinimas vykdomas intensyviai, lauko sąlygomis, skirtingose vietose, taip pat nuolat tikrinami darbuotojai, dirbantys padidintos rizikos darbo vietose, vežantys pavojingus krovinius. Rankiniai alkotesteriai naudojami tada, kai preliminariai tikrinant alkoholio detektoriumi aptinkama alkoholio. Trečiajai grupei priskirtini tie patys antros grupės rankiniai alkotesteriai, tačiau turintys sąsają su darbdaviams skirta programine įranga, registruojančia ir kaupiančia atliktų tikrinimų duomenis, spausdinančia pasirinktų laikotarpių ataskaitas, automatiškai generuojančia Valstybinės darbo inspekcijos rekomendacijas atitinkančius darbuotojo nušalinimo dėl neblaivumo ar darbuotojo siuntimo pas medikus aktus. Ketvirtą grupę sudaro stacionarūs alkotesteriai, skirti darbuotojų, atvykstančių į darbą ar patenkančių į uždaras teritorijas, tikrinimui. Šie alkotesteriai gali turėti darbuotojų identifikavimo, veido atpažinimo, duomenų perdavimo ir kaupimo funkcijas. Penktoji grupė – alkoblokai. Tai automobiliuose, staklėse, kėlimo įrangoje, kelių priežiūros technikoje montuojami alkotesteriai, neleidžiantys užvesti automobilio variklio ar valdyti įrengimo, kol nepatikrinamas vairuotojo ar įrangos operatoriaus blaivumas. Alkoblokai užtikrina, kad darbuotojo blaivumas bus kontroliuojamas ne tik jam išvykstant iš bendrovės teritorijos, bet ir kiekvieną kartą užvedant automobilio variklį.