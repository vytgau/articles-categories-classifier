Ji dirbo šiaurinėje Japonijos dalyje esančioje Aičio prefektūroje vaikų priežiūros centre, kai sužinojo, kad laukiasi. Deja, šios naujienos neatitiko darbovietės vadovo numatyto grafiko, kuriame buvo sužymėta, kuriai darbuotojai kada leidžiama ištekėti ir susilaukti vaikų. Ši itin nemaloniai susiklosčiusi situacija atspindi nerimą keliančią kai kurių Japonijos įmonių vadovų taikomą praktiką, kai darbuotojoms leidžiama ištekėti ir susilaukti palikuonių atsižvelgiant į užimamų pareigų hierarchiją, rašo „The Telegraph“. Ši istorija tapo vieša, kai šios moters sutuoktinis parašė laišką į vieną iš įtakingiausių Japonijos laikraščių „Mainich Shimbun“, išdėstydamas situacijos esmę ir detales. Laiške rašoma, kad jo sutuoktinė, sužinojusi, kad laukiasi, pasijuto nusivylusi ir pasimetusi. „Vaikų priežiūros centro, kuriame ji dirba, vadovas nustatė tvarką, pagal kurią darbuotojos turi tekėti ir pastoti. Galioja nerašyta taisyklė, kad darbuotoja negali to daryti anksčiau už aukštesnes pareigas einančią jos kolegę,“ – rašo japonas. Sutuoktinių pora dalyvavo oficialiame susitikime su vaikų priežiūros centro vadovu ir asmeniškai atsiprašė už netikėtą nėštumą. Vis tik neįprastoje situacijoje atsidūrusios japonės vyras patikino, kad jo žmona nuo to laiko yra engiama, nes neva savanaudiškai pažeidė vaikų priežiūros centro taisykles. „Vaikų priežiūros paslaugas teikiantys asmenys aukoja savo pačių vaikus tam, kad galėtų rūpintis kitų vaikais. Ši profesija kilni, nes rūpinamasi vaikais, kursiančiais šalies ateitį. Gerbiu savo žmonos atsidavimą profesijai ir toliau ją palaikau. Tokios sąlygos, tenkančios vaikų priežiūros srityje dirbantiems asmenims, liudija apie šalies atsilikimą,“ – savo poziciją išsakė vyras. Paviešinta istorija visoje Japonijoje sukėlė tikrą palaikymo bangą. Su šia valstybe siejami mažėjantys gimstamumo rodikliai ir nuolatinis viešų vaikų priežiūros įstaigų trūkumas. Daugybė šią situaciją komentavusiųjų kritiškai vertino tokias vaikų priežiūros centrų taikomas taisykles ir netgi vadino tokį elgesį žmogaus teisių pažeidimu. Vis tik atsirado ir tokių, kurie pripažino, kad vaikų priežiūros centrai susiduria su rimtais iššūkiais dėl didelio masto darbuotojų trūkumo. Japonės jau ilgą laiką susiduria su sunkumais darbo vietoje, o esminė to priežastis – itin paplitusi diskriminacija dėl lyties. Japonija užima 114 vietą 144 šalių sąraše, kuris praėjusiais metais sudarytas Pasaulio ekonomikos forume. Šis reitingas skirtas situacijai dėl lyčių lygybės įvertinti. Priekabiavimas dėl motinystės – Japonijoje žinomas matahara pavadinimu – dar viena itin opi problema. 2015 m. valdžios užsakymu atlikta apklausa, atskleidusi, kad pusė dirbančių moterų Japonijoje yra patyrusios vienokį ar kitokį priekabiavimą pastojus, o kas penkta tapusi nėščia netgi prarado darbo vietą. Specifinė praktika, kai darbuotojoms tiksliai nurodoma, kada galima turėti vaikų, o kada – ne, Japonijoje toli gražu neapsiriboja vien tik vaikų priežiūros paslaugas teikiančiomis įmonėmis. 26 m. moteris iš Tokijo išdrįso viešai prabilti apie tai, kad jos tiesioginė vadovė įmonėje, kurios veika susijusi su kosmetikos prekėmis, pareiškė, kad ši negalinti susilaukti vaikų anksčiau, nei sulauks 35 m. Ji papasakojo elektroniniu paštu gavusi dokumentą, kuriame buvo pateiktas detalus vaikų gimdymo ir auginimo grafikas. Anot istoriją paviešinusios moters, šis dokumentas išsiųstas jai ir 22 jos kolegėms su įspėjimu, kad savanaudiškas elgesys bus baudžiamas. „Jau esu susidūrusi su sunkumais pastojant. Kas prisiims atsakomybę, jei aš atidėsiu nėštumą ir tokiu būdų prarasiu galimybę susilaukti vaikų?“ – piktinosi su nevaisingumo problema susidūrusi ištekėjusi moteris.