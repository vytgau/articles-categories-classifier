„Praėjusios savaitės pabaigoje pateikėme planą derinti Europos Komisijai. Geležinkelio ruožą numatoma atstatyti iki 2019 metų pabaigos“, – sakė „Lietuvos geležinkelių“ atstovas Mantas Dubauskas. Anot jo, šiuo metu bendrovė nenori atskleisti daugiau plano detalių, įskaitant ir investicijas. Ankstesniais skaičiavimais, 19 kilometrų ilgio ruožo atstatymas kainuotų apie 20 mln. eurų, tačiau „Lietuvos geležinkelių“ vadovas Mantas Bartuška tikisi, kad ši suma bus mažesnė. „Norime sulaukti Komisijos vertinimo ir galbūt pastabų. Pastaruoju atveju su Komisija toliau tarsimės, kaip tobulinti planą“, – tvirtino M. Dubauskas. Anot jo, pagal Vyriausybės nutarimą planas su EK turėtų būti suderintas iki kovo 1 dienos. Konkurencijos klausimus kuruojantis EK atstovas spaudai Ricardo'as Cardoso'as patvirtino, kad „Lietuvos geležinkeliai“ Komisijai pateikė pasiūlymą, kaip ištaisyti konkurencijos pažeidimą, dėl kurio pernai spalį EK skyrė įmonei beveik 28 mln. eurų baudą. „Mes tikriname „Lietuvos geležinkelių“ pažeidimo ištaisymo projektą ir jo įgyvendinimą“, – atsiųstame komentare teigė R. Cardoso'as. Už prieš dešimtmetį išardytą ruožą į Rengę EK skyrė „Lietuvos geležinkeliams“ 27,87 mln. eurų baudą. Pastarieji gruodį sprendimą apskundė Europos Sąjungos (ES) Bendrajam Teismui Liuksemburge, o sausio pradžioje iš sukaupto įmonės rezervo sumokėjo baudą. „Latvijos geležinkelių“ atstovas Maris Ozolas teigė, kad Rengės ruožo atstatymo projektas su Latvija nederinamas. „Lietuvos geležinkeliai“ nepristatė mums plano, todėl negalime komentuoti savo veiksmų. Vis dėlto mūsų pozicija nesikeičia – mes vis dar laukiame, kad „Lietuvos geležinkeliai“ įgyvendintų savo pažadą ir atstatytų geležinkelio ruožą kuo greičiau, kad juo būtų galima naudotis“, – atsiųstame komentare teigė M. Ozolas. Susisiekimo ministras Rokas Masiulis interviu BNS anksčiau yra sakęs, kad Rengės atstatymas yra ne tik ekonominis, bet ir politinis žingsnis. Anot jo, Rengė tapo agresyvaus elgesio su kaimynais simboliu, todėl jos atstatymas pademonstruotų gerą valią partneriams Lenkijoje ir Latvijoje.