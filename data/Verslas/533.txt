Lietuvos banke spaudos konferencijos metu ketvirtadienį pristatyti kelių milijardų eurų vertės Lietuvos banko finansinio turto 2017 m. investicijų valdymo rezultatai. LB finansinio turto portfeliai yra aukso (207 mln. eurų 2017 m. pabaigoje), rezervų (836 mln. eurų 2017 m. pabaigoje), trumpalaikio (165 mln. eurų 2017 m. pabaigoje) ir ilgalaikio (3 mlrd. 347 mln. eurų 2017 m. pabaigoje) finansinio turto portfeliai. „Ilgalaikio turto portfelyje ir vyksta įdomiausi dalykai“, - teigė LB valdybos narys Tomas Garbaravičius. Pasak T. Garbaravičiaus, investavimo aplinka vis dar sudėtinga, bet LB joje įgyvendina pokyčius siekdamas didesnės ilgalaikės finansinio turto grąžos. „Atmetus valiutos kurso pokyčių įtaką, pavyko pasiekti gerų investavimo rezultatų sudėtingoje mažų ar net neigiamų palūkanų aplinkoje. Didinome investicinių priemonių arsenalą, tuo pačiu maksimaliai išskaidydami riziką. Pirmieji iš pasaulio centrinių bankų pritaikėme pažangų rizikos pariteto metodą, kuris užtikrina vienodą portfelio dalių rizikos įnašą į investicinio portfelio bendrą riziką ir padeda siekti didesnės grąžos vidutiniu ir ilguoju laikotarpiais“, - sakė T. Garbaravičius. LB duomenimis, 2015-2017 m. grąža iš finansinio turto investicijų buvo 54,4 mln. eurų ir sudarė 2,2 proc. 2017 m. dėl reikšmingo JAV dolerio kurso euro atžvilgiu nuosmukio grąža buvo neigiama ir sudarė -29,8 mln. eurų (-1,14 proc.). Dalis investavimo finansinės grąžos, pasak T. Garbaravičiaus, pateks į biudžetą, kaip numato įstatymai. „Artimiausiomis savaitėmis bus paskaičiuota, ar bendras rezultatas teigiamas, jeigu teigiamas, tam tikra dalis bus sumokėta į biudžetą“, - sakė T. Garbaravičius. Anot T. Garbaravičiaus, pernai buvo suformuotas 1 mlrd. JAV dolerių rezervų portfelis, pradėta investuoti į JAV įmonių obligacijas ir nuo infliacijos apsaugotus vertybinius popierius. „Kai su Lietuva ar euro zona kas atsitinka, šie rezervai JAV doleriais gali padėti. Tai rezervai vadinamajai juodai dienai. Rezervų vertė doleriais auga, jais visada galima įsigyti prekių ir paslaugų“, - komentavo T. Garbaravičius. LB valdo didžiausią šalyje investicinį portfelį - vidutinė su pinigų politikos operacijomis nesusijusio finansinio turto vertė 2017 m. sudarė 2 mlrd. 213 mln. eurų. Pagal pristatytus duomenis, LB išlaiko stabilų po nepriklausomybės atgavimo susigrąžintų aukso atsargų kiekį - 5,8 t. Kai yra palankios sąlygos, auksas investuojamas ir taip padengiamos jo saugojimo išlaidos ir didinama finansinio turto grąža. Pernai aukso investicijų uždarbis sudarė 0,9 mln. eurų. LB valdybos nario teigimu, 2017-2020 metais bus dar plečiamas investicijų arsenalas: JAV įmonių obligacijos, nuo infliacijos apsaugotos obligacijos, būsto paskolomis užtikrintos obligacijos. Šiais metais ketinama pradėti investuoti į JAV vyriausybės agentūrų išleistas būsto paskolomis užtikrintas obligacijas. „Ieškome išorinio valdytojo, o tai užtrunka. Tačiau sprendimas priimtas, ir tikimės šiemet tai įgyvendinti. Antras svarbus akcentas - ketiname tobulinti strateginės investicijų struktūros sudarymo metodiką. Taip pat kursime ir plėtosime kiekybines investavimo strategijas“, - LB planus pristatė T. Garbaravičius. Pasak T. Garbaravičiaus, JAV vyriausybės agentūrų išleistos būsto paskolomis užtikrintos obligacijos yra saugiausios tokio pobūdžio obligacijos. „Čia nereikėtų painioti su tomis obligacijomis, kurios blogai nuskambėjo per pastarąją krizę. Tai aukščiausios kokybės, ten yra labai geros būsto paskolos, jų rizika šiek tiek didesnė, nes jas išleidžia JAV vyriausybės agentūros. Tai JAV vyriausybės garantuotos obligacijos, ir turi šiek tiek didesnę grąžą nei JAV vyriausybės vertybiniai popieriai. Tai papildoma turto rūšis, turi papildomą grąžą, ir ji diversifikuoja bendrą portfelį. Mes truputį jų, nedaug, įdėsime į bendrą portfelį. Plečiame investicijų rūšių spektrą, truputį diversifikuojame, kad ilguoju laikotarpiu gautume didesnę grąžą“, - Eltai komentavo T. Garbasravičius. T. Garbaravičiaus teigimu, procesas dėl išorinio valdytojo dar neužbaigtas, dėl to apie tai kol kas negalima nieko komentuoti. Tačiau tikino, kad, kitaip nei kai kurie kiti centriniai bankai, informaciją apie išorinį valdytoją paskelbs viešai.