Romualdas Dunauskas, Vijoleta Dunauskienė ir bendrovė „Javelin Finance“ parduos 39,97 proc., o žiniasklaidos grupės „Respublikos leidiniai“ savininkas Vitas Tomkus ir jo valdoma „Respublikos spaustuvė“ – 39 proc. alaus daryklos akcijų, per „Nasdaq“ biržą pranešė „Gubernija“. Bendrovės akcijų pardavimo kaina bus galutinai patvirtinta sandorio, kuriam dar reikia gauti Konkurencijos tarybos leidimą, užbaigimo metu. Teigiama, kad artimiausiu metu „MV Group Production“ kreipsis į tarybą leidimo įsigyti 100 proc. „Gubernijos“ akcijų. „Nors bravorui prasideda naujas istorijos tarpsnis, į jį ateina šios pramonės šakos profesionalai, kurie žino ką daro, yra išsaugoję ir užauginę jau ne vieną lietuviškas tradicijas turinčią įmonę. Žinau, kad bus vertinami ne vienos kartos kurti prekiniai ženklai, todėl tikiu, kad „Gubernijos“ bravoro meistrų kūriniai turės dar didesnė reikšmę kraftinio alaus kultūros puoselėjimui ir naujų tradicijų kūrimui tiek Lietuvoje, tiek visame pasaulyje“, - pranešime žiniasklaidai teigė „Gubernijos“ valdybos pirmininkas R. Dunauskas. „MV Group Production“ valdo „Stumbro“, „Alitos“ ir „Anykščių vyno“ alkoholio gamyklas. Jau skelbta, kad V. Tomkaus valdoma „Respublikos investicija“ D. Mockaus netiesiogiai valdomai bendrovei „MG Baltic Trade“ perleido reikalavimo teise į „Gubernijai“ bankų anksčiau suteiktą paskolą. Rugsėjo pabaigoje „Gubernijos“ negrąžintos paskolos likutis buvo beveik 3,4 mln. eurų. Rugsėjo pabaigoje V. Tomkui priklausė 28,58 proc. „Gubernijos“ akcijų, „Respublikos“ spaustuvei – 9,95 procento. 26,11 proc. alaus daryklos valdė R. Dunauskas, 10,87 proc. – bendrovė „Javelin Finance“. Larisa Afanaseva ir Takhiras Šabajevas valdė atitinkamai 10,44 proc. ir 5,28 proc. akcijų, tačiau jie balsavimo teises buvo perleidę Sigitui Vilčiauskui. Liepos pabaigoje pranešta, kad V. Tomkus parduoda kontrolinį naujienų agentūros „Elta“ akcijų paketą buvusiai vienai Darbo partijos vadovių Gitanai Markovičienei. Sandoris kol kas nėra baigtas. Šiaulių bendrovė per tris šių metų ketvirčius gavo 5,99 mln. eurų pajamų – 8 proc. mažiau nei 2016 metų sausį–rugsėjį, kai įmonės apyvarta buvo 6,506 mln. eurų, jos grynieji nuostoliai per metus padidėjo 40,4 proc. iki 264 tūkst. eurų. „Gubernijos“ akcijos kotiruojamos biržos Papildomajame prekybos sąraše.