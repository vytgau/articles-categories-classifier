Prieš tai teismas nusprendė, kad minimalios kainos alkoholiui nustatymas yra derama priemonė teisėtam tikslui pasiekti. Šiai priemonei kelerius metus teismo keliu priešinosi Viskio pramonės sąjunga. Škotijos vyriausybė teismo sprendimą pavadino svarbiu žingsniu žmonių sveikatai. Minimalios kainos nustatymas yra geriausia galimybė suvaldyti „pigaus, stipraus alkoholio problemą“, sakė sveikatos ministrė Shona Robinson. Be to, esą yra aiškios sąsajos tarp alkoholio vartojimo ir ligų. Škotijos vyriausybė argumentuoja, kad škotai turi daug didesnių problemų dėl alkoholio nei kiti Jungtinės Karalystės gyventojai. Pernai Škotijoje, pavyzdžiui, vienam suaugusiam asmeniui teko 17 proc. daugiau parduoto alkoholio nei Anglijoje ir Velse. Nuo 2015 metų Škotijoje 10 proc. išaugo mirčių, susijusių su alkoholio vartojimu. Škotija taps vienu pirmųjų regionų visame pasaulyje, kuriuose nustatyta minimali kaina alkoholiui.