Nutylint ar nuslepiant tokią informaciją, kuri lemia vartotojo apsisprendimą dėl būsimo sandorio, gali būti pažeistas Reklamos įstatymas. NT pardavėjai, agentūros, brokeriai prašomi iki 2017 m. lapkričio 3 d. informuoti apie sprendimus, kurių imtasi arba ketinama imtis, kad būtų išvengta galimo vartotojų klaidinimo. Spalio pradžioje Konkurencijos taryba už klaidinamą reklamą (kai vartotojams pardavinėti ne butai, o negyvenamosios paskirties - viešbučio - patalpos) skyrė po 8 688 eurų siekiančias baudas ne tik bendrovei „Karolinos turas“ (reklamos davėjai), bet ir agentūrai „NT partneriai“ (reklamos paslaugų teikėjai). Konkurencijos ekspertai pastebi, kad gana dažnai NT reklamose nurodoma, jog parduodami butai, būstai, apartamentai, tačiau nutylima siūlomų įsigyti patalpų bei statinio, kuriame yra parduodamos patalpos, paskirtis. Pažymėtina, kad priklausomai nuo patalpų bei statinio paskirties (gyvenamosios ar negyvenamosios) skiriasi kokybiniai ir techniniai jų reikalavimai, pavyzdžiui, gyvenamosios paskirties patalpoms taikomi griežtesni apšvietimo, triukšmo izoliacijos reikalavimai.