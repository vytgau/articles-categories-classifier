Vartotojai praneša negalintys prisijungti prie banko mobiliąja programėle. Nuėjus į banko interneto svetainę, matomas įspėjimas: „Šiuo metu galimi trikdžiai jungiantis prie interneto banko, dedame pastangas kuo greičiau pašalinti nesklandumus. Atsiprašome klientų už galimus nepatogumus.“ „Swedbank“ atstovas spaudai Saulius Abraškevičius teigė, kad banko veikla sutriko šį rytą. „Šiuo metu jungiantis prie interneto banko gali kilti trikdžių. Tai nereiškia, kad jie kyla visiems klientams. Kai kuriems prisijungti pavyksta, tačiau viskas vykta lėčiau. Kai kam nepavyksta“, – sako jis. Taip pat vartotojams gali nepavykti prisijungti prie mobiliosios „Swedbank“ programėlės. S. Abraškevičiaus teigimu, kitos paslaugos funkcionuoja įprastai, bankomatų veikla nėra sutrikusi. „Šiuo metu aiškinamės priežastis, jos yra techninio pobūdžio, ir dedame visas pastangas, kad kuo greičiau pašalintume kliūtis“, – teigė jis. Pasirodžius straipsniui, DELFI sulaukė ne vieno laiško apie nepatogumus, su kuriais susiduria klientai. Vieni tvirtino, kad trikdžiai nuo pat ryto kyla ne tik Lietuvoje, bet ir Estijoje S. Abraškevičius tvirtino, kad duomenų apie trikdžius kitose Baltijos šalyse neturintis. Viena moteris pranešė, kad dėl trikdžių stoja įmonei „degantys pavedimai“. „Deja neatrodo, kad problema bus greitai išspręsta. Manau Jūs turėtumėte informuoti žmones apie šią bėdą. Sumažinus poskyrių tai tikrai opi problema, man iš mano ūkio, kuris net nėra pagrindinė veikla, iki artimiausio poskyrio 30 kilometrų. Aš tikiuosi šiandien spėti nuvažiuoti ir padaryti pavedimus, bet ar visi spės, jei, pavyzdžiui, bandys padaryt pavedimus į dienos pabaigą. Paskambinus pasiteirauti, matyt, nuo ryto atakuojamos operatorės kone siunčia kur toliau“, – rašė laiške. „Swedbank“ atstovas apie pietus tikino, kad daugeliui vartotojų e. bankininkystė jau veikia. „Atlikome mini testą, keliems žmonėms pavyko prisijungti prie interneto banko ir kompiuteriu, ir mobiliąja programėle. Pabandžiau atlikti mokėjimą – viskas veikia, taip pat ateina ir pavedimo lėšos“, – teigė jis.