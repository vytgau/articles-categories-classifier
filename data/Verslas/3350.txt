Nebedulkės septynios dešimtys žvyrkelių Kelių direkcija (KD) patvirtino žvyrkelių, kurie bus asfaltuojami 2018–2020 m., sąrašą. Jame – per 1 tūkst. km šalies žvyrkelių, pagal specialias metodikas parinktų ir įtrauktų į trejų metų asfaltuotinų kelių sąrašus. Šalies gyvenvietėse esantys 1009 km ilgio žvyrkeliai, kuriuos numatyta per trejus metus išasfaltuoti, atrinkti pagal dvi metodikas. Pirmosios svarbiausi kriterijai – gyventojų skaičius, eismo intensyvumas, visuomenės prašymai. Pagal antrąją, vadinamąją „zebro“ metodiką, (valstybinės reikšmės rajoninių kelių ruožai tarp skirtingų kelio dangų) ruožų atranką lėmė viešojo transporto maršrutai, eismo intensyvumas, taip pat prognozės, kad išasfaltavus žvyrkelį suintensyvės eismas, pagerės lankytinų vietų pasiekiamumas. Savivaldybės balsas Minėtame sąraše ruožai kiekvienai savivaldybei išdėstyti prioriteto tvarka pagal gautų balų sumą. Taip pat pažymėta, kad numatyti asfaltavimo darbai bus įgyvendinami pagal finansavimo galimybes. Į 2018–2020 m. asfaltavimo programą Rokiškio rajono teritorijoje įtrauktas 71 žvyrkelio ruožas. Aštuoni – pagal I metodiką (gyvenviečių teritorijose esantys žvyrkelių ruožai). Daugiausia balų skirta atkarpai Duokiškis–Nečionys (80). Ruožas Kamajai–Nevieriai–Panemunėlio gelež. st. įvertintas 63 prioriteto balais. Žvyrkelio atkarpa Kurkliečiai–Bagdoniškis–Buniuškiai surinko 39 balus, Kalviai–Verksnionys–Kariūnai – 29, Panemunis–Kazliškis–Degeniai ir Pakriauniai–Samaniai–Suviekas – po 23, Minkūnai–Aušrėnai–Jūžintai ir Bryzgiai–Kraštai – po 17. 64 žvyrkelių atkarpos į asfaltuotinų kelių sąrašą atrinktos pagal II metodiką („zebrą“). Aukščiausius balus surinko atkarpa Kupiškis–Virbališkiai–Pandėlys (92), Duokiškis–Nečionys (80) ir Kariūnai–Duokiškis–Vilučiai–Kušliai (79), mažiausiu balu įvertintos dvi žvyrkelio Pandėlys– Valiuliškai–Kučgalys atkarpos (po 25). Tam davė, o tam – nebeliko... Rajono savivaldybei buvo suteikta teisė pasirinkti penkias žvyrkelių, kuriuose KD asfalto dangą planuoja nutiesti 2018–2020 m., atkarpas ir joms suteikti prioritetus. Tarybai pateiktame projekte prioritetai buvo sudėlioti taip: I prioritetas (20 balų) – kelio Kamajai–Jūžintai ruožas (5 km), motyvas – planuojamas į Kamajus vyksiančių moksleivių skaičius. Bendra balų suma – 75. II prioritetas (16 balų) – kelio Kariūnai–Duokiškis–Vilučiai–Kušliai (7,746 km), motyvas – geresnis susisiekimas su administraciniu centru, didelis eismo intensyvumas. Iš viso 61 balas. III prioritetas (12 balų) – kelio Rokiškis–Juodupė–Onuškis–Ilzenbergas ruožas (beveik 5,3 km), papildomų balų skyrimo aplinkybė – verslo plėtra. Iš viso 72 balai. IV prioritetas (8 balai) – kelio Kupiškis–Virbališkiai–Pandėlys ruožas (5,4 km), motyvas – geresnis susisiekimas su Kupiškio rajonu ir administraciniu centru, didelis eismo intensyvumas. Šiam ruožui iš viso skirtas 71 balas. V prioritetas (4 balai) – kelio Keležeriai–Aleksandravėlė ruožas (4,192 km), motyvas – geresnis susisiekimas su administraciniu centru. Iš viso 64 balai. Tačiau politikams projekto dėlionė nepatiko. Svarstant papildomų balų skyrimo klausimą suabejota dėl žvyrkelio į Ilzenbergą. Esą skyrus papildomų lėšų kelio atkarpai, vedančiai į privataus verslo valdas, bus nuskriausti kitų kaimiškųjų vietovių gyventojai. Projektą rengęs ir tarybai pristatęs rajono savivaldybės Statybos ir infrastruktūros plėtros skyriaus vyriausiasis specialistas Augustinas Blažys aiškino, jog žvyrkelio į Ilzenbergą eismo intensyvumas yra didelis. Jam antrino Rokiškio turizmo ir tradicinių amatų informacijos ir koordinavimo centro vadovė Lina Valotkienė. Jos nuomone, į Ilzenbergo dvarą, garsinantį rajoną, vyksta labai daug ekskursijų ir pavienių lankytojų. Tačiau dėl neasfaltuoto kelio daug keliautojų bei įmonių atsisako čia lankytis ir bendradarbiauti. Savarankiškai į tarybą kandidatavusio Virginijaus Lukošiūno tokie paaiškinimai neįtikino: jis įžvelgė „korupcijos akivaizdų ryšį“. Pasak jo, Ilzenberge – privatus verslas ir jam niekas neįrodys, kad tuo žvyrkeliu važiuoja daugiau automobilių ir žmonių negu keliu Pandėlys–Kupiškis. „Kupiškis kelią išasfaltavęs beveik iki mūsų rajono ribos, bet nutraukė autobusų maršrutą, nes pas mus žvyrkelis. Prie šio kelio – Liongino Šepkos kapas, Kupiškio marios, bendruomenė pati aktyviausia. Taip sudėliojus prioritetus šis kelias tampa ketvirtas sąraše, negauna tiek papildomų balų, kad būtų įtrauktas asfaltuotinų pagal 2017–2020 m. programą“, – politikas kvietė už pateiktą projektą nebalsuoti. Opozicijai atstovaujantis Gintaras Girštautas kolegoms priminė, jog pernai prie vienos miesto gatvės asfaltavimo savo lėšomis prisidėjo čia verslo bazę turinti „Ivabaltė“, o „čia atiduodam privačiam verslui ir neprašom prisidėti. Statom savo verslininką į nelygią padėtį“. Pasibaigus debatams pasiūlyta balsavimui teikti alternatyvų projektą, kurio prioritetuose nebeliktų kelio į Ilzenbergą. Po balsavimo politikai nejaukiai sukruto, nes paaiškėjo, kad Žiobiškis tarybos narių valia taps pateptasis – į jį ateityje ves net du asfaltuoti keliai. Pridėjo penkioms Rajono taryba prioritetinių balų skyrė šioms žvyrkelių atkarpoms: Kupiškis–Virbališkiai–Pandėlys (5,527 km), Kariūnai–Duokiškis–Vilučiai–Kušliai (7,746 km), Keležeriai–Aleksandravėlė (4,574 km), Rokiškis–Žiobiškis–Paliepis (7,103 km), Kamajai–Jūžintai (60 km).