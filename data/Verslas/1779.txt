Registrų centro duomenimis, nauja įmonė Skuodo rajono Lenkimų miestelyje įregistruota šią savaitę, vienintelė jos akcininkė – praėjusių metų pradžioje įregistruota „Centric Lithuania Holding“. Šią įmonę savo ruožtu valdo Nyderlandų „Centric International Holding“. Abiejų Lietuvoje įregistruotų įmonių vadovas yra Karimas Henkensas – visos „Centric“ grupės generalinis direktorius. „Centric“ pagrindinė būstinė yra įsikūrusi Gaudos mieste, Nyderlanduose. Bendrovė turi padalinius Belgijoje, Vokietijoje, Šveicarijoje, Rumunijoje, Norvegijoje ir Švedijoje. Įmonių grupėje dirba maždaug 4,3 tūkst. darbuotojų. Nyderlandų bendrovė teikia informacinių technologijų ir programavimo paslaugas įvairiems verslo klientams.