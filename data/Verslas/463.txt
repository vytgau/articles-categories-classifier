Kaip teigiama Žemės ūkio ministerijos (ŽŪM) pranešime, šiemet daug dėmesio bus skiriama tam, kad parama pasinaudotų tik tie, kurie patys dirba deklaruojamus plotus, dar atidžiau bus kontroliuojami pareiškėjų žemės ūkio veiklos vykdymo įrodymo dokumentai bei jų pateikimo tvarka. „Ypatingas dėmesys atkreipiamas į stambesniųjų pareiškėjų, deklaruojančių nuo 30 hektarų ir galimai nevykdančių realios žemės ūkio gamybos veiklos, kontrolę. Nacionalinei mokėjimo agentūrai (NMA) paprašius, nepakaks parodyti sąskaitos faktūros ir kvito - reikės pateikti ir pinigų mokėjimo per bankus ar kitas kredito įstaigas įrodymus“, - rašoma pranešime. ŽŪM taip pat teigia, kad siekiant, jog susietoji parama būtų mokama tikslingai, įvedami maksimalūs sodų ir uogynų tarpueilių plotai bei patikslinami maksimalūs kraštinių eilių bei galulaukių tarpai nuo sodo ribos, o skaičiuojant laikomus gyvulius dėl pievų nuganymo reikalavimo įvykdymo, bus įtraukiami ir valdoje registruoti šeimos nariai. Tiesioginių išmokų taisyklėse nebelieka pievos priežiūrų žurnalų, taikytų Lietuvos kaimo plėtros 2014-2020 metų programos priemonėms įgyvendinti. Taip pat numatomas ir švelnesnis traktavimas, jei dokumentai pateikiami vėluojant tais atvejais, kai jaunasis ūkininkas yra juridinis asmuo (pavyzdžiui, bendrovės vadovas bus jaunesnis nei 40 metų), taip pat tada, kai susietoji parama skiriama už sertifikuotos javų sėklos naudojimą ir cukrinius runkelius, kai galimas valdos skaldymas ir kai deklaruoja naujas pareiškėjas ar deklaruojamas 2 metus nedeklaruotas plotas. „Jei anksčiau parama nebūdavo mokama, nuo 2018 metų bus taikomas išmokų mažinimas už pavėluotą dieną - lygiai taip pat, kaip yra daroma vėluojant pateikti paraiškas (bet ne daugiau kaip 25 dienas)“, - pažymima pranešime. Pabrėžiama, kad svarbus palengvinimas laukia tų, kurie 2017 metais nukentėjo nuo liūčių. „Jeigu pareiškėjas atitiks visas sąlygas, nurodytas paramos už 2017 metais pasėtus ir dėl kritulių žuvusius ir negalėtus pasėti žieminius pasėlius administravimo ir kontrolės taisyklėse, jam šiemet bus taikoma švelnesnė pasėlių įvairinimo tvarka“, - rašo ŽŪM. ŽŪM primena, kad žmonės gali pateikti deklaracijas atvykę į seniūniją, kurioje įregistruota žemės ūkio valda, ar savivaldybės žemės ūkio skyrių. Jeigu pareiškėjas ne pirmą kartą deklaruoja pasėlius, jam tereikia išsimatuoti laukus, žinoti, kur ir ką pasėjo. Planus ir kitus dokumentus reikia atsinešti tik tiems, kurie paraiškas pildo pirmąjį kartą. Seniūnijos specialistas padės elektroniniu būdu įbraižyti deklaruojamų žemės ūkio naudmenų ir pasėlių plotus bei užpildyti paraiškos duomenis. Pasėlius bus galima deklaruoti iki birželio 4 dienos (pavėluotai - iki birželio 29 dienos).