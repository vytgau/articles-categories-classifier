Grupės „Fazer“ duonos gaminių padalinio vadovas Markus Hellstromas ketvirtadienį sakė, kad vienoje naujojo produkto riekėje yra maždaug 70 džiovintų naminių svirplių, sumaltų į miltelius. Tešla užmaišoma iš vabzdžių miltelių ir įprastų miltų; vabzdžių milteliai sudaro 3 proc. duonos svorio. „Suomiai garsėja noru išbandyti naujus dalykus, – sakė M. Hellstromas. „Fazer“ užsakymu atlikta apklausa parodė, kad tarp pagrindinių duonos kriterijų yra „geras skonis ir šviežumas“. Kaip rodo neseniai atliktos apklausos Šiaurės šalyse, „suomiai pozityviausiai nusiteikę vabzdžių atžvilgiu“, sakė „Fazer Bakery Finland“ inovacijų departamento vadovas Juhani Sibakovas. „Kad pagerintume skonį, padarėme traškią tešlą“, – sakė jis. Rezultatas – „Fazer Sirkkaleipa“ („Fazer“ svirplių duona“) – yra „skanus ir maistingas, geras baltymų šaltinis“, sakė jis ir pridūrė, kad „vabzdžiai taip pat turi „gerųjų“ riebalų rūgščių, kalcio, geležies ir vitamino B12“. „Žmonijai reikia naujų ir tvarių maisto šaltinių“, – sakoma J. Sibakovo pareiškime. M. Hellstromas pažymėjo, jog lapkričio 1 dieną buvo pakeisti Suomijos įstatymai, kad vabzdžius būtų galima pardavinėti kaip maistą. Jau penktadienį naujojo produkto bus galima įsigyti didžiuosiuose Suomijos miestuose. Kompanija sakė, kad kol kas nepakanka svirplių miltelių, bet siekiama netrukus naująją duoną tiekti į 47 duonos parduotuves. Šveicarijoje prekybos centrų tinklas „Coop“ rugsėjo mėnesį pradėjo pardavinėti suvožtinius su vabzdžiais. Vabzdžių taip pat galima rasti parduotuvių lentynose Belgijoje, Didžiojoje Britanijoje, Danijoje ir Nyderlanduose. Jungtinių Tautų maisto ir žemės ūkio organizacija (FAO) propagavo vabzdžius kaip žmogaus maisto šaltinį ir sakė, kad tai sveikas, baltymų ir mineralų turtingas maistas. Pasak agentūros, auginant daugelį vabzdžių, išsiskiria mažiau šiltnamio efektą sukeliančių dujų ir amoniako, nei auginant daugumą gyvulių. Be to, vabzdžiams auginti reikia mažiau žemės ir pinigų.