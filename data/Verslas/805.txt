Pašto paslaugas Rusijoje teikiančios valstybinės įmonės „Počta Rosiji“ paleisto drono debiutas baigėsi visišku fiasko: jis sudužo atsitrenkęs į netoliese esančio namo sieną. Bepilotės skraidyklės bandymai buvo vykdomi Ulan Udės mieste. Du kilogramus sveriantį siuntinį aparatas turėjo nugabenti į Tarbagatajų – už 65 kilometrų esantį kaimą. Kadangi Buriatija tapo krovinius skraidinančių dronų bandymų Rusijoje poligonu, iškilmingą skraidyklės startą be kitų žiūrovų stebėjo ir respublikos vadovas Aleksejus Cydenovas bei įmonės „Počta Rosiji“ generalinis direktorius Nikolajus Podguzovas. Bepilotės skraidyklės gamintojai patikino, jog aparatas išbandytas, todėl apie galimą nesėkmę valstybinėje Rusijos pašto tarnyboje buvo nė negalvojama. Minėtina, kad sudužusio drono gamyba atsiėjo 1,2 mln. Rusijos rublių (17 tūkst. eurų) iš valstybės biudžeto. Valdžios atstovai tikina, kad nesėkmę lėmė elektronikos sutrikimai, kurių priežastis – daugybė „Wi-Fi“ šaltinių. Kas kaltas dėl ypač netinkamos starto vietos parinkimo, ilgai aiškintis nereikėjo. Paleidimo aikštelę neva nurodė žurnalistai, mat nuo jos atsiveria puikus vaizdas, o fone matyti užrašas „Paštas“ rusų kalba. Po patirtos nesėkmės regiono vadovybė neketina nuleisti rankų. Administracijos vadovas A. Cydenovas teigia, kad bandymai bus tęsiami tol, kol pavyks įsitikinti, jog technologija veikia nepriekaištingai.