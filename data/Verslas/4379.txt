„Jie (ES - BNS) supranta mūsų poreikį. (...) Komisaras Oettingeris pasakė, kad puikiai supranta šią padėtį ir kad tai - Europos įsipareigojimas ir jis bus garbingai vykdomas. Čia citavau, kad bus garbingai vykdomas įsipareigojimas“, - ketvirtadienį po susitikimo su Europos Komisijos nariu Vilniuje žurnalistams sakė V. Pranckietis. „Mes tiesiog sakome, koks yra finansavimo poreikis ateičiai. Turime aiškų planą - iki 2038 metų turėtume uždaryti, sulyginti su žeme ir pasėti pievą vietoje atominės elektrinės“, - pridūrė Seimo vadovas. Tačiau, anot jo, Lietuva artimiausiu metu turės pagrįsti, kodėl reikia pratęsti finansavimą Ignalinos AE uždarymui. „Jie (Europos Komisija - BNS) tą planą (finansavimo - BNS) ruošiasi pristatyti ir prašo mūsų dalyvauti diskusijoje, kad būtų įvardinti skaičiai ir jų pagrindimas, nuoseklumas“, - kalbėjo Seimo pirmininkas. Jo teigimu, ES reikalavimu 2009 metais galutinai uždarytos jėgainės išardymo darbams dar trūksta apie 1,5 mlrd. eurų, o iš ES tikimasi gauti 1,2 mlrd. eurų. G. Oettingeris ketina paremti Lietuvą dėl Ignalinos AE uždarymo Už Europos Sąjungos (ES) biudžetą atsakingas eurokomisaras Guentheris Oettingeris ketina padėti Lietuvai užsitikrinti tolimesnį bendrijos finansavimą Ignalinos atominės elektrinės (AE) uždarymui. Anot jo, Lietuva pati nesugebėtų pakelti tokios didelės finansinės naštos viena. G. Oettingeris po susitikimo su Seimo Europos reikalų komiteto nariais žurnalistams teigė, kad dabar Europos Komisija (EK) skaičiuoja, kiek tiksliai Lietuvai reikės lėšų, uždarant nebeveikiančią jėgainę. „Šiuo metu mes tikriname situaciją ir turime daugiau aiškumo, kiek reikia lėšų investicijai ir kiek laiko uždarymas trunka. Todėl aš esu pasiruošęs sukurti savo finansavimo liniją kitoje daugiametėje finansinėje perspektyvoje. Man reikia mano kolegų, Europos Parlamento ir Tarybos palaikymo. Bet būkite tikri, kad tai bus teisinga partnerystė, nes mes žinome, kad šią pinigų sumą pakelti Lietuvai ir jos biudžetui būtų neteisinga ir neįmanoma“, - žurnalistams Seime teigė G. Oettingeris. Jis kalbėjo, kad rems Lietuvą Ignalinos AE uždarymo klausmu. „Aš galiu užtikrinti (kad lėšų bus skirta - BNS), bet kažkiek pinigų neužteks. Reiks daug pinigų. Aš dėsiu visas pastangas, siekdamas paremti Lietuvą teisingu ir konstruktyviu būdu“, - tvirtino G. Oettingeris. Anot jo, Lietuva dėl Ignalinos AE uždarymo finansavimo sulauks palaikymo ir Europos Parlamente, ir ES ministrų taryboje. „Demokratijoje reikia daugumos ir mes turime argumentuoti geriausiu būdu. (...) Esu optimistiškas, kad šios diskusijos (dėl Ignalinos AE finansavimo - BNS) pabaigoje, kuri bus skaidri, mes turėsime įsipareigojimą ir daugumą Europos Parlamente ir ES ministrų taryboje, kad mes galime pratęsti finansinę pagalbą šiam ilgalaikiam iššūkiui“, - kalbėjo eurokomisaras. Ignalinos AE pirmasis reaktorius uždarytas 2004-asiais, antrasis - po 5 metų. 2011 metais planuota, kad darbai bus baigti 2029 metais, vėliau data pratęsta iki 2038 metų. Lietuva siekia susiderėti su Briuseliu, kad po 2020 metų jis toliau remtų jėgainės uždarymą, tačiau energetikos ministras Žygimantas Vaičiūnas nesitiki lengvų derybų - jo žodžiais, kiek Lietuva gaus lėšų, paaiškės tik paskutinę naktį. Ignalinos AE uždarymo projektui iš ES biudžeto 2014-2020 metais skirta 450,8 mln. eurų, 2007-2013 metais - 837,4 mln. eurų. 