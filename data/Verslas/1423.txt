Iš pradžių šiuo teisės aktu, kurį inicijavo „Solidarumo“ profsąjunga ir parėmė katalikų Bažnyčia, bus leidžiama prekiauti tik pirmąjį ir paskutinįjį mėnesio sekmadienius. Tuo metu jau kitąmet prekiauti bus leidžiama tik paskutinįjį mėnesio sekmadienį, o 2020-aisiais draudimas bus dar labiau sugriežtintas. „Solidarumas“ šią iniciatyvą aiškino noru užtikrinti, kad prekybos centrų darbuotojai savaitgaliais turėtų laiko pailsėti. Tačiau liberalių pažiūrų opozicija ir kiti kritikai tikina, kad tai apribos studentų galimybes įsidarbinti ir sudarys nepatogumų į Lenkiją apsipirkti atvykstantiems Baltijos šalių, Baltarusijos, Ukrainos ir Slovakijos gyventojams. Naujasis įstatymas taikomas visoms prekybos vietoms, įskaitant užsienio kapitalo prekybos tinklus bei kitas ne lenkiško kapitalo parduotuves. Tiesa, išimtys bus daromos prekybai internetu bei nedidelėms parduotuvėms, įskaitant kepyklėles ir degalines.