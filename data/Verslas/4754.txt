DELFI jis paaiškino, kad išties norėjo padėkoti Lietuvos vartotojams ir tą ir turėjo omenyje. „Tam tikrų produktų yra didelė gamyba, bet mažos sąnaudos, todėl šioje vietoje pralošiame užsienio gamintojams. Dėl to padėkojau Lietuvos vartotojams, kad jie renkasi lietuvišką produktą, nors už tai ir permoka“, – sakė jis. D. Trumpa paaiškino, kad dėl tam tikrų maisto produktų Lietuvos įmonėms sudėtinga konkuruoti su užsienio gamintojų produkcija. „Iš tikrųjų teisybė yra tokia, kad dideli masiniai gamintojai Lenkijoje, šiaurės Vokietijoje ar pietų Švedijoje gali tokius produktus kaip jogurtą, sviestą pagaminti pigiau, negu mes galime pagaminti, nes jeigu mes gaminame jogurto dvi tonas per dieną ir džiaugiamės, kad tai yra daug, jie gamina mažiausia 20 tonų arba net 200 tonų“, – sako jis. D. Trumpa pažymėjo, kad dėl to užsienio gamintojų kai kurių produktų savikaina yra mažesnė: „Tai yra visai kitas įrengimų apkrovimas, pakavimo medžiagų nurašymas, ir produkto savikaina yra pigesnė. Dėl to tokių gamintojų pati produkcija gali būti pigesnė.“ Visgi jis pabrėžia, kad tai aktualu, bent jau jų įmonės atveju, šviežiems pieno produktams kaip jogurtas, užtepėlės, sviestas ar džemai. „Pavyzdžiui, sūrius masiniam eksportui tikrai gaminame efektyviai, todėl jų savikaina nėra tokia didelė, ir mes sėkmingai galime konkuruoti su užsienio gamintojams, nes gaminame juos didelei rinkai dideliais kiekiais, todėl neturime gamyboje tokio minuso“, – aiškino jis.