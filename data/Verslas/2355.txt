Pasak Lietuvos oro uostų vykdomojo direktoriaus Donato Voverio, keleiviai dėl planuojamų darbų nepatirs nepatogumų. „Rekonstrukcija neturės jokios įtakos tam, kaip veikia oro uostas, skrydžiams ar keleivių planams. Kai pernai vasarą uždarinėjome oro uostą (tako rekonstrukcijai – BNS), tai sakėme, kad čia pirmas ir paskutinis kartas, kai uždaromas oro uostas“, – BNS sakė D. Voveris. Lietuvos oro uostų vadovas Gediminas Almantas pernai gruodį sakė, kad Vilniaus oro uostas per mažas dabartiniam keleivių srautui – būtina arba jį plėsti, arba statyti naują. Per Vilniaus kilimo ir tūpimo tako rekonstrukciją 2017 metais pakeista senoji danga ir sutvirtinta skrydžių juosta, įrengtos naujos lietaus surinkimo ir drenažo sistemos, atnaujinta žiburių sistema. Darbai truko 35 dienas – nuo liepos 14 dienos iki rugpjūčio 17 dienos. Lietuvos oro uostų duomenimis, Vilniaus oro uoste keleivių skaičius pernai sumenko 1 proc. iki 3,761 mln., o skrydžių sumažėjo 5 proc. iki beveik 40 tūkstančių. Kiek sumažėjusį metinį rezultatą lėmusi tako rekonstrukcija. Į tris šalies oro uostus 2017 metais atvyko ir išvyko 5,245 mln. keleivių – 10 proc. daugiau nei užpernai, o lėktuvai kilo ir leidosi 55,5 tūkst. kartų – 5 proc. daugiau.