Savivaldybės taryba ketvirtadienį patvirtino, jog vienkartinis popierinis bilietas spaudos kioske nuo sausio brangs 10 centų ir kainuos 80 centų, pas vairuotoją bilietą bus galima įsigyti nebe už 80 centų, o už eurą. Taip pat 6 centais brangs ir vienkartiniai elektroniniai bilietai – jie kainuos 58 centus. 22 centais brangs ir parai skirtas bilietas – jis bus parduodamas už 2,10 euro. Keisis ir maršrutinių taksi kaina – bilietas kainuos nebe 0,85 euro o eurą. „Popierinis bilietas yra jau istorinis dalykas, mes jo kainą pakeliame, nes yra elektroniniai bilietai. Taip pat visi suprantame, kad vairuotojas turi vairuoti, o ne pardavinėti bilietus. Taip pat turime tikslą palaipsniui pereiti į elektroninį bilietą“, – BNS sakė savivaldybės Transporto skyriaus vedėjas Rimantas Mockus. Anot jo, elektroninis vienkartinis bilietas nebuvo brangintas nuo 2010-ųjų, jo kaina 6 centais keliama siekiant subalansuoti viešojo transporto sąnaudas. Kaip ir anksčiau, populiariausias mėnesinis viešojo transporto bilietas kainuos 27 eurus arba 21 eurą važiuojant tik darbo dienomis. Euru pigiau bilietą bus galima įsigyti savivaldybės viešosios įstaigos „Klaipėdos keleivinis transportas“ klientų aptarnavimo centre, pusantro euro pigiau, jei bilietas pildomas internetu. Metams bilietas, priklausomai nuo to, kur įsigyjamas, kainuos 255–270 eurų, tik darbo dienomis – 195–210 eurų.