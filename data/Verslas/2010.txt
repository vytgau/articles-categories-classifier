Nuolat didėjant mugės plotui, daiktų kiekiui ir dalyvių skaičiui, šį kartą ieškoma naujo formato, rašoma pranešime spaudai. Artėjanti „Mamų mugė“ truks 10 dienų, t.y. bus dvigubai ilgesnė, todėl mugė vyks dviem etapais su naujų dalyvių ir jų pristatomų daiktų papildymu. Pagrindinė mugės dalis numatoma kovo 22 -25 dienomis, įžanginė – kovo 15-18 dienomis. „Pastebėjome, kad tiek mugės dalyviai, tiek jos lankytojai pradėjome nebetilpti po vienu stogu. Didinti mugės plotą nebebuvo prasmės, jis ir taip milžiniškas, tad pagalvojome, kad mugę galbūt prasminga prailginti, padalinti į etapus papildant salę naujais daiktais. Tikimės, kad sumanymas pasiteisins, kad šeimos tai įvertins“, - cituojama projekto sumanytoja Jurga Barbora Jauniškienė. Būdas susigrąžinti kelis šimtus eurų Kaskart daugiau nei 70 proc. dalyvių po mugės džiaugiasi didesne nei 200 eurų suma, kuria papildo šeimos biudžetą. Sėkmingieji prieš pusmetį vykusioje mugėje už savo vaikų išaugtus daiktus gavo ir 800 eurų. Mugės statistika rodo, kad nėra nė vieno dalyvio, kuriam dalyvauti renginyje būtų nuostolinga. Racionaliomis kainomis įvertinti geros kokybės daiktai iššluojami akimirksniu. Per įprastai 5 mugės dienas buvo nuperkama iki 100 tūkst.daiktų. Mugės pirkėjai, tarp jų daug nuolatinių lankytojų, labai vertina tokią mainų platformą – vienoje vietoje galėdami įsigyti, ko reikia vaikams, planuoja, taupo ir ruošiasi didiesiems sezono pirkiniams mugėje. Laisvi nuo daiktų minint šimtmetį Šie metai Lietuvai ypatingi – švenčiamas atkurtos valstybės šimtmetis, šia proga ir mugė bus ypatinga. Šimtų dalyvių ir partnerių laukia malonios staigmenos. „Tik bendrystė ir didžiulis noras išsilaisvinti iš daiktų „Mamų mugę“ užaugino iki grandiozinio projekto, į kurį kaskart suguža tūkstančiai dalyvių, o naujam gyvenimui į naujus namus iškeliauja šimtai tūkstančių daiktų“, - tvirtino mugės organizatorė Jurga Barbora Jauniškienė. Anot jos, „Mamų mugė“ padeda tapti laisviems nuo daiktų. „Mugėje per penkerius metus jau parduota maždaug pusė milijono daiktų. Nuo jų „išsilaisvino“ 6000 dalyvių. Apie 25 000 daiktų – kaskart išdalinama labdarai“, - pažymi J. B. Jauniškienė. Jos teigimu, nepaprastai smagu ir gera stebėti, kaip bendruomenė kasmet vis labiau keičiasi, sąmoningėja. Jaunos šeimos nebekaupia, kitaip nei vyresnės kartos, kurioms tekdavo sandėliuoti ir laikyti daiktus ateities kartoms, su baime, kad ateityje gali neturėti pasirinkimo. Laisvė nuo daiktų tai ir didelis šuolis mums visiems – pasitikėjimo savo bendruomene, vieni kitais.