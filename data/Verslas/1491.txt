Nors Vokietijos plieno eksporto į JAV apimtys palyginti nedidelės, D. Trumpo pasiūlymas vis dėlto kelia grėsmę, kad užsienio gamintojai susidurs su ta pačia problema bei nukreips savo produkciją į senąjį žemyną, ir protekcionizmo mastas išaugs, sakė „WV Stahl“ prezidentas Hansas Juergenas Kerkhoffas per konferenciją Diuseldorfe. „Tikiuosi, pavyks išvengti prekybos srautų nukreipimo“, - sakė H. J. Kerkhoffas, pridurdamas, kad „dabar metas priimti greitus sprendimus“. Jeigu JAV įgyvendins savo planus dėl tarifų, tokie sprendimai paveiks plieno pramonę būtent tada, kai ji vis dar nėra įveikusi tarptautinės struktūrinės krizės. Kinija yra viena iš pagrindinių dabartinės krizės priežasčių: 70 proc. perteklinių pramonės pajėgumų lemia Kinijos ekonomika. H. J. Kerkhoffas išreiškė nepasitenkinimą, esą D. Trumpas mėgina pasinaudoti krize, kad suteiktų JAV plieno pramonei „dirbtinių privalumų“.