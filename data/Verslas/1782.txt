Anot miesto savivaldybės, praeityje kariškiams priklausiusi 35 hektarų ploto teritorija Aleksote bus paversta aukštųjų technologijų ir inovacijų parku, į kurį ketinama investuoti 5 mln. eurų. Viena pirmųjų kompanijų, kurias Kaunas vilios investuoti šiame parke, bus Prezidentės Dalios Grybauskaitės į Lietuvą pakviesta Pietų Korėjos milžinė „Samsung“. „Jeigu „Samsung“ apsispręstų investuoti Lietuvoje, Kaunas tam būtų pati tinkamiausia vieta. Čia jie rastų ne tik daug gerų specialistų, bet ir šiuo metu kuriamą Aleksoto inovacijų parką, kuriame jie galėtų steigti mokslinių tyrimų centrus ir švarios gamybos linijas“, – pranešime cituojamas Kauno meras Visvaldas Matijošaitis. Inovacijų parke kurtis bus kviečiamos aukštosiomis technologijomis užsiimančios inovatyvios kompanijos, kuriančios didelę pridėtinę vertę. „Paslaugų sektoriaus kompanijos kuriasi Kaune sparčiai statomuose verslo centruose, gamyba ir logistika užsiimančios kompanijos kuriasi LEZ. Įkūrus Aleksoto inovacijų parką, Kaunas įgaus dar vieną konkurencinį pranašumą“, – teigė mero pavaduotojas Povilas Mačiulis. Anot pranešimo, naudojantis Europos Sąjungos parama, bus sutvarkyta teritorijos infrastruktūra, nutiesti keliai, pėsčiųjų ir dviračių takai bei nutiestos reikalingos komunikacijos. Kitą savaitę Kauno miesto tarybai priėmus sprendimą dėl Aleksoto inovacijų parko steigimo, bus rengiama galimybių studija. Turint ją, Kaunas šiam parkui sieks valstybei svarbaus projekto statuso. Kriterijai, pagal kuriuos bus atrenkamos čia investuoti norinčios kompanijos, bus įtvirtinti parko plėtros plane. Planuojama, jog šis parkas funkcionuoti pradės 2019–2020 metais. Į jo infrastruktūros įrengimą per šiuos ir kitus metus bus investuoti 5 mln. eurų, kuriuos Kaunas jau yra užsitikrinęs iš Europos Sąjungos fondų.