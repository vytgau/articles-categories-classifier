Įmonė pranešė, kad terminą iki kovo 20 dienos pratęsti nuspręsta reaguojant į įmonių prašymus bei siekiant užtikrinti didesnę konkurenciją. „Norime, kad elektrifikavimo konkurse dalyvautų kuo daugiau įmonių. Tam, kad jos turėtų laiko kokybiškai parengti pasiūlymus, paraiškų pateikimo terminą pratęsėme dar mėnesiui“, – pranešime spaudai sakė „Lietuvos geležinkelių“ generalinis direktorius Mantas Bartuška. Teigiama, kad konkursu domisi apie 50 įmonių, pusė jų – iš užsienio. Praėjusių metų pabaigoje „Lietuvos geležinkeliai“ paskelbė didžiausią bendrovės istorijoje elektrifikavimo darbų konkursą. Iki 2022 metų ketinama elektrifikuoti geležinkelio ruožą Vilnius-Klaipėda. Planuojama, kad darbai kainuos apie 250 mln. eurų, iš viso bus elektrifikuota apie 350 kilometrų kelio. Pernai baigtas kitas didelis elektrifikavimo projektas – 29 kilometrų ruožą nuo Naujosios Vilnios iki Kenos prie Baltarusijos sienos už 26,3 mln. eurų elektrifikavo bendrovė „Fima“. Tai yra dalis geležinkelio iš Vilniaus į Minską – elektriniai traukiniai juo pradėjo važiuoti gruodžio pradžioje. Lietuvoje šiuo metu elektrifikuota vos 7 proc. viso geležinkelių tinklo.