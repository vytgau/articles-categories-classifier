Apie ketinimą prašyti licencijos Jungtinė centrinė kredito unija Lietuvos banką informavo 2017 metų sausio mėnesį, prašymas licencijai gauti buvo pateiktas 2017 metų birželio pabaigoje, rašoma pranešime spaudai. „Mums suteikta licencija – tai labai svarbus žingsnis Jungtinės centrinės kredito unijos istorijoje. Tampame licencijuota įstaiga, įtvirtinančia naujai šalyje įsigaliojusius įstatymus, leisti vykdyti veiklą daugiau nei vienai centrinei kredito unijai. Šiuo žingsniu siekiame skatinti didesnį kredito unijų veiklos efektyvumą, didinti unijų veiklos patikimumą ir nariams teikiamą naudą“, – teigia Jungtinės centrinės kredito unijos valdybos pirmininkas Paulius Tarbūnas. Jungtinės centrinės kredito unijos steigėjomis yra Raseinių kredito unija, Akademinė kredito unija, Ignalinos kredito unija, Kredito unija „Zanavykų bankelis“, Biržų kredito unija, Kredito unija „Kupiškėnų taupa“, Šilalės kredito unija, Pareigūnų kredito unija, Joniškio kredito unija ir Gyventojų ir smulkaus verslo kredito unija. Jungtinė centrinė kredito unijos įstatinis kapitalas siekia 2 mln. eurų ir jis bus nuosekliai didinamas. Šių kredito unijų bendras turtas sudaro 130 mln. eurų, jos vienija daugiau nei 40 tūkstančių narių. Visose Jungtinei centrinei kredito unijai priklausančiose kredito unijose paslaugos bus teikiamos kaip įprasta. Klientai turės galimybę atlikti finansines operacijas, gauti paskolas, kaupti indėlius, naudotis kitomis finansinėmis paslaugomis. Jungtinė centrinė kredito unija savo veikloje naudos KREDA prekės ženklą, kuris apjungia kredito unijų sėkmės istorijas ir tapimą viena darnia finansų partnerių grupe. Prekės ženkle – tautiški motyvai, pabrėžiantys kredito unijų artumą bendruomenei, narių interesų supratimą ir ilgalaikių ryšių puoselėjimą.