Prieš balsavimą biudžeto plane papildomai numatyta 26 tūkst. eurų naujai pareigybei -tarpinstitucinio bendradarbiavimo koordinatoriaus - išlaikyti. Koordinatorius, palaikydamas ryšius tarp savivaldos ir kelių ministerijų, padės mieste spręsti socialinės rizikos šeimų, vaikų gerovės užtikrinimo ir panašius klausimus. Kauniečių išrinktieji dar pritarė ir sprendimui Kauno miesto savivaldybei imti iš banko ilgalaikę 2,18 mln. eurų paskolą Laisvės alėjos renovacijos darbams tęsti. Savivaldybė prie tos paskolos pridės 600 tūkst. eurų šiemetinio biudžeto lėšų ir dar panaudos iš ankstesnių metų Laisvės alėjos renovacijai finansuoti likusią numatytą sumos dalį - daugiau nei 400 tūkst. eurų. Anot metinio biudžeto plano projektą politikams pristačiusio savivaldybės administracijos Finansų skyriaus vedėjo Algimanto Lauciaus, jei paaiškės, kad darbų alėjoje šiemet galima atlikti daugiau, nei suplanuotas finansavimas leidžia, bus pasirūpinta papildomomis lėšomis. Didžiausios išlaidos, kaip praneša Kauno miesto savivaldybė, pagrindiniame miesto finansiniame dokumente, kaip ir ankstesniais metais, numatytos švietimui (143,7 mln. eurų, arba 46 proc.), o daugiau nei pusę įplaukų sudarys gyventojų pajamų mokestis. Tikimasi, kad tokių mokesčių 2018-aisiais bus surinkta 159,7 mln. eurų (pernai jų gauta 137,3 mln. eurų). Iš didesnių viešosios infrastruktūros projektų, kurių Kaune tikimasi imtis šiemet, - S. Dariaus ir S. Girėno stadiono statybos. Tiek šiuo, tiek Laisvės alėjos tolesnės rekonstrukcijos atvejais jau baigiami viešieji statybos darbų pirkimai. Jų rezultatai, anot savivaldybės atstovo Arnoldo Bukelio, turėtų paaiškėti artimiausiu metu. Didesnis dėmesys šįmet skiriamas ir kultūros sričiai. Įvairių projektų, renginių, kultūros įstaigų infrastruktūros atnaujinimui, palyginti su praėjusiais metais, finansavimas išauga 1 mln. eurų. ELTA jau skelbė, kad pavasarį Kaune bus visiškai užbaigtas Kalniečių ir Dainavos parkų atnaujinimas, vėliau prie pabaigos artės darbai Draugystės parke. Šįmet taip pat planuojama darbus pradėti Ąžuolyno, Santakos, Santarvės parkuose, Marvelės upės slėnyje, Lampėdžiuose esančiame Nemuno-Nevėžio kraštovaizdžio draustinyje. Kaunas šįmet tęs mokyklų, prie jų esančių sporto aikštynų ir darželių atnaujinimą. Proveržis laukiamas plečiant Kauną raizgančių dviračių takų tinklą. Ilgiausia nauja trasa suplanuota palei visą Savanorių prospektą - jos ilgis sieks 6 kilometrus. Planuojama atnaujinti prasčiausios būklės Savanorių prospekto dalį, einančią nuo sankryžos su Taikos prospektu iki pat miesto centro. Iki metų pabaigos numatoma užbaigti Verkių, Prancūzų, Bivylių ir A. Šapokos gatvių rekonstrukciją. Darbai suplanuoti ir Breslaujos, K. Donelaičio, Gedimino bei daugybėje kitų gatvių. Kauno ir kauniečių reikmėms šiemet mieste planuojama panaudoti 44 mln. eurų Europos Sąjungos (ES) paramos lėšų. Nemažai europinių investicijų atiteks Aleksote esančių Kalvarijos, Vyčio Kryžiaus, K. Sprangausko, J. Petruičio, J. Čapliko, J. Pabrėžos ir Vilties gatvių rekonstrukcijai. Žaliakalnyje ES investicijos 2018-aisiais bus nukreiptos Kauko laiptų ir Dainų slėnio atnaujinimui. Dalis europinės paramos taip pat bus skirta S. Dariaus ir S. Girėno stadiono bei jo prieigų rekonstrukcijai.