Vien sausį per reidus, skirtus šio įstatymo vykdymo kontrolei, Šiaulių apskrities policijos pareigūnai nustatė 46 pažeidimus. Joniškio rajono policijos komisariato pareigūnai dėl aptarnaujamos teritorijos specifikos - jų rajonas ribojasi su Latvija, kur Lietuvos įstatymai negalioja, didelį dėmesį skyrė atvykstančių iš kaimyninės šalies transporto priemonių kontrolei. Siekdami nustatyti, ar jaunesni kaip 20 metų asmenys, iš Latvijos neveža alkoholinių gėrimų, patikrino apie pusantro šimto transporto priemonių, dar 84 automobiliai buvo patikrinti jaunimo susibūrimo vietose. Už alkoholinių gėrimų ir kitų, naudojant spiritą, pagamintų svaigalų vartojimą ar turėjimą, kai tai daro ne jaunesni negu 16, bet jaunesni negu 20 metų asmenys, buvo surašyti 7 administracinio nusižengimo protokolai. Už tai jaunuoliams teks sumokėti 10-14 eurų baudą, rašoma policijos pranešime spaudai. Tikrino ir parduotuves Siekiant nustatyti, kaip laikomasi prekybos alkoholiu taisyklių, Joniškio rajone buvo patikrintos 35 parduotuvės. Pažeidimų nenustatyta. „O štai Pakruojo rajone prekybos ir viešojo maitinimo įmonės Alkoholio kontrolės įstatymo pakeitimus linkę ignoruoti. Už alkoholinių gėrimų pardavimą mažmeninės prekybos ir viešojo maitinimo vietose jaunesniems negu 20 metų asmenims buvo surašyti 4 administracinių nusižengimų protokolai", - pranešė policija. Įstatymas už tai numato 30-120 eurų baudą. Radviliškio rajone iš 67 patikrinimų beveik trečdalis baigėsi administracinio nusižengimo protokolais: 16-ka jų surašyta už alkoholinių gėrimų vartojimą ar turėjimą, kai tai darė jaunesni negu 20 metų asmenys, 2 protokolai surašyti „geradariams“, nupirkusiems ar perdavusiems alkoholį 20 metų dar neturintiems jaunuoliams. Šiauliuose fiksuoti kitokio pobūdžio pažeidimai, nes čia pareigūnai domėjosi, kaip Alkoholio kontrolės įstatymo pakeitimų paisoma naktiniuose baruose, alkoholiu prekiaujančiuose visą naktį. Pasirodo, alkoholį iš jų išsinešti pratę lankytojai, tai darė ir ir po Naujų metų, kai įstatymas tą griežtai uždraudė. Kokias baudas skyrė Štai sausio 3-iosios vakare, apie 22 val., Patrulių rinktinės pareigūnams įkliuvo 21-nerių metų šiaulietis, kuris iš Aukštosios g. esančio baro išėjo nešinas dviem puslitrio talpos plastikiniais bokalais su alumi. Už tai, kad vaikinas, viešojo maitinimo įstaigoje įsigijęs pilstomo alkoholio draudžiamu laiku - po 20 val., jį išsinešė, jam buvo surašytas administracinio nusižengimo protokolas. Už tai numatoma 14-30 eurų bauda. Gali būti skirtas ir alkoholinių gėrimų konfiskavimas. Kadangi vaikinas buvo blaivus, jam buvo pasiūlyta susitaikyti su valstybe ir įteiktas administracinis nurodymas sumokėti pusę minimalios baudos – 7 eurus. Sausio 9 d. dar vienas įstatymo pažeidėjas buvo sulaikytas prie Tilžės g. esančio baro. 44 metų išpilstyta trauktine iš baro nešinam vyrui policijos pareigūnai dėl viešojo maitinimo vietoje įsigyto ir išnešto alkoholinio gėrimo draudžiamu laiku irgi taikė administracinę atsakomybė ir skyrė 22 eurų baudą. Kadangi pažeidėjas buvo neblaivus, jam taikyti susitaikymo su valstybe, skiriant pusę minimalios baudos įstatymas nenumato. Kitą naktį prie prie to pačio baro su išpilstyto alaus plastikiniais bokalais patruliai sulaikė dar du neblaivius šiauliečius. Vidutinio girtumo vyrams skirtos taip pat 22 eurų baudos. Iš viso sausio mėnesį Šiauliuose, prie naktinių barų, buvo sulaikyta 16 asmenų, nešinų bokalais įvairaus baruose išpilstyto alkoholio. Kadangi vyrai pardavėjos įspėjimų alkoholio neišsinešti nepaisė, tad jiems teko pabendrauti su policijos pareigūnais, kurie jiems visiems pradėjo administracinio nusižengimo bylas. Nuo Naujųjų alkoholiu prekiauja kitaip Nuo šių metų sausio 1 d. įsigalioję Alkoholio kontrolės įstatymo pakeitimai nustatė naują alkoholinių gėrimų pardavimo tvarką ir apribojo prekybos alkoholiniais gėrimais laiką. Parduotuvėse alkoholiu dabar leidžiama prekiauti pirmadieniais-šeštadieniais nuo 10 valandos iki 20 valandos, o sekmadieniais – nuo 10 valandos iki 15 valandos. Užsukus į restoraną, kavinę ar kitą viešojo maitinimo įstaigą, pilstomų alkoholinių gėrimų galima įsigyti ir tomis valandomis, kai parduotuvėse juo nebeprekiaujama. Tai yra pirmadieniais – šeštadieniais nuo 20, o sekmadieniais – nuo 15 valandos iki kitos dienos 10 valandos. Tačiau viešojo maitinimo vietoje visi alkoholiniai gėrimai po nurodyto laiko turi būti parduodami tik išpilstyti į vartojimui vietoje pritaikytą tarą - taures, bokalus, grafinus, ir juos vartoti leidžiama išskirtinai tik viešojo maitinimo vietoje, išsinešti nevalia.