Ketvirtadienį vadovų konferencijoje „EBIT 2018“ kalbėjusi pranešėja pasakojo apie skirtingas kartas ir jų požymius. „Z karta scrollinti ir swipe'inti išmoksta greičiau nei šliaužioti. Jai riba tarp fizinio ir virtualaus pasaulio yra labai menka, dar menkesnė nei millennialsams arba Y kartai. Y karta/millennialsai padėjo pagrindą dabar egzistuojančioms vertybėms ir tendencijoms. Šiai kartai visiškai natūralu į pasimatymą kviesti per pažinčių programėlę „Tinder“. Taip susitikti nėra taip natūralu X kartos atstovams, dažnai vadinamiems cinikais. Tuo metu baby boomeriams priimtinesnis tradicinis bendravimas, komunikavimo ir laisvalaikio leidimo būdai“, – kalbėjo ji. Kaip žinia, Z kartai priskiriami žmonės gimę nuo 1990-ųjų vidurio iki 2000-ųjų vidurio. Y karta arba millennialsais vadinami asmenys gimę nuo ankstyvųjų 1980-ųjų iki ankstyvųjų 1990-ųjų. X kartos atstovai gimė tarp 1960-ųjų vidurio ir 1980-ųjų, o baby boomeriai (gimstamumo sprogimo po Antrojo pasaulinio karo atstovai) į pasaulį atėjo po 1940-ųjų vidurio iki 1960–64 metų. „Kai kurie mūsų galvoja, kad yra ypatingi ir taip lengvai nesugrupuojami, kitaip sakant, „tokie vieninteliai“. Tačiau visi mes esame susiję ir ateityje, bent iki 2030 metų būsime susiję dar labiau. Mūsų laukia 5 mlrd. interneto vartotojų, pasaulyje bus dar daugiau žmonių – 8,5 mlrd., vyrų ir moterų bus po lygiai“, – savo pranešime pasakojo J. Bičeika. Verslo konsultacijomis užsiimančios „Euromonitor International“ atstovė dėstė, kad iki 2030 metų vartojimo išlaidos ir jų augimo tempai bus šiek tiek subtilesni, tačiau mokslui žmonės netaupys. „Išlaidos išsilavinimui išaugs net 50 proc. Visuomenė senėja, gimstamumas mažėja, tad kyla klausimas: kas studijuos? Didelė dalis studentų ateis iš besivystančių šalių: Kinijos, Indijos, Brazilijos. 52 proc. visų studijuojančiųjų bus moterys, tačiau net ir tose šalyse, kur studijuojančių moterų skaičius labai sparčiai augs, darbo rinkoje jų nebus tiek daug“, – prognozavo ji. J. Bičeikos teigimu, žmones laimingus daro laisvalaikis, o finansinis saugumas yra antroje vietoje. „Millennialsų karta yra labai didelė ir jie padarė daug įtakos visoms kitoms kartoms. Šiandien visi dalyvaujame dalijimosi ekonomikoje. Net 46 proc. millennialsų teigia, kad yra linkę skolinti ir skolintis. Žinoma, tai lemia ir kitos priežastys, pavyzdžiui, urbanizacija. Šiandien 55 proc. pasaulio gyventojų gyvena miestuose, o ateityje šis skaičius augs“, – sakė ji. Pranešėja dar pasakojo, kad žmonės šiandien taupo ir galvoja, kam skiria pinigus, bet mielai juos leidžia tam, kas yra autentiška ir svarbu, t. y. patirtims. „Z karta yra „užaštrinti“ millennialsai. Jie gali nuomotis ir šunį, netgi yra tokių aplikacijų kaip „Rent A Grandma“ (angl. išnuomok močiutę). Tai „švarų“ gyvenimo būdą propaguojanti karta – ne alkoholį, narkotikus ar naktinius klubus, o tai didelę įtaką daro ir verslui. Tokios įmonės kaip „Heineken“ išleidžia nealkoholinį alų ir pakankamai sėkmingai. Spirituotų gėrimų kompanijos leidžia gėrimus be laipsnių. Man pačiai labai smagu auginti Z kartos vaiką, kuriam tėvai yra autoritetas. Su jais jie leidžia laiką, su jais eina į egzaminus, net į darbo pokalbius“, – pasakojo J. Bičeika. Ji pastebėjo, kad Baby boomeriai 2017 metais sudarė ketvirtį gyventojų, o jų vidutinė gyvenimo trukmė ilgėja. „Šiuo metu tai, kas vadinama senėjimu, yra visiškai ne tai, ką mes pripratę matyti. Kalbame apie ilgaamžiškumą, žmonės elgiasi jauniau, nei pagal savo metus“, – sakė ji. J. Bičeika dar pažymėjo, jog pastaruoju metu matoma įvairių socialinių bangų, pavyzdžiui, #metoo. „Tai vis populiarės ir spartės. Pavyzdžiui, #metoo per 48 valandas socialiniame tinkle „Twitter“ sulaukė 1 mln. pasidalijimų. „Facebook“ per 24 valandas – 12 mln. komentarų ir reakcijų. Tai susiję su tokiomis svarbiomis temomis kaip identiteto paieškos, lyčių lygybė. Tačiau prireiks net 217 metų, kol moterų atlygis darbe bus toks, kaip vyrų“, – sakė ji. 