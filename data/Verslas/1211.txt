„Praėjusiais metais gyventojai buvo aktyvūs skolindamiesi būsto įsirengimui ar atnaujinimui – šiam tikslui suteiktas finansavimas pernai augo daugiau nei ketvirtadaliu, lyginant su 2016 metais. Taip pat padidėjo automobiliui įsigyti išduotų vartojimo paskolų, jos augo 12 proc. Tuo metu suteiktų vartojimo paskolų, kurios skirtos kitoms vartojimo reikmėms, skaičius išliko panašus kaip ir ankstesniais metais“, – komentuoja „Swedbank“ privačių klientų tarnybos vadovė Jūratė Gumuliauskienė. Remiantis „Swedbank“ duomenimis, praėjusiais metais gyventojai į banką kreipėsi dėl vidutiniškai 10 proc. didesnių vartojimo paskolų. Pasak J. Gumuliauskienės, veiksnių, leidžiančių didesniam skaičiui šalies gyventojų skolintis didesnės vertės pirkiniams, gali būti keletas, rašoma „Swedbank“ išplatintame pranešime spaudai. „Šie duomenys gali rodyti išaugusį gyventojų pasitikėjimą šalies ekonomika ir palankiai vertinamomis ateities perspektyvomis. Be to, nemažai šeimos ūkių realiai pajuto vidutinės algos didėjimą, kas leido jiems susidaryti finansinį planą keliems metams į priekį ir ryžtis didesnėms išlaidoms – būsto remontui, naujai buitinei technikai ar automobilio keitimui į naujesnį. Kita vertus, nepaisant augančio vartojimo finansavimo, bankas siūlo prieš priimant sprendimą skolintis gerai apgalvoti savo poreikius ir įsivertinti finansines galimybes, kad paskola iš tiesų būtų prasminga ir suteiktų gyvenimui daugiau kokybės“, − komentuoja „Swedbank“ Privačių klientų tarnybos vadovė. Pagal suteiktos vartojimo paskolos dydį „Swedbank“ didžiausios suteiktos paskolos yra skirtos namams – viena šio tipo paskola vidutiniškai sudaro beveik 10 tūkst. eurų. Automobiliui įsigyti banko klientai vidutiniškai skolinasi 5,5 tūkst. eurų, kitoms vartojimo reikmėms – apie 2,2 tūkst. eurų. Vartojimo paskolą namams gavę gyventojai ją dažniausiai įsipareigoja grąžinti per 8 metus, vartojimo paskolą automobiliui – per maždaug 5 metus, paskolą vartojimo reikmėms – per pusketvirtų metų. Pasak J. Gumuliauskienės, dar viena praėjusiais metais išryškėjusi tendencija – didžioji dalis klientų įprato naudotis elektroniniais kanalais ir visus su vartojimo paskola susijusius formalumus sutvarko nuotoliniu būdu. „Šiandien kone visi banko klientai paraišką dėl vartojimo paskolos pateikia naudodamiesi interneto banku arba išmaniąja banko programėle, o 9 iš 10 klientų sutartį dėl paskolos taip pat pasirašo jiems patogiu būdu be fizinio apsilankymo banko padalinyje“, − pasikeitusią gyventojų elgseną komentuoja „Swedbank“ atstovė.