„Brent“ rūšies naftos ateities sandorių kaina kilo 0,6 proc., iki 63,59 dolerio už barelį. JAV „West Texas Intermediate“ (WTI) nafta taip pat pabrango 0,6 proc., iki 57,66 dolerio. Naftos bendrovė „Ineos“ pranešė apie galimus naftos ir dujų tiekimo sutrikimus dėl toliau neveikiančio „Forties“ naftotiekio Šiaurės jūroje. Specialistai teigia, kad šis sutrikimas pastarosiomis dienomis naftos kainoms suteikia pastebimą palaikymą. Tuo tarpu Jungtinėse Valstijose praėjusią savaitę energetikos bendrovės pirmą kartą per pastarąsias šešias savaites sumažino šalyje veikiančių naftos platformų skaičių, paskelbė energetikos paslaugų įmonė „Baker Hughes“. Nepaisant to, JAV gavyba nuo 2016 m. vidurio išaugo apie 16 proc., tokiu būdu Jungtinės Valstijos pagal naftos gavybą sparčiai artėja prie lyderių Saudo Arabijos ir Rusijos. Be to, auganti JAV gavyba atsveria Naftą eksportuojančių šalių organizacijos (OPEC) pastangas mažinti rinkos perteklių bei pakelti kainas. Tarptautinė energetikos agentūra (IEA) daugiausia dėl išaugusios JAV skalūnų naftos gavybos prognozuoja, kad pirmą 2018 m. pusę naftos rinkos perteklius sieks maždaug 200 tūkst. barelių per parą.