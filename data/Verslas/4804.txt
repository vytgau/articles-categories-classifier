Gruodžio mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios paūgėjo 0,62 JAV dolerio, arba 1,08 proc., iki 57,79 JAV dolerio už barelį. O lapkričio mėnesio ateities sandorių WTI rūšies naftos kaina Niujorko prekių biržoje (NYMEX) ūgtelėjo 0,42 JAV dolerio, arba 0,82 proc., iki 51,87 JAV dolerio už barelį. Penktadienį „Brent“ pabrango 0,92 JAV dolerio, arba 1,64 proc., o WTI – 0,85 JAV dolerio, arba 1,68 procento. Praėjusį sekmadienį Irako valdžia nusiuntė pajėgas į kurdų kontroliuojamą Kirkuką, kad perimtų regiono naftos telkinių kontrolę. Sekmadienį naftos eksportas iš šio regiono tebesudarė 600 tūkst. barelių per dieną, praneša agentūra „Bloomberg“. Tačiau, „Eurasia Group“ vertinimais, Irako pajėgoms perėmus naftos telkinių Kirkuke kontrolę, tiekimas iš regiono galėtų sumažėti 450 tūkst. barelių per dieną. Eksportas vėl padidėtų tik po to, kai šalies valdžia atstatytų naftotiekį naftos eksportui per Turkiją arba susitartų su kurdais dėl pajamų iš naftos padalijimo. Per praėjusią savaitę „Brent“ kaina pakilo 2,8 proc., o WTI kaina pašoko 4,4 procento. Kainų augimą paskatino, be kita ko, duomenys apie padidėjusį Kinijos naftos importą, taip pat įvairūs geopolitiniai veiksniai.