„Airbus“ kanadiečiams teiks tiekimo grandinės informaciją ir padės „Bombardier“ marketingo srityje, bendrame pranešime teigia kompanijos. Pastarosiomis savaitėmis JAV prezidento Donaldo Trumpo administracija apkaltino „Bombardier“ nesąžiningų subsidijų gavimu ir pritaikė baudžiamuosius tarifus kompanijos lėktuvams Jungtinėse Valstijose. JAV aviacijos milžinas „Boeing“ teigia, kad „Bombardier“ gavo rinką iškreipiančias subsidijas iš Kanados federalinės bei vietinių valdžių ir pareikalavo prekybos departamento ištirti, ar „Bombardier“ prekes JAV pardavinėja už mažesnę nei rinkos kainą. Savo ruožtu „Bombardier“ sprendimą taikyti tarifus C serijos lėktuvams pavadino absurdišku. C serijos lėktuvai yra laikomi tiesioginiais populiariosios „Boeing“ 737 serijos ir „Airbus“ A320 lėktuvų konkurentais.