Tokios išvados pateikiamos Ekonominio bendradarbiavimo ir plėtros organizacijos (EBPO) ekspertų atliktoje Lietuvos darbo rinkos, socialinės ir migracijos politikos peržiūros ataskaitoje, Lietuvai siekiant narystės šioje organizacijoje. Ataskaitoje teigiama, kad žmonės iš Lietuvos išvyksta į užsienį ieškoti geriau apmokamo ir geresnio darbo. Prognozuojama, kad darbingo amžiaus žmonių skaičius iki 2030 metų sumažės 30 proc. Pagyvenusių išlaikomo amžiaus žmonių skaičius, tenkantis šimtui darbingo amžiaus gyventojų, padidės nuo 28 žmonių 2015 m. iki 46 žmonių 2030 m. Peržiūros ataskaitoje teigiama, kad skirtumas tarp atlyginimų, mokamų Lietuvoje ir kitose Europos šalyse, mažėja pernelyg lėtai. Vis dėlto ataskaitoje pažymima, kad Lietuvos ekonomika po pasaulinės finansų krizės atsigavo ir sustiprėjo, bendras vidaus produktas, atlyginimas ir užimtumas grįžo į prieškrizinį lygį.