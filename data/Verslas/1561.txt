„Gavome pranešimų, kad skiriasi kainos skirtingiems mugės dalyviams, nors kainos nustatytos bendrai ir paskelbtos viešai. Tokių nusiskundimų esame gavę ir anksčiau, tačiau dabar gautoji informacija buvo labai konkreti. Pareigūnai išsiaiškino, kad įtarimai pagrįsti“, - sakė P. Poderskis. Pasak administracijos direktoriaus, nustatyta ir daug kitokių pažeidimų, dėl ko bus kreiptasi dėl sutarties su organizatoriais nutraukimo. P. Poderskio teigimu, per artimiausius du mėnesius bus tariamasi, kaip turi būti organizuojama mugė. Idėjas apie mugės organizavimo gerinimą prašoma siųsti ir vilniečius. Savivaldybė kreipsis ir į Valstybinę mokesčių inspekciją dėl neplaninio mugės operatoriaus patikrinimo, nes čekiai, rodyti prekeivių, ir sumos jų sutartyse neatitinka. Visus dalyvius, kurie permokėjo už dalyvavimą mugėje, savivaldybė kviečia kreiptis į mugės organizatorių ir reikalauti pinigų grąžinimo. Savivaldybės Licencijavimų ir leidimų skyriaus vedėjas Gintaras Karanda teigė, kad mugėje nustatyta ir kitų pažeidimų. „Buvo prekiaujama masinės gamybos gaminiais, kas grubiai prieštarauja sutarčiai su organizatoriais ir mugės koncepcijai. Taip pat buvo pastatyta gerokai daugiau prekybinių vietų, nei buvo deklaruota. Tai grubus pažeidimas. Aiškinsimės visus atvejus detaliai, kreipsimės paaiškinimo į organizatorių. Tada svarstysime dėl sutarties nutraukimo“, - kalbėjo G. Karanda. Su mugės organizatoriais susisiekti nei žiniasklaidos atstovams, nei savivaldybės darbuotojams pirmadienį dar nepavyko. Mugę organizuoja bendrovė „Vikšris“. ELTA primena, kad P. Poderskio įtarimais, jog Kaziuko mugėje galimai sukčiauta renkant kitokio dydžio dalyvio mokesčius nei deklaruota, viešai pasidalijo sekmadienio vakarą socialiniame tinkle „Facebook“. Čia jis paviešino ir patikrinimą atlikusių viešosios tvarkos pareigūnų atsakymus. Juose teigiama, kad sekmadienį apklausta apie 20 prekiautojų įvairiose mugės gatvėse. Paaiškėjo, kad mugės dalyviai skirtingai moka už dalyvio vietą mugėje. Kaina skiriasi nuo gatvės - centrinėje Gedimino pr. dalyje ir Maironio gatvėje mugės dalyvio vieta buvo brangesnė nei kitose mugės gatvėse. Vokiečių ir Didžiojoje gatvėse mugės dalyvio vieta palapinei 3x2 metrų kainavo 69,66 euro. Tačiau automobilio priekabos vieta toje pat gatvėje kainavo 350 eurų išmuštame čekyje, bet sutartyje buvo įrašyta suma 69,66 euro. „Prekybininkai įtaria, kad skirtumas tarp sumokėtų pinigų ir sumos, užfiksuotos čekyje, galėtų būti „juodi“ pinigai“, - rašoma pareigūnų ataskaitoje, kurią paviešino P. Poderskis. Pasak pareigūnų, taip pat paaiškėjo, kad užsienio šalių prekybininkai už prekybos vietą mokėjo tris kartus brangiau nei Lietuvos prekybininkai už tokią pat vietą. „Jie buvo šokiruoti kainų už prekybos vietą skirtumu“, - rašoma ataskaitoje. ELTA primena, kad Kaziuko mugė vyko kovo 2-4 dienomis Vilniuje. Mugės tinklapyje nurodomi tokie dalyvio mokesčio dydžiai: prekybinės 2 kvadratinių metrų ploto vietos kaina trims dienoms - 15,48 euro; plotas prekybiniam staliukui (1x2 m) trims dienoms - 15,48 euro; plotas prekybiniam staliukui (1,5x2 m) trims dienoms - 23,22 euro; plotas prekybinei palapinei (3x2 m) trims dienoms - 46,44 euro; plotas prekybinei palapinei (3x3 m) trims dienoms - 69,66 euro; prekiaujant iš automobilio (tik schemose nurodytose vietose) (3x4 m) trims dienoms - 92,88 euro.