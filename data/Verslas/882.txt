Kaip rašo Latvijos žiniasklaida, pertvarka numato, kad Latvijos ir Lietuvos bankai perduos visą turtą Estijos bankui ir nustos veikę be likvidacijos proceso. Skolintojai gali pateikti savo reikalavimus per vieną mėnesį nuo minėto skelbimo paskelbimo dienos. Pranešama, kad baigus bankų sujungimą, Lietuvoje ir Latvijoje veiks Estijos „Luminor“ banko filialai, kurie bus sukurti iki suliejimo procedūros pabaigos. „Luminor“ atstovai šių metų vasario 19 d. Latvijos Valstybiniam registrų centrui pateikė projektą dėl susijungimo sutarties, o Estijos finansų priežiūros institucijai - paraišką dėl skyrių Lietuvoje ir Latvijoje įsteigimo. Lietuvoje veikiantis bankas „Luminor“ jau skelbė, kad šiais veiksmais bankas siekia visiškos bankų Lietuvoje ir Latvijoje integracijos į pagrindinį banką Estijoje. Planuojama, kad minėti pokyčiai bus įgyvendinti 2019 metų sausio mėnesį. Teigiama, kad bankas ir toliau veiks įprastai, o „Luminor“ klientai ir toliau naudosis įprastinėmis banko paslaugomis ir produktais. Apie bet kokius pasikeitimus, susijusius su banko paslaugų suvienodinimu, naujų pasiūlymų klientams pristatymu ir skaitmeninės banko sistemos patobulinimu, bankas žada informuoti papildomai. Bankas „Luminor“ veiklą Lietuvoje pradėjo praėjusių metų spalį, sujungus „Nordea“ ir DNB bankus į vieną. „Luminor“ verslo padalinius Baltijos šalyse valdo „Nordea“ ir DNB per kontroliuojančią įmonę „Luminor Group“ (Švedijoje), kurios veiklos tikslas yra valdyti „Luminor“ padalinių akcijas.