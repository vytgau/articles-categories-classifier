Lietuva jau yra nutiesusi „Rail Baltica“ geležinkelį nuo Lenkijos ir Lietuvos valstybių sienos iki Kauno, o š.m. sausį vyriausybė patvirtino specialųjį planą, kuriuo įtvirtino ir „Rail Baltica“ geležinkelio liniją nuo Kauno iki Latvijos ir Lietuvos valstybių sienos. Šiuo metu pradėtas „Rail Baltica“ geležinkeliui nuo Kauno iki Latvijos sienos reikalingos žemės išpirkimas, kurį planuojama pabaigti 2018 metų pabaigoje. Jei projekto koordinatorius RB Rail AS suskubs laiku parengti techninį projektą, statybų pradžios galima tikėtis jau kitų metų pabaigoje. „Lietuvos geležinkeliai“ į „Rail Baltica“ projektą žiūri itin rimtai, dėl to bendrovė subūrė geriausių specialistų komandą, kuri užtikrins aukščiausio lygio projekto vadybą bei kokybišką ir savalaikį jo įgyvendinimą“, – po sutarties ratifikavimo sakė bendrovės Infrastruktūros direkcijos direktorius K. Sankovskis. Iki 2015 metų į „Rail Baltica“ geležinkelio nuo Lenkijos ir Lietuvos valstybių sienos iki Kauno statybas, buvo investuota 364,5 mln. eur. ES ir LR biudžeto lėšų. Šiuo metu Lietuva yra užsitikrinusi „Rail Baltica“ projekto tolesniam įgyvendinimui 248,1 mln. eur. ES paramos. Be to šiais metais EK patvirtino finansavimo paraišką, kuria, pasirašius sutartį, bus skirta dar 94,9 mln. eur. paramos. „Rail Baltica“ – svarbiausias geležinkelių infrastruktūros projektas Baltijos regione, integruosiantis Baltijos šalis į Europos geležinkelių tinklą. Projekte dalyvauja penkios Europos Sąjungos šalys: Lenkija, Lietuva, Latvija, Estija ir netiesiogiai Suomija. Linija sujungs Helsinkį, Taliną, Pernu, Rygą, Panevėžį, Kauną, Vilnių, Varšuvą. Nutiesus 700 km „Rail Baltica“ geležinkelį nuo Kauno iki Talino, kelionė šiuo maršrutu užtruks 3 val. 24 min., o nuo Rygos iki Vilniaus – vos 2 val. 01 minutes. Bendra apskaičiuota trijų valstybių projekto investicijų suma yra apie 5,788 milijardo eurų. Investicijų Lietuvoje suma apie 2,474 milijardo eurų, iš kurių 85 proc. tikimasi finansuos ES. Pernai atlikta kaštų ir naudos analizė parodė, kad projekto socialinė-ekonominė nauda apytiksliai lygi 16,226 milijardų eurų.