Šią situaciją iliustruoja Valstybinės mokesčių inspekcijos duomenys už 2016 metus, rašoma pranešime spaudai. Jie rodo, kad itin mažų ir mažų pajamų žmonėms efektyvusis gyventojų pajamų mokesčio tarifas siekia 7,9 proc., vidutinių pajamų – 10,5 proc., o didelių ir labai didelių – 5,7 proc. Efektyvusis tarifas atskleidžia tikrąją mokesčių naštą Lietuvoje. Dėl šios priežasties socialdemokratai Rasa Budbergytė, Algirdas Sysas, Julius Sabatauskas, Juozas Olekas ir Dovilė Šakalienė įregistravo naują Gyventojų pajamų mokesčio įstatymo projektą. Šiuo metu gyventojų pajamų mokestis siekia 15 proc., bet siūloma jį diferencijuoti: 1 laiptelis: pajamoms iki 1500 eurų per mėn. GPM – 14 proc. 2 laiptelis: pajamoms nuo 1500 iki 2500 eurų GPM – 19 proc. 3 laiptelis: pajamoms nuo 2500 iki 3500 eurų GPM – 24 proc. 4 laiptelis: pajamoms daugiau nei 3500 eurų GPM – 29 proc. Didesnis tarifas būtų taikomas tik sumai, viršijančiai ribą. Pavyzdžiui, jeigu asmuo gauna 1600 eurų pajamų, tai pajamos iki 1500 būtų apmokestinamos 14 proc. tarifu, o skirtumas tarp 1600 ir 1500 eurų – 19 proc. Rašoma, kad realius pokyčius dėl didesnio apmokestinimo pajustų tik tie, kurie per mėnesį gauna daugiau nei 1900 eurų pajamų. Visiems kitiems mokesčių našta mažėtų arba nesikeistų. Šie pajamų mokesčio tarifai būtų taikomi visoms pajamoms, ne tik iš darbo santykių. Tai reiškia, kad visi dideles ir labai dideles pajamas gaunantys asmenys, kurie ketvirtadalį pajamų gauna ne iš atlyginimo, būtų priversti mokėti tokius pat mokesčius kaip visi dirbantieji. Pagal pasiūlytą planą, neapmokestinamas pajamų dydis (NPD) būtų prilygintas minimaliai mėnesio algai, vadinasi, 400 eurų uždirbantys žmonės apskritai nemokėtų pajamų mokesčio. Siūloma sugrąžinti ir panaikintą 200 eurų neapmokestinamąjį pajamų dydį (PNPD) už kiekvieną vaiką ar įvaikį, kuris nuo šių metų yra panaikintas. Bet pagal siūlomą formulę dideles pajamas gaunantys ir vaikų turintys žmonės negalėtų naudotis lengvatomis, kaip kad buvo iki 2017 m. pabaigos. Remiantis preliminariais skaičiavimais, dėl apatinės gyventojų pajamų mokesčio ribos mažinimo nuo 15 proc. iki 14 proc. ir PNPD sugrąžinimo už vaikus biudžetas patirtų apie 200 mln. eurų praradimus, bet juos kompensuotų padidėjusios įplaukos iš kapitalo pajamų apmokestinimo.