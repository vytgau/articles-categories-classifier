Tai per „Nasdaq“ Vilniaus biržą pranešė „Grigeo“. Abi bendrovės penktadienį nutraukė ketinimų protokolą dėl „Grigeo Baltwood“ pirkimo. „Homanit Holding” atlikus esamos infrastruktūros analizę ir įvertinus išaugusias numatomo investicinio projekto apimtis bei galimybes tolimesniam kompanijos vystymuisi tapo akivaizdu, jog „Grigeo Baltwood“ valdomos teritorijos plotas nepatenkins būsimų „Homanit Holding“ verslo plėtros poreikių“, – rašoma per biržą išplatintame pranešime. Praėjusių metų rugsėjį „Homanit Holding“ ir „Grigeo“ pasirašė ketinimų protokolą dėl „Grigeo Baltwood“ pirkimo. Vokietijos bendrovė per pusantrų metų į įmonę Grigiškėse ketinio investuoti 65 mln. eurų, darbuotojų skaičių padidinti 2,5 karto, o produkcijos apimtis plėsti daugiau nei 4 kartus. „Homanit Holding“ yra įmonių grupės „Homann Holzwerkstoffe Group“ dalis. Pagrindinė įmonės veikla yra medienos plaušo plokščių gamyba, įmonėje dirba apie 1,5 tūkst. darbuotojų. 2016 metais įmonės apyvarta siekė 225 mln. eurų, pelnas prieš mokesčius, palūkanas, nusidėvėjimą ir amortizaciją (EBITDA) – apie 33 mln. eurų. Bendrovės produkcija teikiama baldų, durų gamybos, automobilių sektoriaus įmonėms. „Homanit Holding“ būstinė yra Herzbergo mieste Vokietijoje. „Grigeo Baltwood“ gaminama produkcija naudojama vidiniams baldų paviršiams, gyvenamųjų ir visuomeninių patalpų apdailai, interjero ir parodų stendams, standžioms pakuotėms bei kitiems plataus vartojimo ir įvairios paskirties produktams gaminti. Kompanijoje dirba 140 žmonių, metinės gamybos apimtys siekia apie 23 mln. kv. metrų. Įmonių grupę sudaro pagrindinė bendrovė „Grigeo“, „ Grigeo Baltwood“, „Grigeo Klaipėda“, „Mena Pak“ bei „Grigeo Recycling“. „Grigeo“ akcijos kotiruojamos biržos Oficialiajame sąraše.