Tai BNS patvirtino Vilniaus apygardos administracinio teismo atstovė Sigita Jacinevičienė-Baltaduonė. Pasak jos, teismo posėdyje dalyvauja ir E. Bėrontas. S. Jacinevičienė-Baltaduonė vėliau pranešė, kad teismas sprendimą paskelbs balandžio 17 dieną. E. Bėrontas atleidimą apskundė vasario pradžioje, po to, kai sausio 18 dieną žemės ūkio ministras Bronius Markauskas jį atleido. Vadovauti antrai kadencijai jis buvo paskirtas sausio pradžioje, nepaisant fakto, kad buvo apklaustas kaip specialusis liudytojas teisėsaugos tyrime dėl beveik 4 mln. eurų ES lėšų iššvaistymo. B. Markausko sprendimas paskirti E. Bėrontą buvo sulaukęs šalies vadovų kritikos. Naujienų portalo 15min.lt duomenimis, FNTT šiame tyrime analizuoja, ar kitas buvęs tarnybos vadovas Saulius Silicikas, jau nebedirbdamas NMA, esą siekė, jog parama būtų skirta ūkininkams, kurių įrangos tiekėja yra bendrovė „Biržų žemtiekimas“ – ji siejama su įtakingu Seimo nariu „valstiečiu“ Viktoru Rinkevičiumi, be to, jai vadovauja S. Silickas. FNTT prieš metus atliko kratas NMA. Tada B. Markauskas tvirtino, jog teisėsauga tyrė S. Siliciko administruotus projektus. FNTT anksčiau nekomentavo, ar šios kratos susijusios su vykdomu ES lėšų švaistymo tyrimu.