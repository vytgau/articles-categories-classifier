Teismas savo sprendimą priėmė kilus ginčui tarp grožio produktų tiekėjo Vokietijoje Coty Germany ir jo įgalioto platintojo Parfumerie Akzente, kuris atitinkamus produktus pardavinėjo tiek fizinėse parduotuvėse, tiek internetu, naudojantis savo internetine parduotuve bei elektroninės prekybos platforma „amazon.de“. Coty Germany nusprendus uždrausti savo įgaliotam platintojui pardavinėti produktus trečiųjų asmenų elektroninėse prekyvietėse, pastarasis tokiai Coty Germany pozicijai pasipriešino ir nesutiko sustabdyti pardavimų per „amazon.de“ platformą. Reaguodamas į tokius platintojo veiksmus, Coty Germany kreipėsi į nacionalinį teismą su reikalavimu uždrausti Parfumerie Akzente prekiauti Coty Germany produktais naudojantis „amazon.de“. Frankfurto teismas suabejojęs, ar toks draudimas nėra ribojantis konkurencijos, nusprendė kreiptis į Europos Sąjungos Teisingumo Teismą su prašymu išaiškinti, ar toks draudimas yra suderinamas su ES konkurencijos teisės taisyklėmis. Išnagrinėjęs bylą ESTT pateikė kelis svarbius išaiškinimus. Pirma, gamintojų naudojamos selektyvinės distribucijos platinimo sistemos, kurios yra skirtos apsaugoti produktų prabangos įvaizdį, yra suderinamos su ES konkurencijos teise. Antra, gamintojai, kurie savo produktus platina selektyvinės distribucijos kanalais, gali drausti savo įgaliotiems platintojams pardavinėti šiuos produktus naudojantis trečiųjų asmenų elektroninėmis prekyvietėmis (eBay, Amazon, pigu.lt ir t. t.). Trečia, toks draudimas nėra laikytinas sunkiu konkurencijos teisės pažeidimu. Ilgai lauktas Europos Sąjungos Teisingumo Teismo sprendimas suteikia teisinio aiškumo prabangių prekių gamintojams, kurie gali šiek tiek griežčiau kontroliuoti šių produktų prekybos kanalus uždraudžiant prekybą trečiųjų asmenų internetinėse parduotuvėse, išvengiant konkurencijos priežiūros institucijos įsikišimo ir baudų grėsmės. Tačiau sprendime vis tiek yra palikta keletas neatsakytų klausimų, dėl kurių ateityje gali kilti ne vienas ginčas tarp gamintojų ir platintojų. Pavyzdžiui, šio sprendimo kontekste draudimas prekiauti elektroninėse prekyvietėse yra pateisinamas tik dėl prabangių prekių. Vis dar lieka atviras klausimas, ar tokį draudimą galima pritaikyti ir platintojams, prekiaujantiems kasdienėmis, neprabangiomis prekėmis ir kaip tokį draudimą turėtų vertinti konkurencijos priežiūros institucijos. Su tuo glaudžiai susijusi kita problema – kas yra laikytina prabangos preke. Teismas aiškiai neįvardijo, kokios prekės yra laikytinos prabangiomis, o kokios ne. Vietoj to yra pateikiami vertinamojo pobūdžio kriterijai, kuriais vadovaujantis tokios pat prekės gali būti vertinamos skirtingai. Nepaisant to, šis sprendimas vis tiek yra sveikintinas, kaip atspindintis tiek Europos Komisijos poziciją, tiek teisininkų bendruomenės ir rinkos dalyvių nuomonę dėl gamintojų galimybės apriboti jų produktų patekimą į elektronines prekyvietes.