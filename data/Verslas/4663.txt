Mažmeninės rinkos dalyviai turi mažai informacijos apie ketinamas perleisti parduotuves, o nekilnojamojo turto (NT) ekspertas svarsto, kad bendrovė rinkai tikriausiai pasiūlys mažesnės apyvartos arba tarpusavyje konkuruojančias parduotuves. BNS žiniomis, visos 17 parduotuvių, kurių pardavimai 2016 metais siekė 49 mln. eurų, yra nuomojamos, todėl „Rimi Lietuva“ perduos tik jų nuomos sutartis. Kol kas tik du prekybos tinklai - „Maxima“ ir „Aibė“ - teigia svarstysiantys galimybę perimti dalį iš 17-kos „Iki“ bei „Rimi“ parduotuvių Vilniuje, Kaune, Klaipėdoje ir Panevėžyje. „Norfa“ tikina, kad jos nedomina galiojančios nuomos sutartys, o „Lidl“ savo planų neatskleidžia. „Norfa“ norėtų naujų nuomos sutarčių Prekybos tinklo „Norfa“ savininkas Dainius Dundulis sako, kad „Rimi Lietuva“ tikriausiai perduos galiojančias nuomos sutartis su parduotuvių savininkais, tačiau „Norfos“ tai netenkina - tinklas perimtų parduotuves, tik jeigu galėtų sudaryti naujas, ilgesnes nuomos sutartis. „Sakykime, kad „Iki“ parduotuvės nuomos sutartis liko galioti trejus metus, tai kas dėl tų trejų metų eis? Šiais laikais minimumas turėtų būti septyneri metai nuomos. Aišku, jeigu būtų labai gera vieta, tai gal eitume, bet mes paprastai pasirašome 10-15 metų laikotarpiui. (...) Mes perimti nenorime - norime iš naujo išsinuomoti ir jeigu sąlygos tiktų, tai mes dėl to šnekėtume“, - tvirtino D. Dundulis. Anot D. Dundulio Lietuvoje apskritai beveik nėra rinkos dalyvių, galinčių perimti „Rimi“ ir „Iki“ parduotuves. „Pamąstykime kitaip. „Iki“ ir „Rimi“ nebegali būti. „Maxima“ su klaustuku yra tik dėl konkurencijos. „Norfai“ yra galimybės, bet aš jau sakiau, dėl ko mes nieko nedarysime. Už „Lidl“ negaliu atsakinėti, bet ką matome dabar, tai jie Lietuvoje tik statosi ir pagal vieną formatą“, - kalbėjo D. Dundulis. „Maxima“ ir „Aibė“ domisi parduotuvėmis Bendrovės „Maxima LT“ komunikacijos ir korporacinių reikalų departamento direktorius Jaunius Špakauskas teigė, kad įmonė dar neturi informacijos apie ketinamas perleisti parduotuves, tačiau svarstys galimybes jas perimti. „Kol kas informacijos apie konkurentų planuojamus perleisti objektus nėra, vis tik neatmetame galimybės svarstyti pasiūlymus, jei šie padėtų dar geriau patenkinti pirkėjų lūkesčius“, - BNS teigė J. Špakauskas. Lietuvos kapitalo prekybos įmonių aljanso „Aibė“ Rinkodaros departamento direktorė Giedrė Pukienė sakė, kad aljansas „Rimi Lietuvos“ gavo pasiūlymą ir ketina jį svarstyti. „Mes esame gavę pasiūlymą ir jį analizuos mūsų turto vystymo skyrius. Kol kas jokios informacijos neatskleisime ir artimiausiu metu, kiek suprantu, nebus niekas niekam atskleidžiama. Nepasakysiu nei kas kreipėsi, nei kaip kreipėsi. Tiesiog yra gautas pasiūlymas ir jis bus analizuojamas“, - teigė G. Pukienė. Vokietijos mažmeninės prekybos tinklo „Lidl“ atstovas spaudai Valdas Lopeta tvirtino, jog įmonė nekomentuoja savo plėtros planų. Kas gali būti perleidžiama? NT paslaugų bendrovės „Ober-Haus“ Vertinimo ir rinkos tyrimų departamento vadovas Saulius Vagonis svarstė, kad „Rimi Lietuva“ bandys perleisti prastai dirbančias arba tarpusavyje konkuruojančias parduotuves. „Aš nežinau, kokios yra perdavimo taisyklės, ar jie gali atsisakyti bet kokių parduotuvių, ar ne. Logiška būtų, jeigu jos atsisakytų tarpusavyje konkuruojančių parduotuvių arba pačių prasčiausių - tų parduotuvių, kurios neša mažiausią apyvartą“, - teigė S. Vagonis. Jo nuomone, jeigu bus bandoma perleisti prastesnes parduotuves, tai procesas gali užtrukti, nes konkurentai nebūtinai norės ateiti į nepelningus objektus. „Jeigu tikėtina, kad atsisakoma mažiausiai pelningų taškų, tai ir konkurentai neturės didelio noro. (...) Nebent konkurentai iš principo toje vietoje kažkodėl neturėjo savo taško. Jiems bus proga įsikurti, nors ir ne pačioje geriausioje, bet tam tikroje nepadengtoje vietoje“, - teigė NT ekspertas. „Rimi Lietuvos“ akcininkės Švedijos „ICA Gruppen“ atstovas spaudai Ola Fernvallas trečiadienį sakė, kad 17-os parduotuvių vieta kol kas neatskleidžiama, kad nebūtų pakenkta jų darbuotojams, tačiau tvirtino, kad sąrašą vėliau paviešins Konkurencijos taryba. Konkurencijos taryba akylai stebės procesą Konkurencijos taryba trečiadienį uždegė žalią šviesą 213 mln. eurų vertės prekybos tinklų „Rimi“ ir „Iki“ pirkimo-pardavimo sandoriui. Jos narys Elonas Šatas BNS ketvirtadienį teigė, kad taryba akylai stebės 17-kos parduotuvių perleidimą, o nustačius pažeidimų, sandoris gali apskritai neįvykti. „Kol nėra surastas parduotuvių pirkėjas ar pirkėjai, kurie atitinka keliamus reikalavimus, kol taryba neįvertins, kad tie pirkėjai tinkami, jog galėtų būti veiksminga konkurencija, kol „Rimi“ negalės sudaryti sutarčių dėl parduotuvių perleidimo, tol sandoris negalės būti baigtas. Bet jeigu taryba įvertintų, kad pirkėjai yra tinkami ir „Rimi Lietuva“ su jais sudaro sutartį, kuria įsipareigoja parduotuves perleisti, tada jau „Rimi Lietuva“ gali perimti „Iki“ kontrolę“, - kalbėjo E. Šatas. Anot jo, visi su sandoriu susiję terminai yra konfidencialūs. Net ir baigus sandorį, taryba stebės, kaip laikomasi kitų susitarimo sąlygų, kurios nustatytos spalio pradžioje paviešintuose „Rimi Lietuvos“ įsipareigojimuose. Šie įsipareigojimai numato, kad parduotuvių perėmėjas privalo tęsti mažmeninę prekybą. „Rimi Lietuva“ įsipareigojo iki sandorio pabaigos nedaryti neigiamo poveikio 17-kos parduotuvių vertei ar konkurencingumui, nenutraukti jų veiklos, be to, „Rimi Lietuva“ jose veikti negalės 10 metų, tačiau ir toliau galės išlaikyti patalpų nuosavybės ar nuomos teisę. Vis dėlto „Rimi Lietuva“ 5 metus negalės pati išsinuomoti patalpų iš jų pirkėjo. „Iki“ skelbia šiuo metu turinti 231 parduotuvę, „Rimi Lietuva“ - 56.