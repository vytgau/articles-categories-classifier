Tarptautinės juvelyrikos ir gintaro parodos „Amber Trip” organizatorius Giedrius Guntorius teigia, kad galimybė sukurti biržą atsirado, atslūgus Kinijos sukurtam gintaro žaliavos deficitui ir stabilizavusis kainoms. „Rinka ne tokia įkaitusi, kiniečiai tapo vieni iš dalyvių, prieš trejetą penketą metų jie buvo numeris vienas (...). Dabar jau yra (žaliavos – BNS) perteklius, todėl ir kuriasi platforma. (...) Norime rinką truputį sunormalizuoti. (...) Tie, kurie turi gintaro, laukiami mūsų biržoje“, – parodoje „Amber Trip 2018“ žurnalistams sakė G. Guntorius. Pasak jo, norima pirmuosius sandorius sudaryti jau šių metų rugsėjį. Siekiama bendradarbiauti su Lenkijos, Ukrainos tiekėjais, taip pat ir su Karaliaučiaus gintaro kombinatu. „Kaliningradui nelabai patinka mūsų idėja, kad pareiškėme, jog norime būti nepriklausomi, kad gausime žaliavos, kad tariamės su kitais tiekėjais ir brokeriais visame pasaulyje, nes jie (Kaliningrado sritis – BNS) nori išlaikyti tą monopolį. Todėl labai sudėtinga tartis. Mes deramės ir su Ukraina, Lenkija“, – sakė G. Guntorius. G. Guntorius kovo pradžioje teigė, kad Karaliaučiaus gintaro kombinatas iki šiol neatnaujino dar 2015 metų rudenį sustabdyto gintaro žaliavos eksporto ir ją parduoda aukcionuose. Juvelyrinių papuošalų gamintojai gintaro žaliavą perka per vietos tarpininkus: apie 95 proc. jos į Lietuvą vis dar atkeliauja iš Rusijos ir tik nedidelė dalis įvežama iš Lenkijos ir Ukrainos. Karaliaučiaus gintaro kombinato direktorius Michailas Zacepinas teigia, kad biržos idėja įdomi, bet bendrovei iškyla techninių kliūčių. „Bet kokia bendradarbiavimo forma yra pakankamai įdomi (...) Manau, kad per artimiausius kelis mėnesius sprendimas (dėl kombinato dalyvavimo biržoje – BNS) bus priimtas, gali būti pasirašyti susitarimai. Kodėl gi ne? Pakankamai įdomi mintis, bet reikia aptarti techniniu požiūriu: yra problemų – atvežti prekę čia, bus jis nupirkta ar ne? Yra muitinės klausimų“, – žurnalistams sakė M. Zacepinas. Pasak jo, dalyvavimas biržoje kombinatą domintų dėl galimybės parduoti daugiau žaliavos, ypač šiuo metu, kai bendrovė siekia atnaujinti įrangą. Vis dėlto M. Zacepinas pažymėjo, kad jau dabar galima gintaro įsigyti Sankt-Peterburgo biržoje, Lietuvos ir Latvijos bendrovės pernai joje iš kombinato nupirko daugiau kaip 100 tonų žaliavos. Tuo metu G. Guntoriaus teigimu, biržos atsiradimą Lietuvoje, be kita ko, lemia ir geografinė padėtis. „Ar pasaulis važiuos pirkti į Rusiją žaliavą, tikrai manau, kad ne šį dešimtmetį (...) Vilnius patogesnis, nes sienų klausimas, mes esame Europoje ir mes tai darome (...) Turime bazę, kas perka, gamina, atveža – maždaug principas darbo yra kaip parodos“, – sakė parodos „Amber Trip“ organizatorius G. Guntorius. Steigiamoje biržoje dalyvautų ir klasterio „Amber Trip“ vienijamos bendrovės. Kinijai eilę metų didinus gintaro paklausą, jo žaliavos kaina 2014 metais pasiekė piką – už populiariausios frakcijos, aukštos kokybės gintaro kilogramą buvo prašoma net 6 tūkst. eurų. Tačiau jau 2016 metais žaliavos kaina gerokai nukrito ir šiuo metu tokio gintaro (50-100 gramų gabalėlių) kilogramas kainuoja 3,5 tūkst. eurų.