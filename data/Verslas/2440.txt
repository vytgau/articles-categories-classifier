„Įsigiję „Creative Seafood France“ ir įsteigę „Viciunai UK & Ireland“, įgyvendinome ilgalaikį strateginį tikslą“, – pranešime spaudai teigė „Vičiūnų grupės“ vadovas Šarūnas Matijošaitis. Anot jo, grupės įmonės jau veikia Vokietijoje, Prancūzijoje, Belgijoje, Ispanijoje bei Italijoje, o tai leidžia veikti ir kaimyninėse Austrijoje, Šveicarijoje, Airijoje, Portugalijoje, Olandijoje. Sausio pradžioje pranešta, kad grupė už neskelbiamą sumą įsigijo Prancūzijos maisto produkcijos platintoją „CS France“. „Viciunai UK & Ireland“ veikia Mariporto mieste, Jungtinės Karalystės vakaruose, jis garsėja žuvies perdirbimo pramone. Pasak grupės, per pastaruosius trejus metus „Vičiūnų“ pardavimai JK beveik padvigubėjo ir pernai siekė 16,5 mln. eurų, o produkcija tiekiama „Aldi“, „Tesco“, „Sainsbury’s“ ir kitiems tinklams. Pirmoji grupės bendrovė „Viciunai Europe“ įsteigta 2000 metais Belgijoje. Pasaulyje veikia 20 grupės įmonių, kuriose dirba beveik tūkstantis žmonių. „Vičiūnų grupės“ konsoliduotos grynasis pelnas 2016 metais išaugo 2,3 karto iki 11,166 mln. eurų, pardavimo pajamos sumenko 10,2 proc. iki 445,888 mln. eurų. Pardavimai Vakarų Europoje siekė 123,9 mln. eurų – 7,6 proc. daugiau nei 2015 metais. Didžioji dalis grupės pardavimų 2016 metais teko krabų lazdelėms, žuvies produktams ir žaliavoms – 387,4 mln. eurų, arba 9,2 proc. mažiau nei prieš metus. 85,73 proc. grupės akcijų priklauso V. Matijošaičio ir jo verslo partnerio Liudo Skieraus valdomai Nyderlanduose registruotai „Viciunai Group“.