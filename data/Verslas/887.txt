Be to, dešimtys tūkstančių darbuotojų šiomis dienomis iš „Sodros“ sistemos gauna pranešimus apie uždirbtas sumas, kurių jie neuždirbo arba uždirbo dar litais, o ne eurais. Sunkiai suvokiamus „Sodros“ veiksmus savo kailiu patyrė bendrovė „Biuro“. Laikino įdarbinimo įmonė turi beveik 1,8 tūkst. darbuotojų, kuriems moka vidutinį 438 Eur atlyginimą. Be to, už juos per mėnesį „Sodrai“ sumoka per 385 tūkst. Eur įmokų. Pačios „Sodros“ duomenimis, pastaruoju metu bendrovė nė karto nevėlavo jai sumokėti ir neturėjo jokios skolos. Taigi, jos vadovams kaip perkūnas iš giedro dangaus turėjo pasirodyti šios institucijos pranešimas apie 1 129 060,86 Eur skolą. Dar trečiadienį, tokia skolos suma figūravo „Sodros“ skelbiamose viešose duomenų rinkmenose. Be to, ir ketvirtadienį kiek mažesni skolos duomenys figūravo tokiuose informaciniuose portaluose, kaip „Rekvizitai.lt“, kurie taip pat skelbia minėtus duomenis. Paklaustas, kaip jaučiasi, dėl tokios absurdiškos situacijos, „Biuro“ direktorius Valdas Strazdas neslėpė pasipiktinimo ir nusivylimo: „Labai blogai. Esame visiškame šoke. Kreipėmės ir į teisininkus, kad jie imtųsi priemonių ir su „Sodra“ bendrautų raštu. Vakar palaikėme kontaktą žodžiu, bet matome, kad niekas neįvyko. Tiesiog trūksta žodžių. Visų pirma, vakar iš jų girdėjome, kad skola, kuri yra atsiradusi, panaikinta. Tačiau dar vakar vakare „Sodros“ sistemoje tai matėsi, šiandien toliau matosi „Rekvizitai.lt“ ir šiandien jau gavome berods šešis jų pranešimus apie pradėtą priverstinio skolos išieškojimo procedūrą. Kokie tie veiksmai neįsivaizduoju, bet kai tik gavome žinutes, kreipėmės į teisininkus. Tai būtų paralyžius įmonei. Tiek dėl kredito reitingo, tiek dėl darbuotojų. Turime jų beveik 1,8 tūkst., mokame jiems atlyginimus, jeigu pradėtų kažkokius veiksmus, turbūt negalėtume jiems išmokėti atlyginimo. Taigi rašome raštą, kad sustabdytų tai, kas vyksta.“ V. Strazdas sakė nežinantis, kokie galėtų būti „Sodros“ veiksmai ir kokių teisinių priemonių reikės imtis jiems sustabdyti, nes „kol kas situacija nesuvokiama protu“. Direktorius svarstė, kad veikiausia teks kreiptis į teismą ir prašyti, kad šis įpareigotų „Sodrą“ sustabdyti neteisėtus veiksmus. „Dar vienas dalykas. Dėl „Sodros“ žinučių darbuotojams. Šiandien paaiškėjo, kad jiems išsiųsta kur kas daugiau žinučių, nei galvojome. Į mus kreipėsi ir tie darbuotojai, kurie nebedirba įmonėje, ir jie gavo žinutes. Jiems siunčiami pranešimai, kiek jie uždirbo, pvz., 2008 m. Jeigu jis pas mus dirbo ir uždirbo 500 Lt, dabar jam atkeliauja žinutė, kad tada jis uždirbo 500 Eur. Ir žmonės yra pasimetę, klausia, kaip čia buvo. Sako, uždirbau 500 Lt, o dabar man siunčia, kad uždirbau 500 Eur. Mūsų personalo skyriaus vadovai dabar atsiliepinėja į žmonių skambučius. Manome, kad galėtų būti paveikta apie 30 tūkst. žmonių. Tai būtų apie 2,5 proc. visų Lietuvos dirbančiųjų“, – stebėjosi vadovas. Norėjo kaip geriau, dėl to atsiprašo Paprašyta pakomentuoti susidariusią situaciją, „Sodra“ informavo DELFI, esą pastaruosius kelerius metus pastebima tendencija, kad dauguma įmonių registruojasi tik didžiuosiuose šalies miestuose – Vilniuje, Kaune, o regionuose draudėjų registruojama labai mažai. Augant įmonių skaičiui išaugo „Sodros“ Vilniaus, Kauno teritorinių skyrių specialistų, vedančių įmonių apskaitą ir jas konsultuojančių, darbo krūvis. Taigi, norėdami efektyviau išnaudoti resursus ir išsaugoti specialistų darbo vietas regionuose, buvo priimtas sprendimas dalies draudėjų apskaitą perkelti į kitus teritorinius skyrius. Numatyta iš Vilniaus į Uteną perkelti 43 įmonių, o iš Kauno į Šilalę – 28 įmonių apskaitą. Patys draudėjai to neva turėtų nepajusti, kadangi beveik visos konsultacijos su klientais vyksta nuotoliniu būdu, o tai, kur vykdoma apskaita, neturi reikšmės. „Atsiprašome, kad perkeliant draudėjų duomenis iš vieno skyriaus į kitą susidūrėme su techninėmis problemomis. Dėl to labai trumpai, tačiau viešai buvo pateikta klaidinga informacija apie kai kurių įmonių skolas. Taip pat įmonių darbuotojai į asmenines „Sodros“ paskyras gyventojui galėjo gauti senas ir netikslias mėnesines ataskaitas apie prieš kelerius metus buvusį darbo užmokestį, įdarbinimą ir panašiai. Prisiimame atsakomybę už netikslią informaciją bei darome viską, kad klaidos būtų ištaisytos ir ateityje nepasikartotų. Prašome draudėjų kantrybės ir dar kartą atsiprašome“, – apgailestauja „Sodros“ direktorius Mindaugas Sinkevičius. Jo teigimu, įmonių darbuotojai į asmenines „Sodros“ paskyras gyventojui taip pat galėjo gauti senas ir netikslias mėnesines ataskaitas apie prieš kelerius metus buvusį darbo užmokestį, įdarbinimą ir panašiai. Papildyta 14:50 Įmonės „Biuro“ atstovai po pietų DELFI informavo, kad informacija apie tariamą jų skolą išnyko tiek „Rekvizitai.lt“ puslapyje, tiek įmonės paskyroje „Sodroje“. Esą klaidos pėdsakai liko tik pas tuos darbuotojus, kurie žinutes gavo el. paštu.