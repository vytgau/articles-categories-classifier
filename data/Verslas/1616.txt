Kalbėdama per TVF konferenciją Džakartoje, Ch. Lagarde pareiškė, kad pasaulio ekonomikos augimas, TVF prognozėmis, sieks 3,9 proc. 2018 ir 2019 metais. Toks prognozuojamas prieaugis sutampa su sausio mėnesį TVF prognoze ir yra didesnis nei 2017 metų rodiklis (3,7 proc.). Pasak TVF vadovės, Pietryčių Azijos šalių asociacijos (ASEAN) šalys rengiasi didinti palūkanų normas ekonominiu požiūriu išsivysčiusiose šalyse, tokiose kaip JAV ir Europos šalys, bet perspėjo, kad reguliuotojai turės budriai stebėti šio veiksnio poveikį finansiniam stabilumui ir nestabiliems kapitalo srautams. „Žinome, kad tai atsilieps likusiems pasaulio regionams, - sakė Ch. Lagarde. - Lieka neaišku, kokiu mastu šie pokyčiai paveiks kitas šalis, įmones, darbo vietas ir pajamas“. ASEAN šalys turi naudoti naujus augimo modelius, skirdamos didesnį dėmesį vidaus paklausai, regiono prekybai ir ekonominiam diversifikavimui, ir rengtis technologinėms permainoms, tokioms kaip gamybos automatizacijos plėtra, dirbtinio intelekto vystymasis, biotechnologijos, naujų finansinių technologijų ir skaitmeninių valiutų atsiradimas. Atsižvelgiant į tai, kad šie pokyčiai gali pakurstyti dalies darbo vietų likvidavimą, šalims būtina imtis priemonių, kurios padėtų profesionaliai parengti darbuotojus naudoti naująsias technologijas. „Daugumą darbo vietų vienaip ar kitaip paveiks šis procesas. Kai kurios iš jų išnyks, paveiktos automatizacijos proceso. Todėl mums svarbu galvoti apie ateitį darbo sferoje“, - sakė Ch. Lagarde. Ji pridūrė, kad vieno bendro metodo nėra ir dauguma šalių turės pasirinkti savo nuosavą kelią.