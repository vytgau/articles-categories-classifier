Šiandien jis tituluojamas jauniausiu milijardieriumi pasaulyje, aukštumas pasiekusiu savo jėgomis, o ne paveldėjusiu tėvų turtą. Milijardą dolerių J. Collisonas uždirbo kartu su broliu Patricku įkūręs didžiajai visuomenės daliai negirdėtą įmonę „Stripe“. 2010 metais San Francisko įlankos pakrantėje, vadinamajame Silicio slėnyje įsikūrusi bendrovė siūlo verslo programinės įrangos paslaugas, kurios leidžia prekybos įmonėms lengviau priimti internetinius mokėjimus. Kaip skelbia BBC, „Stripe“ 2017 metų pabaigoje turėjo 100 tūkst. klientų visame pasaulyje, jos paslaugomis naudojosi tokios informacinių technologijų ar prekybos milžinės kaip „Apple“ ar „Amazon“. Įmonės verslo modelis remiasi tuo, kad už nuo kiekvienos klientų atliekamos transakcijos pasiima nedidelę dalį. Pavyzdžiui, Jungtinėje Karalystėje ši dalis yra 1,4 proc., prie kurios prisideda 20 pensų (0,2 svaro sterlingų). Kai kurie analitikai skaičiuoja, kad įmonės pajamos gali siekti iki 1,5 mlrd. dolerių per metus. Naujausiais duomenimis, „Stripe“ verta maždaug 9,2 mlrd. dolerių. Pagal tai turtuolių turtą vertinantis žurnalas „Forbes“ nustatė, kad J. Collisonas yra jauniausias pasaulio milijardierius. Dėl turto kuklinasi Teigiama, kad J. Collisonas – savimi pasitikintis lyderis ir puikiai bendrauja tiek su savo darbuotojais, tiek su klientais. Tačiau vyras pradeda kuklintis, kai kalba pakrypsta apie jo turtą. „Dabar žmonės manęs klausia, kaip jaučiuosi būdamas toks turtingas, ir tikisi įdomaus atsakymo, tačiau tokio neturiu“, – BBC sakė jis. „Stripe“ įkūrėjas juokavo, kad žmonės turbūt tikisi, jog jis pradėjo kolekcionuoti Faberge kiaušinius arba lenktyniauti jachtomis, tačiau tiesa tokia, kad pagrindinis jo hobis – bėgiojimas. „Tai labai praktiškas, nedaug išlaikymo reikalaujantis užsiėmimas“, – sakė J. Collisonas. J. Collisonas kilęs iš nedidelio Airijos kaimelio. Kaip nurodo „Bloomberg“, abu jo tėvai – mokslininkai. Tėvas Denisas elektros inžinierius, o motina Lily mikrobiologė. Pats jaunasis milijardierius mokykloje pasižymėjo puikiais pažymiais, įstojo į prestižinį Harvardo universitetą, tačiau pradėjęs verslą, studijas metė. Tikisi plėtros J. Collisonas BBC teigė, kad ateityje „Stripe“ planuoja sparčią plėtrą. „Šiandien internetu atliekama vos 5 proc. globalaus vartojimo. Manau, kad ateityje interneto ekonomika tik augs, o kol augs internetas, augs ir „Stripe“, – teigė verslininkas. 2017 metų pabaigoje J. Collisono įmonėje dirbo 750 žmonių – 500 San Franciske, likę 150 – Europoje: Dubline, Londone, Paryžiuje ir Berlyne. Į „Stripe“ yra investavę tokie žinomi informacinių technologijų vardai kaip Elonas Muskas ar Peteris Thielas. Prieš tris metus, „Bloomberg“ teigimu „Stripe“ turėjo 80 darbuotojų. Pagrindiniai amerikiečių konkurentai – taip pat JAV bendrovė „Braintree Payment Solutions“ ir danų „Adyen“.