Šalys susitarė padidinti tranzitinių traukinių skaičių keturiais reisais per dieną, iš viso tai būtų iki 2,4 tūkst. keleivių daugiau nei paprastai. Šiuo metu per Lietuvą į Karaliaučių kursuoja po vieną arba du traukinius kasdien. „Esame gavę Rusijos prašymą, kad Lietuvos teritoriją čempionato metu kasdien kirstų papildomai po keturis traukinius. Toks leidimas suteiktas“, – BNS sakė Lietuvos ambasadorius Rusijoje Remigijus Motuzas. Tai viena nedaugelio priemonių, kurių imasi Lietuva ir Rusija, siekdamos suvaldyti į Karaliaučių keliaujančių futbolo aistruolių srautus per vasaros pradžioje vyksiantį pasaulio čempionatą. Užsienio reikalų ministro Lino Linkevičiaus atstovė spaudai BNS sakė, jog Lietuvos pareigūnai sulaukė Karaliaučiaus srities administracijos kvietimo organizuoti tarpžinybinį susitikimą klausimams, susijusiems su čempionato organizavimu, aptarti. „Susitikimas, jo data bei vieta su Rusijos Federacijos puse derinami“, – teigė Rasa Jakilaitienė. Didžiausi srautai – traukiniais Pirmenybės vyks 11-oje Rusijos miestų, tarp jų – ir Karaliaučiaus mieste. Čia esantis futbolo stadionas talpina apie 35 tūkst. žmonių. Jame žais Kroatijos ir Nigerijos, Serbijos ir Šveicarijos rinktinės, taip pat susitiks Ispanijos ir Maroko bei Anglijos ir Belgijos komandos. Tikėtina, kad šių komandų aistruolių ir bus daugiausiai tarp tuo metu į Karaliaučių vyksiančių turistų. Pareigūnai prognozuoja, kad daug jų į Karaliaučių gali vykti nemokamais rusiškais traukiniais, prieš tai atskridę į pagrindinę Rusijos dalį. „Visi sirgaliai, kurie perka bilietą į varžybas, jie gauna nemokamą traukinio bilietą, todėl jiems važiuoti į Karaliaučių iš Maskvos apsimoka labiau“, – sakė R. Motuzas. Daugiausiai nerimo pareigūnams kelia per Lietuvą vyksiantys Maroko ir Nigerijos piliečiai, nes jų tranzitui bus reikalingos Šengeno vizos. „Mus jaudina, ar juos pasieks ta informacija ir ar jie bus susitvarkę dokumentus“, – teigė ambasadorius. „Esame pasirengę padidinti konsulinių darbuotojų skaičių, sukurti schemą išeiginėms dienoms, kad jiems nebūtų sutrukdyta sėkmingai kirsti Lietuvos Respublikos teritorijos“, – pridūrė jis. Lietuvos pasieniečių vadas Renatas Požėla teigė, kad trečiųjų šalių piliečiai gali sukelti nelegalios migracijos problemų. „Gali iškilti tam tikro pobūdžio klausimų dėl jų atvykimo ir galimo neišvykimo“, – BNS sakė pareigūnas. Verslas tikisi naudos Iš pagrindinės Rusijos dalies į Karaliaučių aistruoliai per Lietuvą gali vykti ir automobiliais ar lėktuvais, išlipę Vilniaus, Kauno ar Palangos oro uostuose. Tokių žmonių buvimą Lietuvoje norėtų išnaudoti ir vietos verslininkai. Netoli sienos su Karaliaučiumi, pajūrio regionų viešbučiai tikisi apgyvendinti dalį turistų, kurie stebėti rungtynių į Karaliaučių kaskart vyktų iš Lietuvos. Klaipėdos prekybos, pramonės ir amatų rūmų atstovai buvo susitikę su Lietuvos generalinio konsulato Karaliaučiuje atstovais, kur domėjosi galimybėmis pritraukti aistruolius. Tačiau verslininkai jų vis dar laukia – viešbučių kambarių rezervacijos vasaros pradžiai dar neįsibegėjo, sako rūmų direktoriaus pavaduotoja Vida Kažuro. Pasak jos, futbolo aistruolius nuo viešnagės Lietuvos pajūryje gali atgrasyti nedidelis skrydžių skaičius į Palangos oro uostą. „Tikrai nieks neskris į Vilnių ar Kauną, kad dar kažkiek važiuotų į Klaipėdą“, – BNS sakė uostamiesčio verslininkų atstovė. „Taip jau yra Lietuvoje. Bitės skraido, jų daug, bet medaus neturime“, – pridūrė ji. Pasaulio futbolo čempionatas Rusijoje vyks nuo birželio 14 iki liepos 15 dienos.