„Brent“ rūšies naftos ateities sandorių kaina smuktelėjo 0,7 proc., iki 69 dolerių už vieną barelį. Pirmadienį „Brent“ nafta prekybą baigė ties 1,5 proc. nuosmukiu. JAV „West Texas Intermediate“ (WTI) nafta atpigo 1 proc., iki 64,90 dolerio už barelį, pirmadienį praradusi 0,9 proc. savo vertės. Spaudimo rinkai šios savaitės pradžioje suteikė auganti JAV naftos gavyba. Jungtinės Valstijos pagal šį rodiklį jau pasivijo didžiausią Naftą eksportuojančių šalių organizacijos (OPEC) šalį Saudo Arabiją ir artėja prie pasaulio lyderės Rusijos. Nuo 2017 m. vidurio, naftos gavyba Jungtinėse Valstijose išaugo daugiau nei 17 proc. ir artimiausiu metu turėtų pasiekti 10 mln. barelių per parą. Be to, vienas iš pastarųjų savaičių naftos kainų pakilimo variklių buvo atpigęs doleris. Naftos kaina tarptautinėse rinkose yra nustatoma doleriais, todėl atpigusi JAV valiuta didina paklausą tarp investuotojų, naftą perkančių kitomis valiutomis. Dolerio indeksas žemiau 90 punktų ribos laikosi nuo sausio 24 dienos, bet šios savaitės pradžioje valiuta rodo atsigavimo ženklus, o indeksas antradienį pašoko iki 89,65 punkto.