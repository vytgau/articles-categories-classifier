Įmonė, įsteigta prieš daugiau nei 200 metų, pateikė prašymą dėl bankroto bylos iškėlimo, tikėdamasi apsaugoti verslą nuo kreditorių. „Remington“ vyriausiojo finansų pareigūno teigimu, bendrovės pardavimai per metus smarkiai sumažėjo. Pernai, lyginant su 2016 metais, pardavimų apimtys smuko 30 proc. iki kiek daugiau nei 600 mln. dolerių. Įmonės bankroto procedūra paskelbta kaip tik tuo metu, kai atsinaujino reikalavimai įvesti griežtesnę ginklų kontrolę Jungtinėse Valstijose. Kaip skelbia CNBC, bankroto paskelbimas įmonei leis toliau tęsti savo veiklą, tuo pat metu išmokant susidariusią skolą. Bendras įmonės įsiskolinimas neskelbiamas. Šiuo metu „Remington“ savininkas yra įmonė „Cerberus Capital Management“, kuri įsigijo ją 2007 metais už 118 mln. dolerių. „Remington Arms Company“ buvo įkurta 1816 metais. Ji gamina plataus asortimento karinius bei civilinius šaunamuosius ginklus. Jos produkcija buvo naudojama per daugelį ginkluotų konfliktų 19-ame ir 20-ame amžiuje, įskaitant pilietinius karus JAV ir Rusijoje, taip pat per Pirmąjį ir Antrąjį pasaulinį karą.