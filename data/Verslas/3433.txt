Inspekcijos vadovas Andris Dunskis BNS informavo, jog leidimui reikalingus dokumentus „Lietuvos geležinkeliai“ atsiuntė tik gruodžio 7 dieną, todėl netrukus bus svarstoma, ar leisti lietuviškiems vagonams važiuoti į Latvijos teritoriją. „Inspekcijos sprendimas bus priimtas, kai tik bus įmanoma tai padaryti, atsižvelgiant į Latvijos įstatymus“, – rašoma BNS atsiųstame komentare. Anot jo, inspekcija jau keletą kartų diskutavo su „Lietuvos geležinkeliais“ dėl leidimo suteikimo. „Turėjome keletą diskusijų su „Lietuvos geležinkelių“ kolegomis, paaiškinome saugumo reikalavimus, sutarėme dėl formato ir kokius dokumentus reikia siųsti inspekcijai“, – tvirtino A. Dunskis. „Lietuvos geležinkelių“ atstovas spaudai Mantas Dubauskas BNS sakė, jog praėjusią savaitę buvo išsiųsta paskutinė dalis leidimui reikalingų dokumentų. „Kiti dokumentai siųsti ir anksčiau. Buvo ne tik dokumentų tvarkymas, bet ir mašinistų apmokymas, riedmenų inspektavimas“, – teigė M. Dubauskas. Jis anksčiau tvirtino, jog geležinkeliai dar šiemet tikisi gauti leidimą. Susisiekimo ministras Rokas Masiulis praėjusią savaitę teigė, jog Latvijos nenoras leisti vežti keleivius iš Lietuvos į Daugpilį gali būti susijęs su išardyto Rengės ruožo problema. Ministras tikisi, kad Vyriausybės sprendimas atstatyti geležinkelį turėtų būti teigiamas signalas Latvijai ir leidimas vežti keleivius turėtų būti suteiktas. Šiuo metu „Lietuvos geležinkeliai“ keleivius veža iki pasienyje esančio Turmanto, tačiau siekia maršrutą pratęsti maždaug 15 kilometrų iki Daugpilio. Dabar įmonė keleivių į Latviją neveža.