Vyriausybė pasitarime svarstys Susisiekimo ministerijos siūlymą atskirti geležinkelių infrastruktūros valdymo, krovinių ir keleivių vežimo veiklas bei įsteigti atskiras bendroves. Visų šių bendrovių veiklą kontroliuotų „Lietuvos geležinkeliai“. Išskaidyti veiklas reikalauja 4-tasis Europos Sąjungos (ES) geležinkelių paketas – pagal jį valstybės gali pasirinkti sektoriaus valdymo modelį, o direktyvos nuostatos dėl infrastruktūros valdytojo nešališkumo, nepriklausomumo ir finansinio skaidrumo į Lietuvos teisę turi būti perkeltos iki gruodžio pabaigos. Šiuo metu bendrovėje veikia atskirtos direkcijos: Geležinkelių infrastruktūros, Keleivių vežimo ir Krovinių vežimo. Apie „Lietuvos geležinkelių“ pertvarką, atskiriant infrastruktūrą, krovinių ir keleivių vežimo veiklas ir jas perduodant antrinėms įmonėms, kurias valdytų viena kontroliuojanti bendrovė, įmonės vadovas Mantas Bartuška BNS užsiminė dar 2017-ųjų spalį. Anot jo, tokį modelį turi didžiosios Europos valstybės - Vokietija, Prancūzija. Valstybei priklauso 100 proc. „Lietuvos geležinkelių“ akcijų, jas patikėjimo teise valdo Susisiekimo ministerija.