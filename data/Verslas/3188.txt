Pasak teismo pranešimo, teisėjų kolegija šią savaitę pareiškėjams solidariai iš Neringos savivaldybės bei Lietuvos valstybės priteisė per 733 tūkst. eurų turtinės ir neturtinės žalos atlyginimą bei 5 proc. dydžio metines palūkanas nuo šios sumos, kurios skaičiuojamos nuo bylos iškėlimo teisme dienos (2013 metų gruodžio 10-osios) iki teismo sprendimo visiško įvykdymo. „Pareiškėjai yra fiziniai asmenys, kurie įsigijo Jachtininkų viešbučio, esančio Liudviko Rėzos g. 1A, Neringos mieste, patalpų dalis“, – BNS sakė tesimo atstovė Aušra Milašauskienė. Šis sprendimas dar gali būti skundžiamas Lietuvos vyriausiajam administraciniam teismui. Pareiškėjai šioje byloje teigė patyrę žalą dėl neteisėtų Neringos savivaldybės, atstovaujamos Neringos savivaldybės administracijos ir Neringos savivaldybės tarybos, ir Lietuvos valstybės, atstovaujamos Valstybinės teritorijų planavimo ir statybos inspekcijos prie Aplinkos ministerijos, veiksmų. Byloje nustatyta, kad 2006 metų pavasarį pareiškėjai iš uždarosios akcinės bendrovės „Verslo investicijų projektų centras“ įsigijo pastato, esančio Neringos mieste, patalpų dalis. Klaipėdos apygardos teismas 2009 metų pavasarį patenkino generalinio prokuroro, ginančio viešąjį interesą, ieškinį ir konstatavo neteisėtus Neringos savivaldybės tarybos, Neringos savivaldybės administracijos bei Valstybinės teritorijų planavimo ir statybos inspekcijos (Klaipėdos apskrities viršininko administracijos teisių perėmėjos) veiksmus, kurių pagrindu buvo pastatytas, pripažintas tinkamu naudoti ir Nekilnojamojo turto registre įregistruotas ginčo statinys, tai yra šiuos neteisėtus aktus pripažino negaliojančiais. „Teisėjų kolegija, išnagrinėjusi bylą, konstatavo, kad nustatytos visos būtinos viešosios atsakomybės sąlygos“, – šią savaitę paskelbė Šiaulių apygardos administracinis teismas. Pastatas, dėl kurio dabartinių savininkų interesų šią savaitę pasisakė Šiaulių apygardos administracinis teismas, yra vienas iš tų, kurie turėtų būti griaunami pagal 2012 metų birželį tuometinės Vyriausybės patvirtintą Kuršių nerijos nacionalinio parko tvarkymo planą. Ne vienus metus diskutuota dėl taikos sutarčių, kurias pasirašius galėtų likti stovėti teismų sprendimais griūčiai pasmerkti statiniai, tačiau institucijoms nesusitariant dabartinė Vyriausybė lapkritį nutarė nutraukti Kuršių nerijos nacionalinio parko tvarkymo plano korekcijų derinimą ir griauti čia esančius neteisėtus statinius. Šis nutarimas įsigalios nuo 2018 matų vasario 1 dienos. Vyriausybė buvo nurodžiusi Kultūros ir Aplinkos ministerijoms iki spalio vidurio baigti derinti Kuršių nerijos nacionalinio parko tvarkymo plano korekcijas. Valstybinė saugomų teritorijų tarnyba siūlė, kad šiek tiek adaptavus galėtų likti stovėti neteisėti statiniai, bet plano korekcijoms prieštaravo Kultūros paveldo departamentas (KPD). Jis sako, kad griauti ar pertvarkyti siūlomuose pastatuose paveldosaugos reikalavimai bei kultūros vertybių vertingosios savybės nėra pažeidžiamos, todėl jų visai nereikia griauti ar pertvarkyti. KPD siūlė rengti atskirą planą paveldosauginei teritorijai. Pagal 2012 metų Vyriausybės patvirtintą praną UNESCO saugomoje Kuršių nerijoje buvo numatyta nugriauti penkis objektus, kai kuriuos iš jų sudaro po kelis statinius. Šiuo planu griovimui pasmerkti statiniai atsirado pagal leidimus, kuriuos teismai pripažino neteisėtai išduotais. Iki šiol iš penkių griauti pasmerktų objektų nugriautas tik vienas – Juodkrantėje stovėjęs bendrovės „Meirona“ valdytas jachtų klubas ir žuvų restoranas.