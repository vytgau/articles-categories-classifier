„Kalbėdami apie rusiškus „Nord Stream 2“ ir Astravo atominės elektrinės (AE) projektus, dar kartą įsitikinome mūsų šalių bendru matymu. Buvo išsakyta bendra pozicija, kad statant AE, privaloma laikytis aukščiausių tarptautinių branduolinės saugos standartų. Tuo tarpu „Nord Stream 2“ dujotiekis yra akivaizdus Rusijos geopolitinis projektas, kuriuo siekiama išlaikyti ir didinti Rusijos dominavimą Europos dujų rinkoje, kartu atsisakant dujų tranzito per Ukrainą. Rusijos manipuliacijos, kai prieš mėnesį buvo nutrauktas jau apmokėtas dujų tiekimas Ukrainai, tai tik dar kartą patvirtina“, - pranešime sakė Ž. Vaičiūnas. Jis balandžio 5-6 dienomis lankėsi Kijeve, kur susitiko su Ukrainos vicepremjeru Genadijumi Zubko, energetikos ir anglies ministru Igoriumi Nasalyku, Aukščiausios Rados Energijos, atominės politikos ir saugumo komiteto pirmininku Oleksandru Dombrovskiu. Ministras pažymėjo, kad Lietuva palaiko Europos Komisijos (EK) pateiktą ES Dujų direktyvos pakeitimo projektą ir pabrėžė, kad Lietuva principingai pasisako, kad kad ES trečiasis energetikos paketas būtų taikomas „Nord Stream 2“ projektui. Anot pranešimo, pagrindinė susitikimų tema buvo Lietuvos patirtis Lietuvos patirtis plėtojant biokuro sektorių ir biokuro birža „Baltpool“. „Lietuvos ir Ukrainos bendradarbiavime atsinaujinančios energetikos srityje verčiame kokybiškai naują puslapį. Džiugu, kad Ukraina, kurdama biokuro biržą, domisi Lietuvos patirtimi. Tai atitinka Vyriausybės ir Energetikos ministerijos tikslus skatinti Lietuvos įgytų kompetencijų energetikos srityje eksportą“, - sakė energetikos ministras. Pasak pranešimo, Ukrainą taip pat domina Lietuvos ekspertinė patirtis kuriant valstybės naftos produktų atsargų sistemą bei alternatyvaus mažos apimties SGD tiekimo planai bei jau įgyvendinti SGD infrastruktūros projektai.