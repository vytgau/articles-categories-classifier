Emigracijoje pasitaiko įvairių gyvenimo istorijų, tačiau niekas nepaneigs – į JK išvykusios moterys lietuvės, net čia sukūrusios šeimas, rankų sudėjusios tikrai nesėdi. Besirūpindamos šeimos židiniu, neretai net keliais vaikais, tautietės sugeba atrasti laisvo laiko ir mėgstamą veiklą paversti pelno duodančiu verslu. Socialiniai tinklai – puiki verslo platforma Gyvenant užsienyje socialiniai tinklai tampa tikru išsigelbėjimu su tautiečiais ryšį norintiems palaikyti lietuviams. Vyrai, moterys ir jaunimas buriasi į įvairias grupes, kuriose diskutuoja, dalijasi patirtimi ir patarimais, perka ir parduoda. Čia pat keičiamasi rekomendacijomis apie teikiamas paslaugas, individualią veiklą, kviečiama apsilankyti, įvertinti ir įsigyti lietuviškų produktų bei paslaugų. Šeimas sukūrusios lietuvės JK – ypač veiklios. Moterys socialiniuose tinkluose diskutuoja ne tik apie gyvenimo emigracijoje iššūkius, dalijasi patarimais, kaip auginti vaikus, bet ir intensyviai kuria, verčiasi įvairia prekyba, teikia paslaugas. Neretai tokia širdžiai maloni veikla būna greitai įvertinta ne tik draugų ir artimųjų, bet ir socialiniuose tinkluose sutiktų tautiečių ir, laikui bėgant, virsta pelno duodančiu verslu. „Galbūt čia lietuviai įgauna daugiau pasitikėjimo savimi, mažiau bijo, atranda daugiau galimybių ir idėjų, kaip save išreikšti, ir pradeda ieškoti būdų, kaip visas tas idėjas materializuoti. Mes ir gabios, ir verslios – kiekviena iš mūsų. Jei moterys daugiau solidarizuotųsi ir palaikytų viena kitą, atsirastų dar daugiau kažką bandančių ir darančių moterų“, – mano „Knit 4U“ įkūrėja Karina Kučinskienė. Moterų verslų įvairovė stulbina Britanijos lietuviai tvirtai tiki, kad geriausios paslaugos ir prekės – lietuviškos, todėl net išvykę iš gimtinės ir toliau atkakliai to ieško: gydytojai, automobilių servisai, kirpyklos, parduotuvės ir taip toliau. Dėl to JK galima rasti visas įmanomas lietuvių teikiamas paslaugas, nes jos – itin populiarios tarp tautiečių. Tačiau vaikus auginančios moterys daug dažniau atranda savo meniškąją pusę ir imasi veiklų, kurias galėtų atlikti būdamos namuose ar patogiu metu: fotografuoja, mezga, neria, siuva, piešia, kuria drabužius ir aksesuarus, gėlių kompozicijas ir interjerus, teikia kosmetologijos ir grožio paslaugas, kuria net vaizdo tinklaraščius. Štai, pavyzdžiui, „Personalised Baby Dummy Clip“ įkūrėja Reda Ploutinė atskleidė, kad mintis užsiimti individualia veikla kilo labai natūraliai – išėjus į motinystės atostogas ir atsiradus daugiau laisvo laiko. Moteris pradėjo gaminti saugius rankų darbo kūdikių čiulptukų laikiklius, kurie netikėtai sulaukė daug dėmesio ne tik tarp lietuvių, bet ir britų. „Kartu su vyru auginame vieną vaikutį. Abu pamainomis dirbame fabrike ir pakaitomis prižiūrime atžalą. Savo veiklos nepavadinčiau verslu, tai – hobis, tačiau ši veikla man labai patinka. Būna malonu, kai klientė parašo, kad čiulptukas labai gražus, lyg papuošalas. Nežinau, ar Lietuvoje turėčiau galimybę užsiimti tokia veikla. Kiekvienas žino, kad Lietuvoje pinigai skaičiuojami kitaip. JK galime daug ką sau leisti. Mano vyras šiuo mano užsiėmimu džiaugiasi ir skatina“, – apie veiklą pasakojo R. Ploutinė. Atskleidė savo meniškąją pusę Julija Jasinska Londone gyveno beveik dešimtmetį. Čia turėjo gerą darbą, tačiau atsiradus galimybei persikraustyti į mažesnį, ramesnį ir tvarkingesnį miestelį netoli sostinės ilgai nesvarstė. Moteris prisipažino, kad gimus sūnui ir dėl vyro darbo specifikos jai buvo sunku susirasti darbą, kurio valandas pavyktų suderinti su šeimos gyvenimu. „Pagausėjus šeimai pradedi galvoti ne tik apie savo gerovę, bet ir savo mylimų vaikų, už kuriuos esi atsakingas, gyvenimo kokybę. Mūsų sūneliui dar tik dveji, vyras dirba labai besikeičiančiu grafiku. Dėl šios priežasties man susirasti norimą darbą buvo labai sunku, nenorėjau savo laisvo laiko švaistyti veltui, tačiau kartu norėjosi prisidėti prie šeimos biudžeto. Todėl ėmiausi kitų veiksmų, pradėjau galvoti apie tai, kas man patinka, ką galėčiau ir norėčiau veikti neišeidama iš namų. Taip gimė mano „Julija J Couture“ veikla. Pabandžiau, patiko, atsirado nemažai susidomėjusių mano darbais, pavyko iš to kažkiek užsidirbti, sulaukiau labai didelio artimųjų, draugų ir aplinkinių palaikymo, o tai skatina dar labiau tobulėti ir kurti toliau“, – atviravo jauna mama. Julija pasakojo, kad, nors šią veiklą pradėjo neseniai, visą laiką žinojo, kad yra meniškos sielos žmogus, bet galbūt dėl laiko trūkumo ne visada tai pavykdavo atskleisti. „Mane visada traukė ir žavėjo išskirtinė mada, drabužiai ir aksesuarai. Vartydama tokius žurnalus kaip „Vogue“, žiūrėdama „Fashion TV“, grožėjausi garsių dizainerių darbais, bet įsigyti tokią prekę man buvo praktiškai neįmanoma. Kai persikraustėme į kitą miestą ir atsirado daugiau laisvo laiko, nusprendžiau pabandyti kurti pati. Kadangi mano močiutė ir mama buvo siuvėjos, žaisti su adatomis ir siūlais pradėjau vaikystėje. Įkvėpimo nepritrūko ir renkant spalvų derinius, todėl norint pradėti didelių mokslų neprireikė. Užteko tiesiog pabandyti“, – pasakojo Julija. Moteris pasakojo, kad, nors šis darbas reikalauja labai daug kruopštumo, laiko ir fantazijos, jos niekas taip nedžiugina kaip galutinis rezultatas, geras įvertinimas ir jausmas būti pastebėtai kitų. Kai darbas virsta malonumu Rūta Laužikaitė su lagaminu ir foksterjerų veislės šuniuku į Jungtinę Karalystė atvyko lygiai prieš dešimtmetį studijuoti architektūros. Jauna moteris įsikūrė Brightone, kuris labai greitai tapo jos namais. Čia ji sukūrė šeimą ir susilaukė dviejų dukrų. Prieš šešerius metus pradėta veikla iš pradžių turėjo tik padėti studentei prisidurti prie kuklių pajamų, tačiau bėgant laikui virto pagrindiniu moters verslu. „ARTsy clothing“ pradžia buvo labai „nemokšiška“, dariau daug klaidų, nemokėjau ir nežinojau daug dalykų. Bet po truputį iš tų klaidų mokydamasi atradau savo stilių, techniką, klientus. Visada norėjosi daryti tai, kas man patinka, nes tada nesijaučia, kad dirbi“, – aiškino R. Laužikaitė, kuri jau ne vienerius metus tapo išskirtinius piešinius ant vaikiškų, moteriškų ir vyriškų drabužių ir jais prekiauja savo internetinėje parduotuvėje. Moteris pasakojo, kad suderinti ir šeimą, ir darbą tikrai ne visada būna lengva, o šventiniai laikotarpiai gali tapti didžiausiu iššūkiu. „Gana sudėtinga, nes užsakymų skaičius didžiausias, o dėmesio skirti reikia ir šeimai. Atrodo, nieko nespėju. Apskritai dirbant namuose būna daug trukdžių, kartais sunku nuosekliai pradėti ir užbaigti darbus. Stengiuosi svarbiausius reikalus atlikti pirmoje dienos pusėje, kol dukros mokykloje ir darželyje.“ Internetinės drabužių parduotuvės savininkė atskleidė, kad visada svajojo dirbti sau ir užsidirbti, bet kartu norėjo daryti ir tai, kas miela širdžiai. „Džiaugiuosi, kad man tai pavyko“, – prisipažįsta R. Laužikaitė. Tinklaraštis gali duoti pelno Į JK vos 14 metų su tėvais atvykusi Viktorija Kevalaitė svajojo tapti fotografe. Kaip dabar pati sako, tai buvo jaunos merginos užsispyrimas, kuris neišsipildė, nes gyvenimas nuvedė gana netikėtu keliu. Dirbdama įvairius darbus greitojo maisto restoranuose ir parduotuvėse, Viktorija labai greitai suprato, kad taip pinigų neužsidirbs, tačiau išsvajotam fotoaparatui susitaupyti vis dėlto pavyko. Prieš porą metų V. Kevalaitė sutiko savo draugą, ir, kaip pati sako, viskas buvo tarsi pasakoje. Po pusės metų draugystės jauna pora sužinojo netikėtą, tačiau labai džiugią naujieną – lietuvė ir britas laukiasi dvynukų. Kai dėl nėštumo nebegalėjo dirbti, pristigusi veiklos V. Kevalaitė vėl į rankas paėmė fotoaparatą. Tik tą kartą ji nefotografavo. „Atsisėdau ir sukūriau pirmą filmuką apie nėštumą lietuviškai. Pirmasis išėjo tikrai nuobodus, todėl jo niekada niekur nepaviešinau, tačiau tokia buvo pradžia.“ Po pirmo bandymo Viktorija nepasidavė ir toliau filmavo, o jau po kelių mėnesių internete išplatino pirmąjį įrašą, kuriame įamžinta, kaip įrengiamas dvynukų kambarys. Taip netrukus atsirado tinklaraštis „Mum of Doubles“. „Įrašai peržiūrėti daugybę kartų. Tada supratau, kad reikia tai daryti ir toliau. Iš pradžių tai buvo hobis, nes filmukus žiūrėdavau tik aš ir niekur jų neviešindavau. Draugas vis skatino mane nenuleisti rankų ir kurti toliau. Dabar filmukus keliu dažniau ir įvairiomis temomis. Dirbu su keliomis kompanijomis ir prižiūriu savo vaikučius“, – pasakojo dvynukų mama. Ji pabrėžė: „Mano kasdienybė dabar yra pilna darbų. Auginant dvynukus kiekviena diena kupina iššūkių. Esu tikrai laiminga, darydama, ką darau dabar. Nekeisčiau nė vienos dienos.“ Kūrybiškumas gimsta paprastuose dalykuose „Būdama motinystės atostogose vis galvojau, kad reikia atrasti kažkokią veiklą, kurioje galėčiau atsiskleisti, bent trumpam pabėgti nuo kasdienybės. Galvojau ganėtinai ilgai, nes rankdarbiais užsiimančių žmonių juk tiek daug. Atrodė, kad, ko tik imčiausi, atsiras įdomesnių. Tada atradau virveles ir nėrimą. Ši veikla taip įtraukė, kad galėjau to mokytis ir mokytis. Kai jau pajutau, kad esu pasiruošusi, sukūriau savo rankdarbių puslapį „Knit 4U“ socialiniame tinkle „Facebook“, – pasakojo rankdarbių kūrėja K. Kučinskienė. Ji atskleidė, kad, kai pirmą kartą atvyko į JK, su dabartiniu vyru buvo ką tik baigę mokyklą: „Pabuvome metus, supratome, kaip viskas čia vyksta, ir grįžome į Lietuvą. Tik po 3 metų baigę studijas pagalvojome, kad laimę galbūt reikėtų pabandyti dar kartą.“ „Kaip ir daugelis jaunų žmonių, šeimą planavome po kelerių metų, nes norėjome užsitikrinti nuolatines pajamas ir nuosavą būstą. Bet teisingai sakoma, kad vaikai patys pasirenka tėvus. Taip ir nutiko. Netrukus sužinojau, jog laukiuosi. Po beveik 6 metų draugystės susituokėme ir laukėme dukrytės“, – savo gyvenimo vingius pasakojo jauna mama. Moteris prisipažino – šią veiklą pradėjo tikrai ne dėl materialinių paskatų. „Mano tikslas buvo įrodyti sau, kad galiu. Šia veikla ir toliau užsiimu, nes galiu atiduoti visą save nerdama, įdėti visą savo meilę į tuos darbelius, nesvarbu, ar neriu sau, ar draugams, ar savo klientams“, – atviravo Karina. Vis dėlto jos prioritetas yra šeima: „Kad ir kiek turėčiau užsakymų, visada randu laiko pažaisti su vaiku, pabendrauti su vyru ar visiems trims kartu papietauti.“ „Džiaugiuosi, kad esu ten, kur esu, ir darau tai, kas šiuo metu man labiausiai patinka. Aplinkinių nuomonė kartais paskatina žmones priimti ne tokius sprendimus, kokių jie nori. Ačiū Dievui, mano atveju to nebuvo. Vyras visada palaikė, kantriai vertino darbus ir išsakydavo pastabas. Tai man leido tobulėti. Tėvai, net jei ir buvo kritiškai nusiteikę, taktiškai to nepasakė. Žinojau, kad labiau gailėsiuosi, jeigu nepabandysiu. Jei nepavyko pirmuoju bandymu, svarbiausia nenuleisti rankų. Piramidės irgi nebuvo pastatytos per vieną dieną. Neturime leisti kitiems mūsų stabdyti. Privalome patys savimi tikėti. Tik tada viskas, ką mes darome, mums tikrai pavyks“, – motyvuojančiu palinkėjimu pasidalijo K. Kučinskienė. Daugiau naujienų saviems Jungtinėje Karalystėje – tiesa.com.