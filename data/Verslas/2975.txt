Bendrovė „Energijos skirstymo operatorius“ (ESO) lapkritį skelbė, kad elektra kitąmet atpigs vidutiniškai 3,5 proc., tačiau Kainų komisijai patvirtinus papildomą viešuosius interesus atitinkančių paslaugų (VIAP) dedamąją, kainos buvo perskaičiuotos. Populiariausio „standartinio“ vienos laiko zonos tarifas kitąmet mažėja 1 proc. (0,1 cento) iki 11,3 cento už kilovatvalandę (kWh), dviejų laiko zonų: dienos tarifas mažėja 1,6 proc. (0,2 cento) iki 12,2 cento, nakties ir savaitgalių – nepakito – 9,1 cento už kWh. ESO, be to, siūlė visiems vartotojams įvesti fiksuotą 1 euro abonentinį mokestį, tačiau idėjos atsisakė, sulaukusi premjero ir energetikos ministro kritikos. Šiuo metu fiksuotą abonentinį mokestį moka tik vartotojai, pasirinkę mokėjimo tarifų planus „Namai“ ir „Namai plius“ – atitinkamai 3 ir 6 eurus. Pernai sausį elektra atpigo vidutiniškai 5 procentais.