Praėjus maždaug 25 minutėms nuo prekybos sesijos pradžios, indeksas „Dow Jones Industrial Average“ paūgėjo 0,9 proc., iki 24551,76 punkto. „Standard & Poor's 500“ ūgtelėjo 0,7 proc. iki 2668,43 punkto, o „Nasdaq Composite“ –taip pat 0,7 proc., iki 7017,87 punkto. Pirmadienį JAV akcijų rinka patyrė didžiausią nuo 2011 metų nuosmukį procentais. „Dow Jones Industrial Average“ ir „Standard & Poor's 500“ krito po daugiau kaip 4 procentus. Vadinamasis Volstrito baimės indeksas – kintamumo indeksas VIX – pašoko 35 proc. ir pirmą kartą nuo 2015 metų rugpjūčio pakilo iki 50 punktų lygio. Šio indekso ilgalaikis vidurkis sudaro 20 punktų. Antradienį paskelbtais statistiniais duomenimis, JAV užsienio prekybos deficitas gruodį padidėjo 5,3 proc. iki 53,1 mlrd. JAV dolerių ir buvo didžiausias nuo 2008 metų spalio mėnesio. Per visus 2017 metus deficitas pašoko 12,1 proc. iki 566 mlrd. JAV dolerių ir buvo didžiausias per devynerius metus. „General Motors“ akcijos pabrango 3,7 procento. Nors didžiausia JAV automobilių gamintoja 2017 metų ketvirtąjį ketvirtį ir visus metus užbaigė su nuostoliais, kuriuos lėmė nurašymai, susiję su mokesčių reforma, ir „Opel/Vauxhall“ padalinio pardavimas, jos pakoreguotas pelnas ir įplaukos pranoko rinkos lūkesčius. „Allergan“ akcijų kursas pakilo 2,1 proc., farmacijos įmonei paskelbus gerus ketvirčio veiklos rezultatus ir pranešus apie sėkmingus preparato nuo migrenos klinikinius tyrimus.