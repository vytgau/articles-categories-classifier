Kad batai nėra originalūs jam buvo akivaizdu. Apie tai jis paskelbė savo feisbuko paskyroje. „Klastotė akivaizdi – per maža kaina, ne „Givenchy“ stilius, o prekių ženklas buvo ant užtrauktuko“, – DELFI sakė jis. Tačiau dar labiau jį nustebino pardavėjų reakcija. „Jos iškart pripažino, kad tai – klastotė, jų žodžiais, analogas. Taip, mane tai nustebino, nes tai klastotė 2017 m. Vilniaus centre (parduotuvė įsikūrusi sostinės „Akropolyje“ – DELFI). O atsakymas nužudė galutinai. Jie net nemato problemos: taip, vagiu, o ką?“, – stebėjosi jis. DELFI kreipusis į „Divo“ parduotuves valdančią bendrovę „Basic“, komercijos direktorė Olga Čiufenova teigė, kad įvyko nesusipratimas. „Kaip aš galiu pakomentuoti, įvyko kažkoks nesusipratimas, nežinau, kodėl ta pardavėja taip leptelėjo. Įmonėje dirba apie 30 žmonių, ir kartais būna sudėtinga sukontroliuoti, ką pardavėjos sugeba pasakyti. Vyksta kalėdinė prekyba, žmonių tikrai daug, mes, direktoriai, dirbame daug, ir kartais įvyksta kažkokie nesusipratimai. Jokių klastočių mes neturime, dirbame įprastu grafiku, viskas pas mus gerai, eksportuojame batus, turime visus įsigijimo dokumentus, muitinės deklaracijas ir pan.“, – sakė ji. O. Čiufeniova teigė, kad prekių ženklo „Givenchy“ batais bendrovė išvis neprekiauja, todėl nesuprantanti, kaip galėjo įvykti tokia situacija. „Dabar visi „Givenchy“ tik linksniuoja, nors mes neprekiaujame išvis šio prekių ženklo batais, mes jo neturime asortimente, jie kainuoja apie 1000 eurų. Nežinau, įvyko kažkoks nesusipratimas“, – kartojo ji. Tuo metu „Akropolis“ į tokius gandus sureagavo itin rimtai ir parduotuvėje atliko tikrinimus. „Kaip buvo paskelbta socialinėje žiniasklaidoje, problema kilo dėl konkrečios „Givenchy“ batų poros „Divo“ parduotuvėje. Kitą rytą po to, kai istorija buvo paviešinta socialiniame tinkle „Facebook“, mes nedelsdami apsilankėme savo nuomininko parduotuvėje, tačiau tokios ar panašių prekių neradome“, – buvo teigiama „Akropolis group“ komentare. Įmonė taip pat kreipėsi į L. Andriulį, norėdama gauti tikslesnę informaciją apie pirkėjo incidentą, tačiau tikslesnių detalių gauti nepavyko: „Norime padėkoti pilietiškai aktyviam mūsų pirkėjui, pateikusiam šią informaciją. Deja, „Facebook“ žinutėje nėra minėtų „Givenchy“ batų nuotraukos, taip pat iš žinutės nėra aišku, ar minėti batai buvo su prekės ženklu „Givenchy“, ar jie tiesiog buvo itin panašaus modelio. Todėl tą pačią dieną socialiniame tinkle „Facebook“ kreipėmės į apie tai rašiusį žmogų, prašydami jo suteikti mums papildomos informacijos.“ Bendrovė tikino, kad į tokius klastočių atvejus reaguoja labai rimtai ir jei informacija pasitvirtintų, svarstytų, ar nuomoti patalpas tokiam prekybininkui. „Kai tik gausime naujos informacijos, vertinsime ją ir imsimės atitinkamų sprendimų. Taip pat jau nusiuntėme mūsų nuomininkui, parduotuvei „Divo“, įspėjimą. Ateityje planuojame itin atidžiai tikrinti šios parduotuvės asortimentą, užtikrindami, kad mūsų prekybos centruose prekiaujama tik kokybiškomis ir originaliomis prekėmis“, – buvo rašoma „Akropolis group“ komentare.