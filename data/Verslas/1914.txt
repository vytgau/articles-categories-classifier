Ši organizacija remia projektus, skirtus skurdo, nelygybės, ligų, švietimo spragų ir alkio problemoms visame pasaulyje mažinti. 2018 m. jųdviejų laiške, kuriame aptariama šio labdaros fondo veikla, B. ir M. Gatesai atsakė į 10 jiems dažniausiai pateikiamų klausimų, iš kurių vienas – ar sąžininga, kad jų rankose sutelkta tiek daug galios ir įtakos? Abu į šį klausimą atsakė neigiamai, rašo „The Business Insider“. „Nėra sąžininga, kad turime tiek daug turtų, kai milijardai kitų turi tiek mažai. Nėra sąžininga, kad mūsų turtai atveria duris, kurios yra užvertos daugumai žmonių, – rašo Melinda. – Pasaulio lyderiai linkę kelti ragelį, kai skambiname, rimtai vertina tai, ką sakome, o su pinigų trūkumu susiduriančios mokyklų apskritys noriau kreipia pinigus ir talentus į idėjų, kurias, jų manymu, finansuosime, įgyvendinimą.“ Anot B. ir M. Gatesų, dideli turtai, privilegijos ir įtaka – tai viena iš priežasčių, dėl kurių buvo įsteigtas Billo ir Melindos Gatesų fondas. „Vykdome šią veiklą ir naudojame turimą įtaką tam, kad padėtume kuo didesniam žmonių skaičiui ir siektume lygybės skleidimo visame pasaulyje“, – rašo M. Gates. B. Gatesas savo ruožtu priduria suvokiantis, kad kritiškai vertinantieji labdaringą šio fondo veiklą nedažnai išdrįsta reikšti savo abejones baimindamiesi netekti finansavimo. Billo ir Melindos fondas – didžiausias privatus fondas pasaulyje, kurio didelio masto turimai įtakai įvertinti būtina kritinė analizė. Nepaisant daugybės ekspertų, manančių, kad šis fondas prisideda prie gyvenimo sąlygų gerinimo visame pasaulyje, vis tik yra ir tokių, kurie teigia, kad B. ir M. Gatesų filantropiška veikla tapusi pernelyg didelio masto, todėl ją sudėtinga vertinti. Labdaringos veiklos lygmuo atskleidžia filantropinio kapitalizmo tendenciją, kai milijardieriai, pavyzdžiui, B. ir M. Gatesai ar Markas ir Priscilla Chan Zuckerbergai aukoja labdarai pasitelkdami fondus, kuriems neretai taikoma per mažai priežiūros, reglamentavimo ar viešojo dalyvavimo dėl juose sutelktos finansinės galios. „Tai reiškia, kad turime samdyti ekspertus, su jais konsultuotis, nuolat mokytis ir vadovautis skirtingais požiūriais“, – rašo B. Gatesas.