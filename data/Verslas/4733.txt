„Problemos genezė labai paprasta: viena vertus, jaučiame didėjantį užsienyje dirbančių lietuvių specialistų norą grįžti į Lietuvą ir siekti tarptautinės karjeros, kita vertus, – užsienio investuotojų norą plėstis bei nuolatinį aukštos kvalifikacijos specialistų trūkumą. Iki tol nebuvo informacinės sistemos, sprendžiančios šias problemas. Talentų portalas taps tiltu, sujungsiančiu dvi puses, kur viena suinteresuota geru atlyginimu ir konkurencinga darbo vieta, o kita – spartesne plėtra“, – teigia užsienio investicijų plėtros agentūros „Investuok Lietuvoje“ generalinis direktorius Mantas Katinas. Šiuo metu darbo pasiūlymus portale nusprendė pateikti daugiau nei 30 Lietuvoje veikiančių užsienio kapitalo bendrovių, tačiau įmonių ir pateikiamų pasiūlymų daugės. Portale taip pat bus informacijos apie gyvenimo sąlygas ir apie persikėlimą į Lietuvą. Tai ateityje galėtų būti aktualu į šalį persikraustyti norintiems užsienio specialistams, kurių neruošia šalies aukštosios mokyklos arba juntamas jų trūkumas. Pavyzdžiui, egzotiškų kalbų specialistams ar išskirtines funkcijas atliekantiems programuotojams. „Didėjant šalyje įsikuriančių užsienio investuotojų skaičiui, iš emigracijos į Lietuvą norintys grįžti specialistai atranda vis daugiau galimybių kopti karjeros laiptais ir siekti tarptautinės karjeros netgi greičiau nei didžiuosiuose pasaulio verslo centruose – Niujorke, Frankfurte ar Londone“, – teigia Ministro Pirmininko patarėjas ekonomikos ir strateginių pokyčių valdymo klausimais Lukas Savickas. „Danske Bank“ Globalių paslaugų centre – net 10 proc. darbuotojų, kurie studijas baigė per pastaruosius ketverius metus, studijavo užsienio universitetuose. Tai yra daugiau nei 70 jaunų profesionalų, grįžusių dirbti į Lietuvą iš užsienio. Vakaruose įgiję kokybišką išsilavinimą jaunuoliai nesudvejoja tobulėjimo perspektyvomis, profesiniais iššūkiais ir gyvenimo kokybe Lietuvoje. Dar bent tiek pat kolegų prie mūsų prisijungė po 3, 5 ar net 10 metų darbo tarptautinėse kompanijose užsienyje. Projekto „Work in Lithuania“ startas mums labai padės pasiekti tokius užsienyje gyvenančius specialistus“, – sako „Danske Bank“ Globalių paslaugų centro direktoriaus pavaduotojas Audrius Radišauskas. Ateityje planuojama organizuoti renginius didžiausiuose Europos emigracijos centruose ir pristatyti portalą bei galimybes grįžti į Lietuvą ten gyvenantiems Lietuvos piliečiams. Investuotojų forumo atliktas „Lietuvos investuotojų pasitikėjimo indeksas“ rodo, kad beveik pusei investuotojų svarbiausia priežastis pasirinkti Lietuvą buvo išsilavinusi darbo jėga. O du trečdaliai darbdavių teigė, kad pastaruoju metu kvalifikuotų specialistų trūksta. D. Grybauskaitė: rinktis Lietuvą - pats tinkamiausias laikas Prezidentė Dalia Grybauskaitė davė startą programai „Work in Lithuania“. Programos tikslas - skatinti užsienyje gyvenančius lietuvius karjeros siekti savo gimtinėje. Šioje informacinėje platformoje bus visa informacija apie įsidarbinimo galimybes Lietuvoje, darbo sąlygas ir perspektyvas. Nepaisant to, kad atlyginimai šalyje auga, o ekonominė situacija kasmet vis gerėja, Lietuva vis dar stipriai pralaimi konkurencinę kovą pritraukdama ir išlaikydama talentingus žmones. Pasaulio ekonomikos forumo paskelbtame tyrime pagal talentų pritraukimą mūsų šalis užėmė 117, o pagal jų išlaikymą - tik 109 vietą. Pasak Prezidentės, turime pritraukti ir susigrąžinti gabiausius mūsų žmones, turinčius gerą išsilavinimą ir įgijusius patirties. Didžiausias mūsų turtas ir yra žmogus - jo talentas ir gebėjimai. Kiekvienas pilietis būtent savoje šalyje gali atrasti didesnės karjeros, pažinimo ir prasmingo darbo galimybių. Nors tiesioginių užsienio investuotojų skaičius Lietuvoje nuolat auga, o nedarbo lygis mažėja 7 metus iš eilės (ir šiuo metu sudaro 7 proc.), beveik 70 proc. darbdavių teigia, kad jiems trūksta kvalifikuotos darbo jėgos. Vien tik šiuo metu Lietuvoje yra daugiau kaip 9 tūkst. laisvų darbo vietų. Todėl, pasak šalies vadovės, dabar rinktis Lietuvą yra tinkamiausias laikas. „Work in Lithuania“ - tiesioginių užsienio investicijų plėtros agentūros „Investuok Lietuvoje“ projektas. Jo metu bus ne tik skatinami į Lietuvą grįžti gyvenimą svetur pasirinkę mūsų šalies piliečiai, bet ir inicijuojami pokyčiai, gerinsiantys šalies įvaizdį.