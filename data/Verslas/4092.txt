Tai ministras pareiškė pirmadienį po susitikimo su Lenkijos naftos perdirbimo bendrovės „Orlen“ ir jos valdomos įmonės „Orlen Lietuva“ vadovais. „Ministras informavo („Orlen“ atstovus), kad verslo siūlymai yra girdimi ir ieškoma visas pusės tenkinančių sprendimų, atsižvelgiant į valstybės nacionalinio saugumo interesus ir verslo įmonių keliamus nuogąstavimus“, – BNS pranešė energetikos ministro atstovė Aurelija Vernickaitė. Šiuo metu Seime yra svarstomas įstatymas dėl strateginių įmonių sudaromų sandorių. Seimo Ekonomikos komiteto vadovas „valstietis“ Virginijus Sinkevičius spalio pabaigoje BNS teigė, kad šiuo metu siekiama išgryninti kriterijus, pagal kuriuos nacionaliniam saugumui svarbios įmonės, tarp jų ir „Orlen Lietuva“, Vyriausybei turėtų pranešti apie didelius sandorius. Valstybės saugumo departamento (VSD) vadovas Darius Jauniškis spalio pabaigoje interviu BNS teigė, kad Lietuvos žvalgyba nori gauti informaciją ir bendrauti su verslu, kad užkirstų kelią pavojingoms investicijoms iš Rusijos. Susitikime su Lenkijos bendrove Energetikos ministerija taip pat informavo apie konkrečius planus gerinant sąlygas verslui, įskaitant ir parengtą naują viešuosius interesus atitinkančių paslaugų (VIAP) diferencijavimo tvarką. „Orlen Lietuva“ kartu su „Achema“ bei „Lifosa“ siekia, kad VIAP mokestis už jų reikmėms pasigamintą elektrą būtų sumažintas arba panaikintas. Nuo 2011 metų panaikinta VIAP mokesčio išimtis, pagal kurią jo nereikėjo mokėti už savo reikmėms pasigamintą elektrą, labiausiai užgulė „ OrlenLietuvą“, „Achemą“, „Lifosą“, „Putokšnį“ bei kitas įmones.