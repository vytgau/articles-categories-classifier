DELFI pasidomėjo, kaip šios naujovės pakeis prekybą internetu. Pvz., ar gruodžio 31 d., sekmadienį, internetu užsisakęs gėrimų jaunuolis galės juos atsiimti sausio 1 d. pirmadienį? Ar bus galima internetu gėrimų užsisakyti, pvz., po 20 val.? Sprendžiant iš prekybininkų atsakymų, internetas neturėtų tapti ta erdve, kurią išnaudoję pirkėjai galėtų apeiti griežtesnius prekybos reikalavimus. Dokumentus tikrina pristatydami „Visada itin griežtai laikėmės Alkoholio kontrolės įstatymo reikalavimų, tad nuo sausio antrosios (sausio 1-ąja „Barbora“ nedirba) esminių pokyčių aptarnaujant klientus nebus. Mūsų kurjeriai visada prašydavo alkoholį atsiimančių žmonių pateikti asmens dokumentus, kad būtų galima įsitikinti jų amžiumi, tų pačių reikalavimų laikysimės ir po Naujųjų metų. Tiesa, įsitikinti reikės, kad žmogui yra ne 18, o 20 metų“, – komentavo bendrovės „Barbora“ direktorius Tomas Kibildis. Jo teigimu, keisis ir pristatymo laikas – alkoholis pirkėjams bus pristatomas nuo 10 val. ryto iki 20 val. vakaro, o sekmadieniais iki 15 val. dienos. „Nežinau, ar bus tokių klientų, kurie alkoholio užsisakė dar šiemet, pavyzdžiui, būdami 19-os metų, o gauti norėtų jau po Naujųjų metų, kai įsigalios naujas amžiaus ribojimas. Bet kokiu atveju šio pirkinio pristatyti jiems negalėsime – kurjeriai tikrina ne perkančio, o prekes atsiimančio žmogaus amžių, jei jis neatitinka įstatymo reikalavimų, alkoholiniai gėrimai žmogui nėra atiduodami“, – aiškino įmonės vadovas. Bendrovės „Assorti.lt“ komercijos direktorius Gerardas Pugžlys nesureikšmino nuo metų pradžios įsigaliojančios įstatymo pataisų. „Dirbsime pagal įstatymus ir viskas. Ir dabar dokumentus kiekvieną kartą tikriname pardavimo metu, kiekvieną kartą atvežę“, – kalbėjo direktorius. Jo teigimu, naujas prekybos laikas turės kažkiek įtakos, tačiau labai prekybos neturėtų paveikti. „Matote, mūsų parduotuvė nedirba iki 22 val. Dirbame kur kas trumpiau ir laiko ribojimai didesnės įtakos neturės. Be to, pas mus parduodami tokie gėrimai, kurie kas dieną nevartojami. Ir tikrai juos žmones perka ne tam kad pasigertų. Pvz., romo už 60 Eur tokiu tikslu tikrai neperka. Mūsų pirkėjai puikiai žino, ką ir dėl ko perka“, – sakė jis. DELFI primena pagrindines naujoves, kurios įsigalioja nuo 2018 m. Alkoholis – tik nuo 20 metų Amžiaus cenzas, kam negalima bus įsigyti ir vartoti alkoholio, keisis iš esmės. Jei šiuo metu tą gali daryti pilnametystės, t. y. 18 metų, sulaukę asmenys, nuo Naujųjų tokiems asmenims teks sulaukti 20 metų. Tačiau alkoholio galės turėti asmenys nuo 18 metų, jeigu jų darbas bus susijęs su alkoholio pristatymu klientams, pavyzdžiui, padavėjams ar pardavėjams. Taip pat pardavėjai, kasininkai bus įpareigoti prašyti asmens dokumento asmenų, kurie atrodo jaunesni nei 25–erių. Jei dokumentas nebus pateiktas – pardavėjas privalės atsisakyti parduoti alkoholinius gėrimus. Sutrumpintas laikas Jei šiuo metu alkoholio parduotuvėse galima įsigyti nuo 8 iki 22 valandos, po Naujųjų metų šis laikas gerokai sutrumpės. Pirmadieniais – šeštadieniais alkoholio galima bus įsigyti tik nuo 10 iki 20 valandos, sekmadieniais šis laikas bus dar trumpesnis – nuo 10 iki 15 valandos. Draudimas nebus taikomas tik tarptautinio susisiekimo traukiniuose, laivuose, orlaiviuose, taip pat viešbučių kambariuose įrengtuose minibaruose, neapmuitintose parduotuvėse. Prekybos alkoholiu laiko apribojimai bus taikomi ir baruose, restoranuose, todėl jo įsigyti ir išsinešti galima bus tik tam tikromis valandomis. Kitu metu iš maitinimo įstaigos butelio vyno, šampano ar alaus išsinešti nebus galima. Tą padarius – baudos grės ne tik pardavėjams, bet ir alkoholį išsinešusiems klientams. Reklama bus draudžiama Alkoholio reklama visoje Lietuvoje bus draudžiama, todėl iš akiračio turėtų išnykti. Reklama nebus laikomi prekių ženklai ar gaminančių ir prekiaujančių įmonių pavadinimai, kai jie nereguliariai ir netikėtai matomi TV programose ir kai šių pavadinimų bei prekių ženklų atvaizdai yra šalutinė informacija. Taip pat reklama nebus laikoma informacija apie alkoholinius gėrimus informaciniuose pranešimuose, skirtuose alkoholio verslo specialistams, ar alkoholį gaminančioms, juo prekiaujančioms įmonėms.