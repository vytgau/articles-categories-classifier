32 tūkst. kv. metrų ploto kietų korpusinių baldų gamyklą bei sandėlį statys bendrovė Geras baldų fabrikas (GBF), jos akcininkai yra ir „Fredos“ akcininkai, turintys ilgametę patirtį baldų pramonėje, skelbiama GBF direktoriaus Virginijaus Brundzos pranešime. V. Brundza teigia, kad investicijas paskatino auganti pasaulio ekonomika ir baldų poreikis visuose žemynuose, taip pat – aiški Lietuvos valdžios pozicija dėl reformų valdant Lietuvos miškų ūkį. „Įmonės tikslas – masinė, maksimaliai automatizuota bei efektyvi gamyba, leisianti konkuruoti pasaulinėje baldų gamybos rinkoje. Pagaminta produkcija keliaus į įvairias pasaulio šalis“, – rašoma pranešime. Gamykloje numatoma gaminti platų baldų asortimentą – įvairias komodas, batų dėžes, spinteles ir kitą produkciją. Statybos turėtų būti pradėtos kitų metų pirmoje pusėje, o gamyba – 2019 metų pirmąjį ketvirtį. Planuojama, kad per 2–3 metus, visiškai įsisavinus investicijas, metiniai GBF pardavimai sieks 80 mln. eurų. Atlikus kito etapo investicijas, GBF gamybiniai pajėgumai išaugs iki 230 mln. eurų. Projekto finansavimo šaltiniais nurodomi SEB banko paskola bei akcininkų lėšos. Registrų centro duomenimis, „Fredos“ akcijos priklauso 73 fiziniams asmenims, o GBF akcininkai yra: V. Brundza, Antanas Ėmužis, Rimas Varanauskas. „Freda“ nurodo, kad 2016 metais ir toliau visus savo eksporto pardavimus koncentravo vienam pirkėjui – „Ikea Supply“.