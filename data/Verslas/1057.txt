Svarstoma nuo gegužės 1 d. keturis kartus mažinti šiuo metu galiojantį 2 eurų už dienos bilietą mokestį iki 50 euro centų. Į mokestį įeitų parkavimas „Statyk ir važiuok“ aikštelėje ir kelionės viešuoju transportu visą dieną, rašo Vilniaus miesto savivaldybė savo puslapyje. „Įrengę pirmąsias „Statyk ir važiuok“ aikšteles iš karto skelbėme, jog tai pilotinis projektas. Stebėjome rezultatus, juos analizavome, o remdamiesi išvadomis, siūlome pokyčius, mažinant šiuo metu galiojantį 2 eurų už dienos bilietą mokestį iki 50 euro centų. Ateityje mokestis turėtų priklausyti nuo aikštelių užimtumo. Taip pat svarstomi plėtros, aikštelių perkėlimo, aktyvesnių viešinimo ir visuomenės edukacijos akcijų bei kiti variantai“, – teigia Vaidotas Meškauskas, SĮ „Susisiekimo paslaugos“ Bendrųjų reikalų departamento vadovas, vykdantis direktoriaus funkcijas. Pasak V. Meškausko, nuo aikštelių atidarymo pernai liepą iki dabar jomis pasinaudota maždaug 2 800 kartų, vadinasi, kad žmonėms šios aikštelės iki šiol netapo dažnai pasirenkama kelionių mieste alternatyva. Svarstomi įvairūs būdai, kaip efektyvinti sistemos „Statyk ir važiuok“ veikimą, kad aikštelės vairuotojams, gyvenantiems Vilniuje ar atvykusiems į Vilnių ir keliaujantiems į miesto centrinę dalį, taptų patogesnės ir patrauklesnės.  Šiuo metu Vilniuje privažiavimo į centrinę miesto dalį arterijose veikia trys „Statyk ir važiuok“ aikštelės, kuriose vairuotojai gali palikti savo automobilį ir kelionę tęsti viešuoju transportu. Jos įrengtos Ukmergės g. 246 (šalia PC „Senukai“), Sėlių g. 62 (Žvėryne) ir V. Gerulaičio g. 1 (priešais verslo centrą „Technopolis“). „Statyk ir važiuok“ bilietai parduodami pačiose automobilių stovėjimo aikštelėse kiekvieną dieną nuo 5 iki 23 valandos arba juos galima patogiai įsigyti naudojantis mobiliąja programėle m.Ticket. Užsienio šalyse jau populiarių, o Vilniuje pernai pristatytų „Statyk ir važiuok“ („Park & Ride“) aikštelių tikslas yra paskatinti vairuotojus pakeisti savo įpročius – į miesto centrinę dalį nevažiuoti asmeniniu automobiliu, o rinktis viešąjį transportą, taip mažinant užterštumą bei stovėjimo vietų apkrovimą. Priėmus sprendimą pakeisti kainą į 50 euro centų kainuojantį „Statyk ir važiuok“ bilietą, naudodamasis „Statyk ir važiuok“ aikštelėmis vilnietis kas mėnesį sutaupytų maždaug 60 eurų. Automobilio stovėjimo vietinės rinkliavos zonoje kaina apskaičiuota įvertinus, kiek automobilių statoma geltonojoje ir žaliojoje rinkliavų zonoje, kai vienas automobilis stovi 7 val. ir daugiau, o už stovėjimą sumokėta mėnesio rinkliava. Galutinį sprendimą Taryba priims artimiausiame posėdyje.