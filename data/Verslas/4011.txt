„Suma, kuri būtų reikalinga išplėtoti išorinį uostą, siekia apie 800 mln. eurų, mūsų preliminariais skaičiavimais. Nepasakyčiau, kad tai yra minimali ar maksimali suma, bet tai, ko gero, būtų realistinis variantas“, – ketvirtadienį spaudos konferencijoje kalbėjo A. Vaitkus. Anot jo, uosto direkcija šiuo metu svarsto, kokį išorės uosto plėtros modelį pasirinkti. „Šiandien mes nagrinėjame du teisinius variantus: egzistuojančią žemės nuomos schemą ir koncesiją. Mums asmeniškai labiau imponuoja koncesija, nes tai yra formulė, kurioje savo kapitalu dalyvauja ir ateinantis operatorius. (...) Manome, kad investuotojui investavus savo lėšas, bus didesnis siekis atpirkti savo padarytas investicijas“, – teigė uosto vadovas. Pasak jo, planuojama, kad išoriniame uoste daugiausiai būtų perkraunami konteineriai, tačiau būsimas uosto operatorius neturėtų padidinti konkurencijos dabar veikiančioms krovos kompanijoms. Anot A. Vaitkaus, Susisiekimo ministerijai ir Valdymo koordinavimo centrui, kuris koordinuoja valstybės valdomų įmonių veiklą, uosto direkcija jau pateikė 4 metų strateginį planą - jame numatytos 407 mln. eurų investicijos į Klaipėdos kanale dabar veikiančio uosto sutvarkymą. Išorinį uostą planuojama pastatyti iki 2025 metų, skaičiuojama, kad metinė uosto krova dėl to išaugtų 35 mln. tonų. 2016 metais uostas perkrovė 40 mln. tonų krovinių, o šiemet šis rodiklis turėtų pasiekti 41 mln. tonų. Uostui ir miestui nerandant bendro sutarimo dėl uosto plėtros, rugsėjo pabaigoje sutarta suformuoti premjero Sauliaus Skvernelio vadovaujamą komisiją. Liepą Klaipėdos taryba pritarė bendrojo plano keitimo variantui, pagal kurį artimiausią dešimtmetį nėra numatyta statyti išorinį uostą. Iki tol pasisakęs prieš greitus sprendimus dėl išorinio uosto, rugsėjo pabaigoje meras Vytautas Grubliauskas teigė tikįs, kad toks uostas bus pastatytas. Klaipėdos uosto taryba šių metų vasarį pritarė maksimaliai jo plėtrai, pagal kurią uostas būtų vystomas tiek pietinėje, tiek šiaurinėje dalyje. Įgyvendinant tokią plėtrą, uosto kanalas būtų pagilintas iki 17 metrų, rekonstruoti visi molai,pastatytas išorinis giliavandenis uostas, suformuotos naujos teritorijos pietinėje uosto dalyje.