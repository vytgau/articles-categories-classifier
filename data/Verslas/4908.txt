Finansų viceministras Darius Sadeckas BNS trečiadienį patvirtino, kad kitąmet Lietuva neketina skolintis tarptautinėse rinkose išleidžiant obligacijas. Vyriausybės 2018 metų skolinimosi programoje numatyta, kad vidaus rinkoje išleidžiant VVP bus pasiskolinta apie 1,1 mlrd. eurų. Aukcionuose bus siūlomos 3 metų, 4–6 metų ir 7–10 metų likutinės trukmės obligacijos, neatmetama galimybė, kad bus platinami ir iki vienerių metų trukmės iždo vekseliai. Iš tarptautinių finansų institucijų - pavyzdžiui, Šiaurės investicijų banko ir kitų, planuojama pasiskolinti apie 360 mln. eurų. Ankstesnei skolai grąžinti kitąmet numatoma skirti apie 2,22 mlrd. eurų, iš jų 1,33 mlrd. eurų bus skirta euroobligacijų emisijai išpirkti vasario mėnesį. Iš viso užsienio skolai grąžinti numatoma apie 1,57 mlrd. eurų. Ankstesnės skolos grąžinimo bei kitoms valstybės biudžeto išlaidoms kompensuoti numatoma panaudoti ne tik naujai pasiskolintas, bet ir šiemet sukauptų lėšų likutį, kuris turėtų siekti apie 1,51 mlrd. eurų, bei 23 mln. eurų sugrįžtančių Lietuvos įstaigoms ir įmonėms perskolintų lėšų. Prognozuojama, kad valdžios sektoriaus skola 2018 metų pabaigoje sudarys apie 16,3 mlrd. eurų, arba 37,6 proc. bendrojo vidaus produkto (BVP). Vyriausybės skolinimosi programa teikiama Seimui kartu su valstybės biudžeto ir savivaldybių biudžetų finansinių rodiklių patvirtinimo įstatymo projektu.