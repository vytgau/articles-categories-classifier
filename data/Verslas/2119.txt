Grynuosius pinigus priimantys automatai, kuriuose galima įsigyti virtualios valiutos bitkoinų Gedimino prospekte esančiame pastate vis dar stovi, tačiau neveikia. Kaip DELFI sakė juos valdančios įmonės „Brolexy“ savininkas ukrainietis Dmytro Ahejevas, Valstybinė mokesčių inspekcija (VMI) iškėlė reikalavimą, kad automatas turi būti užregistruotas. „Tačiau mes patys to padaryti negalime, nes jis turi praeiti specialią ekspertizę“, – sakė jis.  Turi užregistruoti VMI verslo elektroninėje erdvėje ir elektroninėmis priemonėmis kontrolės skyriaus vedėjas Rolandas Puncevičius DELFI atsiųstame komentare paaiškino, jog minimi bitkoinų įrenginiai turi būti sertifikuoti kaip prekybos (paslaugų teikimo) automatai, įtraukti į VMI viršininko patvirtintų Lietuvoje leidžiamų naudoti kasos aparatų ir prekybos (paslaugų teikimo) automatų modelių sąrašą bei nustatyta tvarka užregistruoti teritorinėje apskrities VMI. „Tokie įrenginiai privalo užtikrinti sukauptų duomenų saugumą t.y., nepanaikinamoje atmintyje turi būti kaupiami duomenys apie bendrą parduotų prekių ar suteiktų paslaugų skaičių; bendrą įplaukų sumą. Taip pat jie turi atitikti būtiną sąlygą: atjungus elektroninį automatą nuo maitinimo įtampos, finansiniai duomenys turi būti išsaugomi ne mažiau kaip 30 parų, o įrenginio darbas turi būti automatiškai blokuojamas, jeigu bandoma atjungti nepanaikinamą atmintį arba pinigų skaičiuoklį“, – sakė jis. R. Puncevičius nurodė, kad patikrinimo metu nustatyta, kad įrenginiai nebuvo sertifikuoti ir neįtraukti į minėtą sąrašą bei neįregistruoti teritorinėje apskrities VMI. „Dėl šios priežasties įmonėms, prižiūrinčioms ir administruojančioms bitkoinų įrenginius, duoti mokesčių administratoriaus nurodymai nenaudoti jų, kol nebus sertifikuoti ir įtraukti į sąrašą bei užregistruoti teritorinėje apskrities VMI. Analogiškus įrenginius Lietuvoje galima įregistruoti, jais teikti įvairias paslaugas ar parduoti prekes, tačiau prieš tai turi būti įgyvendinta pagrindinė sąlyga – jie turi būti įvertinti ekspertinės įmonės VĮ „Infostruktūra“, ar atitinka nustatytus techninius reikalavimus, ir įtraukti į sąrašą. Rinkos dalyviai, prieš pradėdami veiklą, turi atlikti veiksmus, kad tokie įrenginiai būtų įteisinti kaip visi kiti įrenginiai, kuriais apskaitomos pajamos grynaisiais pinigais (pavyzdžiui, kasos aparatai, savitarnos kasos aparatai, taksometrų spausdintuvai) ir užtikrinama tinkama pinigų apskaita ir mokestinių prievolių vykdymas“, – dėstė VMI pareigūnas. Dar aiškinsis D. Ahejevas DELFI sakė, kad supranta, jog automatus reikia užregistruoti. „Pagal teisės aktus, bet koks automatas, kuris priima grynuosius pinigus, turi būti užregistruotas ir sertifikuotas Lietuvoje. Mes turime šį automatą aptarnauti ir t.t., tačiau tie reikalavimai yra panašesni į jo gamintojui skiriamus, o ne naudotojui. Mes juo tik naudojamės. Atitinkamai, mes šiuo metu toliau aiškinamės, kaip ir ką galime padaryti“, – sakė jis. D. Ahejevas dar sakė, kad jei dėl kokių nors priežasčių bitkoinų automatų nebūtų galima toliau naudoti Lietuvoje, juos išvežtų į Prahą.