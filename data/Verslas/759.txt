Europos skrydžių kontrolės agentūra „Eurocontrol“ perspėjo apie tikimybę, jog kai kurie skrydžiai vėluos, pranešė „Oro navigacija“. Gavusi pranešimą, kad sugedo duomenų apie skrydžių tvarkaraščius keitimosi ir koordinavimo sistema, Lietuvos įmonė dirbo pagal nenumatytų atvejų planą. „Įmonės specialistai turėjo skrydžių planus atkurti rankiniu būdu, skrydžių vadovai ir srautų valdymo specialistai nuolat telefonu derino informaciją apie atvykstančius orlaivius su kaimyninių šalių skrydžių valdymo centrais. Skrydžių apribojimų nebuvo“, – rašoma pranešime. „Eurocontrol“ kompiuterinės sistemos sutrikimus sutvarkė antradienį vėlai vakare. Dėl gedimo vėlavo apie 15 tūkst. iš 29,5 tūkst. suplanuotų skrydžių.