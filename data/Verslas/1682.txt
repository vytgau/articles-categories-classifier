FED pareigūnai prognozuoja, kad 2018 metais palūkanų normos bus padidintos tris kartus. J. Powello kalboje, parengtoje pirmajam naujojo FED vadovo pasisakymui Atstovų Rūmų Finansinių paslaugų komitete, nenurodoma, kad palūkanų normų didinimo tempus būtina spartinti, nepaisant tokių veiksnių kaip biudžetinio skatinimo priemonės bei sustiprėjusi pasaulio ekonomika. „Kai kurie ribojantys veiksniai, su kuriais JAV ekonomika susidurdavo ankstesniais metais, perėjo į palankius veiksnius“, - teigiama J. Powello pasisakymo tekste. J. Powellas kaip pavyzdį pateikia biudžetinės politikos pokyčius ir pasaulinės ekonomikos atsigavimą. Tuo pat metu „infliacija išlieka žemiau tikslinio 2 proc. lygio ilgalaikėje perspektyvoje. Atvirų rinkų Komiteto nuomone, palaipsnio palūkanų normų didinimo politikos tęsimas būtų vienas iš geriausių būdų siekiant abiejų mūsų tikslų“. J. Powellas pasisakys Atstovų Rūmų Finansinių paslaugų komiteto posėdyje antradienį 17.00 val. Lietuvos laiku, vėliau atsakys į įstatymų leidėjų klausimus.