Gyventojai galės pagal savo gimimo metus vieną kartą pasirinkti fondą, kurio investicijų strategija laikui bėgant bus dinamiškai keičiama palaipsniui mažinant investavimo riziką ir pritaikant ją kaupiančiojo amžiui, pranešė „Swedbank“. „Jaunų pensijų sistemos dalyvių fonduose bus išnaudojamas akcijų rinkos augimo potencialas ir pirmaisiais kaupimo dešimtmečiais auginama investicijų grąža, o artėjant dalyvių pensiniam amžiui – investicijų rizika bus palaipsniui mažinama taip siekiant kuo didesnio turto vertės išsaugojimo“, – pranešime sakė „Swedbank investicijų valdymo“ direktorius Tadas Gudaitis. „Swedbank“ klientai, atsižvelgdami į savo gimimo metus, galės pasirinkti kaupti viename iš naujų fondų: „Pensija 1996-2002“, „Pensija 1989-1995“, „Pensija 1982-1988“, „Pensija 1975-1981“, „Pensija 1968-1974“ arba „Pensija 1961-1967“. Kiekvieno iš šių fondų investicinė rizika bėgant laikui bus peržiūrima ir nuosekliai pradėta mažinti, kai jame kaupiantiems dalyviams iki pensinio amžiaus bus likę apytikriai 15 metų. Gyvenimo ciklo investavimo strategija paremti fondai yra rekomenduoti Lietuvos banko – jo nuomone, tai padėtų sumažinti pensijų kaupimo sistemos rizikas. Šie fondai taip pat yra viena pagrindinių Tarptautinės ekonominio bendradarbiavimo ir plėtros organizacijos (EBPO) rekomendacijų dėl antros pakopos pensijų sistemos tobulinimo Lietuvoje. Lietuvos bankas pernai gegužę pažymėjo, kad kaupdami pensiją privačiai gyventojai tai daro neteisingai: prisiima per mažas arba per dideles rizikas. Centrinis bankas tuomet siūlė, kad sudarant sutartis su pensijų fondu, jei gyventojai nenorės kitaip, pats fondas pagal jų amžių nustatytų rizikas, kurios žmogui senstant sentų kartu su juo. „Swedbank“ valdomuose antros pakopos pensijų fonduose lėšas senatvei dabar kaupia daugiau kaip 515 tūkst. šalies gyventojų, bendra juose sukaupto turto vertė siekia daugiau kaip 1 mlrd. eurų. Lietuvoje antros pakopos pensijų fonduose lėšas iš viso kaupia daugiau kaip 1,2 mln. gyventojų. Iki šiol valdydami savo investicijas gyventojai patys rinkdavosi, kokios rizikos fonde kaupti ir kada jį keisti.