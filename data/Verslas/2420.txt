„Tai reiškia gamybą ne Lietuvoje. Pasaulyje yra protekcionizmo apraiškų – negali būti vieno produkto visam pasauliui, kiekvienas regionas turi savo specifiką, kitoks baldų poreikis. Nors truputį anksti apie tai kalbėti, galiu pasakyti tiek, kad plėtra vyks už Europos ribų, – svarstome apie Aziją ir Šiaurės Ameriką. Europoje nedaug regionų, kur būtų galima gaminti efektyviau negu Lietuvoje“, – interviu „Verslo žinioms“ sakė E. Valentinavičius. Paklaustas, ar baldų fabriko „Mebelain“ projektas Baltarusijoje pasiteisino, E. Valentinavičius pranešė, kad tikėtasi, kad Rusijos rinka augs, daugiau bus eksportuojama ta kryptimi, tačiau to neįvyko, bet patirtį sustiprina padėtis vietos rinkoje: „Galiu patvirtinti, kad mes galvojame apie plėtrą. Tačiau apie investicijas paskelbsime priėmę galutinius sprendimus, sausio pabaigoje ar vasario mėnesį“. Jis taip pat patikino, kad SBA neparduoda Visagino baldų fabriko: „Neturime net tokių minčių: „Visagino fabrikas yra vienas naujausių, jo potencialo dar neišnaudojome. Be to, neseniai nupirkome greta esančius pastatus, jeigu būtų plėtros poreikis. Tikrai nieko neparduodame, tai negeras gandas“. SBA baldų grupė vienija 7 baldų fabrikus Lietuvoje, Rusijoje ir Baltarusijoje: „Klaipėdos baldai“, „Šilutės baldai“, „Germanika“, „Kauno baldai“, „Visagino linija“, „Mebelain“ ir „Novomebel“. Verslininko Arūno Martinkevičiaus kontroliuojamas koncernas SBA valdo 95 proc. „SBA Furniture Group“ akcijų, dar 5 proc. – E. Valentinavičius.