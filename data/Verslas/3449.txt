Į DELFI jis kreipėsi norėdamas perspėti kitus būti itin atidžius, nes pačiam teko išeikvoti daug laiko ir sąnaudų. „Ikea“ interneto puslapyje išsirinkau dviejų dalių virtuvės spintelę, kurią norėjau nusivežti į sodybą. Puslapyje prie prekės informacijos buvo nurodyta, kad spintelę galiu rasti 21 lentynoje 22 vietoje. Nuvažiavęs į „Ikea“ susiradau toje lentynoje spintelę, taip pat pasiėmiau dar vieną – mažesnę spintelę, porą kitų prekių ir nuėjau į kasą. Truputį nustebau, kad viso už pirkinius sumokėjau daugiau, nei planavau, bet kadangi buvau prisidėjęs daugiau prekių, kažkaip to nesureikšminau“, – pasakojo pirkėjas. Vis dėlto parsivežus spinteles į sodybą jo laukė nemaloni staigmena: „Pradėjau montuoti spintelę ir žiūriu, kad man ji kitokia išeina nei nuotraukoje – ne dviejų, o trijų dalių. Nuėjau į „Ikea“ interneto puslapį ir supratau, kad nusipirkau tos pačios linijos kitą spintelę, prie kurios informacijos nurodyta ta pati vieta – 21 lentyna, 22 vieta. Visiškai suprantu, kad tai mano klaida, galėjau patikrinti prekės kodą dar būdamas parduotuvėje ar paprašyti pardavėjų pagalbos, tačiau net nepagalvojau, kad nurodytoje lentynoje tikslioje vietoje gali būti ir daugiau prekių nei mano išsirinkta spintelė.“ Kadangi trijų dalių spintelė yra gerokai ilgesnė, nei norėta įsigyti dviejų dalių, dabar jis neturi kur įtalpinti ir dar vienos nusipirktos mažos spintelės. Tiesa, nors pirkėjas jau parduotuvėje pastebėjo, kad spintelės pakuotė yra ilgesnė nei dviejų dalių spintelės, to nesureikšmino: „Supratau, kad daiktas ilgesnis, bet juk būna, kad prideda visokių varžtų, guolių ir pan. Kadangi be šios spintelės buvau nusipirkęs ir vieną mažesnę spintelę, dabar man ji tiesiog nereikalinga. Todėl mano pagrindinis klausimas „Ikea“ – ar galiu grąžinti pastarąją spintelę, jei jau praplėšiau pakuotę, nors pačios spintelės nepradėjau montuoti“, – teiravosi jis. DELFI skaitytojui apmaudu, kad dėl neaiškios informacijos „Ikea“ puslapyje patyrė daug nepatogumų – nuomojosi specialų transportą nuvežti spinteles iki sodybos, tai kainavo nemažai laiko ir transportavimo kaštų. Pirkdami būkite atidūs DELFI kreipusis į „Ikea“, pirkėjų aptarnavimo skyriaus pamainos vadovė Irena Nikolajevienė patvirtino, kad toje pačioje lentynoje, toje pačioje vietoje gali būti ne viena prekė, todėl pirkėjai turi būti itin atidūs. „Abi Jūsų paminėtos prekės yra padėtos 21 eilėje, 22 vietoje. Kiekviena parduodama prekė turi prekės kodą, susidedantį iš aštuonių skaitmenų, pavadinimą, matmenis, pagal kuriuos galima atsirinkti parduodamas prekes, jas renkantis Savitarnos skyriaus lentynose. Taip pat į prekės pakuotes yra aiškiai nurodoma rodyklėmis, kad pirkėjams būtų aiškiau, kokia būtent prekė ir kur padėta. Pirkėjai visuomet galima kreiptis į darbuotojus – informacijos skyriaus darbuotojai mielai padės surasti reikiamą prekę“, – teigė ji. I. Nikolajevienė pažymėjo, kad pirkėjas gali grąžinti jam nereikalingą spintelę netgi jei pakuotė jau yra praplėšta: „Jei pirkėjas įsigijo ne tą prekę, kurios norėjo, grąžinimo garantija suteikia galimybę per 90 dienų grąžinti arba pakeisti prekę net ir tuo atveju, jei pakuotė buvo pažeista. Kreipiantis būtina pateikti pirkinio kvitą ar kitą pirkimą įrodantį dokumentą.“ Grąžinti prekę galima parduotuvės darbo laiku Prekių keitimo ir grąžinimo skyriuje.