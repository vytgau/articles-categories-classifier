Šis cechas dirba nenutrūkstamai ir skaičiuojama, kad, pavyzdžiui, Kijevo kotletų per parą pagamina 170 kilogramų, rašoma pranešime spaudai. Pasak prekybos tinklo „Iki" Panevėžio kulinarijos cecho vadovės Vilmos Juodkazienės, čia šiuo metu dirba 270 darbuotojų, o vienu metu įprastai darbuojasi apie 100 žmonių. „Dirbančiųjų skaičius išties nemažas, tačiau ir cecho darbų apimtys didelės, mat jis dirba ištisą parą. Gamybos procesai sudėlioti taip, kad gamybinis ratas suktųsi be sustojimo“, – sakė V. Juodkazienė. Tie patys patiekalai ceche ruošiami du kartus per parą. Pusfabrikačių ruošimas vyksta einamąją dieną ir naktį, o ryte pagaminti produktai yra išvežami į logistikos skyrių, kur paskirstomi po parduotuves. V. Juodkazienės teigimu, tokį tempą diktuoja Lietuvos miestų, ypač didmiesčių, gyventojai, vis dažniau pietus bei įvairius užkandžius įsigyjantys parduotuvėse. „Maisto parduotuves pirkėjai užplūsta ne tik po darbų, bet ir per pietų pertraukas, ir būtent čia įsigyja savo pietų patiekalą. Dažniausiai tam renkasi įvairius kulinarinius gaminius, valgyti paruoštus pietų rinkinius, sumuštinius, vaisius ir daržoves“, – sako V. Juodkazienė. Pasak prekybos tinklo viešųjų ryšių vadovės Bertos Čaikauskaitės, per pietus į parduotuves gyventojai užsuka maisto pietums, nes taip pietauti pigiau ir greičiau nei kavinėse ar restoranuose. „Jau anksčiau pastebėjome, kad didmiesčių centrinėse dalyse įsikūrusios parduotuvės šiokiadieniais tarp 11 ir 13 val. sulaukia gerokai daugiau pirkėjų, o pardavimai jose tokiu metu išauga maždaug nuo 12 iki 16 proc.“, – pasakoja B. Čaikauskaitė. Neabejotinas lietuvių pietų favoritas, pasak B. Čaikauskaitės, vis dar yra Kijevo kotletas. 