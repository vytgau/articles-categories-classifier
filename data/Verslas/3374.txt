Lietuvos sporto žurnalistų federacijos (LSŽF) Metų apdovanojimų ceremonijoje gruodžio 12-ąją įvertintas ir DELFI sporto žurnalistas Mindaugas Augustis. Tradiciniuose LSŽF Metų apdovanojimuose Vilniuje buvo apdovanoti sporto žurnalistai, sportininkai ir organizacijos. Tarp apdovanotųjų pateko ir DELFI sporto žurnalistas M. Augustis, kurio publikacija „Rekonkista Aukštaitijoje: kaip bandymas mėgdžioti „Chelsea“ iškreipė Lietuvos futbolo veidą“ įvertinta kaip geriausias Metų straipsnis. M. Augusčio indėlį į sporto žurnalistiką LSŽF įvertina ne pirmą kartą. 2017 m. kovą ji apdovanojo M. Augustį už atliktą geriausią žurnalistinį tyrimą, kuriame jis gilinosi į olimpinių transliacijų pirkimų užkulisius, o gegužę už straipsnį „Paslaptingo Zaporožės oligarcho radare atsidūrė Lietuvos plaukimo žvaigždės“. 2014 m. LSŽF apdovanojimuose Metų straipsniu paskelbtas M. Augusčio „A lygos treneri supa juodi praeities šešėliai“. 2010 m. LSŽF apdovanojimuose M. Augustis buvo įvertintas Romos Grinbergienės premija.