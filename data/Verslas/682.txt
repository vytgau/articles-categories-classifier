„Jeigu JAV nepaisys Kinijos ir tarptautinės bendruomenės nepritarimo ir toliau imsis vienašališkų bei protekcionistinių prekybos priemonių, Kinija su tuo kovos – iki galo ir bet kokia kaina“, – pareiškė Kinijos prekybos ministerija. „Mes nenorime prekybos karo, bet jo ir nebijome“, – nurodoma pranešime, paskelbtame ministerijos svetainėje. Kol kas Pekinas iš JAV laukia konkrečių veiksmų. „Klausysime, kas sakoma, ir stebėsime, kas daroma“, – pareiškė ministerija. Anksčiau šiais metais JAV prezidentas pareiškė, jog nustatys didelius muitus importuojamam plienui ir aliuminiui. Kinija savo ruožtu paskelbė, jog nustatys muitus importuojamiems vaisiams, kiaulienai ir tam tikrų kitų JAV prekių importui, kurio vertė pernai sudarė 3 mlrd. JAV dolerių. Vašingtonas po to paskelbė, jog nustatys muitus 50 mlrd. JAV dolerių vertės kiniškų prekių importui. Reaguodamas į tai, Pekinas pažadėjo nustatyti tokius pat muitus tokios pat vertės importui iš JAV. O ketvirtadienį D. Trumpas JAV prekybos atstovui Robertui Lighthizeriui liepė įvertinti galimybes nustatyti muitus dar 100 mlrd. JAV dolerių vertės importui iš Kinijos.