Sovetske, Tilžėje, yra daug lankytinų vietų, susijusių su Lietuvos kultūra bei istorija. Vieni įdomiausių - Nobelio premijai pristatyto lietuvių dramaturgo, filosofo Vydūno namas-muziejus bei 416 metrų ilgio Karalienės Luizos tiltas, per kurį spaudos draudimo metais iš tuo metu Vokietijai priklausiusios Tilžės knygnešiai slapta gabeno aname Nemuno krante spausdintą lietuvišką literatūrą. Turistus taip pat traukia Lietuvių parapijos bažnyčia, Kryžiuočių ordino kirchė. Kaip teigia „Lietuvos geležinkelių“ generalinio direktoriaus pavaduotojas, Keleivių vežimo direkcijos direktorius Linas Baužys, reguliarus maršrutas galėtų būti patrauklus keliautojams iš Lietuvos, ieškantiems pramogų savaitgaliais, taip pat paskatintų atvykstamąjį turizmą į Lietuvos pajūrį. „Kitais metais „Lietuvos geležinkeliai“ pristatys ne vieną naują tarptautinį maršrutą - vešime keleivius į Daugpilį, o Klaipėdos regiono gyventojams pasiūlysime savaitgalinę pramogą - atrasti Mažąją Lietuvą. Keliaujantiems į užsienį traukiniai yra itin patraukli transporto priemonė ne tik dėl komforto, bet ir todėl, kad nereikia stovėti spūstyse prie pasienio patikros punktų“, - pasakoja L. Baužys. Ekonominės klasės bilietas maršrutu Klaipėda-Sovetskas kainuos 15 eurų, verslo klasės - 20 eurų. Į verslo klasės bilieto kainą įskaičiuoti užkandžiai ir gėrimai. Ekonominės klasės keleiviai jų visos kelionės metu įsigyti galės už papildomą mokestį. Šiuolaikiški traukiniai pritaikyti ilgesnėms kelionėms: keleiviai turi galimybes patogiai įkrauti mobiliuosius įrenginius, vežtis didesnį bagažą, vežimėlius ar dviračius specialiai tam įrengtuose laikikliuose, o kelionės metu - naudotis nemokamu bevieliu internetu. Atvykę į Sovetską lietuviai, persėdę į kitą traukinį, galės pasiekti Kaliningradą. Pirmieji reisai yra bandomieji ir nuo jų rezultatų priklausys, ar ateityje atsiras reguliarūs maršrutai.