Lietuvos vartotojų organizacijų aljanso tarybos narys Kęstutis Kupšys tokią idėją vadina „saulės revoliucija“ – vartotojas gamintų elektrą sau ir sutaupytų nemažai pinigų. „Užuot mokėjęs už elektrą išorės tiekėjui, po eilės metų elektra tampa dovana. Yra ir psichologinis elementas – dalyvavimas atsinaujinančios energetikos plėtroje. Pagrindinė kliūtis – adekvačių juridinių formų trūkumas. Saulės kooperatyvai padėtų išspręsti šią problemą. Kai atsiras juridinė forma, matyt, ir pajudės saulės revoliucija ant daugiabučių stogų“, – ketvirtadienį spaudos konferencijoje kalbėjo K. Kupšys. Pasak jo, būtina skatinti elektros gamybą daugiabučių renovacijos programų rėmuose, sukurti kuo palankesnes sąlygas jos gamybai ir pardavimui „nuo stogo kaimynui“. Pasak jo, dabar nėra teisinių priemonių, kaip daugiabutis galėtų pasistatyti elektrinę, neaišku, kaip panaudoti perteklinę energiją. Dėl to iniciatoriai ketina kreiptis į įvairias institucijas. Viena siūlomų idėjų – tiekti sugeneruotos energijos perteklių, pavyzdžiui, šalia namo įsikūrusiems verslo subjektams. „Geriausia, kai sunaudoji elektrą iš karto. Patogu, jei name būtų ir dieninių vartotojų. Gerai, jeigu atsirastų galimybė ne tik pas save suvartoti, bet ir galimybė parduoti už mažmeninę kainą“, – spaudos konferencijoje sakė Lietuvos saulės energetikos asociacijos (LSEA) prezidentas Vitas Mačiulis. Jo teigimu, esama palankių sąlygų įgyvendinti šiuos siūlymus. „Beveik patvirtinta Nacionalinė energetikos strategija, kurioje pasukta labai stipriai į decentralizuotą energetiką. Tai naujas šūkis Europoje, kad nereikia statyti didelių jėgainių. Tikslas Energetikos ministerijos, kad iki 2020 turėtų būti apie 2 proc. vartotojų, kurie būtų gaminantys vartotojai – tai apie 30 tūkstančių namų ūkių. Be to, saulės Lietuvoje daugėja“, – spaudos konferencijoje sakė V. Mačiulis. Pasak jo, didžiąją dalį reikalingos įrangos gaminama Lietuvoje, tad augant jos poreikiui būtų kuriamos ir naujos darbo vietos. Iniciatoriai skaičiuoja, kad 17 kW galios jėgainė ant namo stogo galėtų kainuoti apie 16 tūkst. eurų (be PVM), be valstybės paramos ji atsipirktų per 14 metų, su parama – per 8 metus.