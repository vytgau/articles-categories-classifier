Lietuvos statybininkų asociacija jau kurį laiką dirba ties išankstinio tiekėjų kvalifikavimo sistemos vystymu, stengiasi išgryninti, kokius ekonominius, garantinius, kokybinius ir socialinius kriterijus bendrovės turėtų atitikti, siekdamos dalyvauti viešųjų pirkimų konkursuose. Veikiant šiai sistemai, perkančiosios organizacijos iš standartizuotų kriterijų sąrašo pasirinktų konkrečiam pirkimui taikomus kriterijus, o tuomet kriterijus atitinkantys tiekėjai konkuruotų pagal ekonominio naudingumo principus. Išankstinio tiekėjų kvalifikavimo ir standartizuotų kriterijų sistema – Lietuvos statybininkų asociacijos iniciatyva. Deja, ministerijos neskiria lėšų šios iniciatyvos įgyvendinimui, todėl, tikėdama sistemos nauda rinkos dalyviams, Lietuvos statybininkų asociaciją ją stengiasi kurti savo resursais, kurie visgi neleidžia to padaryti greitai. Manome, kad tiekėjams turėtų būti taikomi kriterijai, labiau skatinantys skaidrų, atsakingą, profesionalų, ekonominę vertę kuriančius technologinius įrankius naudojantį verslą. Teikiame pasiūlymus, kad tarp kvalifikacinių pasiūlymų atsidurtų prievolė tiekėjams savo darbuotojams mokėti ne mažesnį atlyginimą nei, pvz., 80 proc. nuo konkrečios ūkio šakos atlyginimų vidurkio. Tarp kvalifikacinių reikalavimų turėtų atsirasti ir darbuotojų, turinčių pripažintą atitinkamą reikiamą kvalifikaciją, skaičius. Sprendimą, kaip kaupti ir valdyti informaciją apie darbininkų kompetencijas, Lietuvos statybininkų asociacija taip pat siūlo – asociacija yra pradėjusi vystyti profesinį statybininkų ir jų kompetencijų registrą, susietą su asmeninėmis statybininko kortelėmis. Manome, kad yra svarbu įsitikinti, kad, pavyzdžiui, statybos darbus besisiūlančioje atlikti įmonėje iš tiesų dirba kvalifikuoti statybininkai, o ne dėl būtinybės pasamdyti tolimųjų reisų vairuotojai ar kitų profesijų atstovai. Negalima ignoruoti ir statybos sektorių, statybos procesus stipriai keičiančių naujausių technologijų. Lietuvoje plinta statinio informacinio modeliavimo (angl. BIM, Building Information Modelling) metodologija, daugėja ją įsisavinančių įmonių. Ši metodologija didžiausią naudą teikia užsakovams, statinių valdytojams ir naudotojams, todėl būtų logiška nebedelsti ir nustatyti aiškų ekonominio naudingumo kriterijų – statybos projektuose, kurių vertė didesnė nei 1,5 mln. Eur, turėtų būti privalomai taikoma BIM metodologija. Sprendimų, kaip sutvarkyti ir patobulinti viešųjų pirkimų procesus, yra. Iš valstybės pasigendame tik ryžto juos įgyvendinti. Šiuos ir kitus aktualius viešųjų pirkimų klausimus aptars ir siūlymus bei rekomendacijas, kaip spręsti kylančias problemas vykdant viešuosius pirkimus, pateiks Lietuvos aukščiausiojo teismo, Vilniaus savivaldybės, Konkurencijos tarybos, Vyriausiosios tarnybinės etikos komisijos bei tiekėjų atstovai konferencijoje „Kaip nepasiklysti viešųjų pirkimų labirintuose“. Perkančiosioms organizacijoms ir tiekėjams skirta konferencija vyks š. m. sausio 31 d. parodų ir kongresų centre „Litexpo“. Konferencijos moderatorė – advokatė Jolita Rima Puškorienė. Daugiau informacijos apie konfereniją.