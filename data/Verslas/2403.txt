Rekonstrukcijos metu Kretingos gatvėje bus įrengtos 4 eismo juostos, centrinė skiriamoji juosta, taip pat – apsauginiai barjerai, pėsčiųjų ir dviračių takai, sutvarkytos autobusų stotelės ir nuovažos į sklypus. Siekiant nukreipti transportą iš gyvenamųjų namų kairėje Kretingos gatvės pusėje, bus įrengta vienšlaitė 5,5 metro pločio jungiamoji gatvė. Eismo dalyvių saugumą pagerins Kretingos gatvėje planuojamos įrengti trys žiedinės sankryžos: su Vasaros ir Sodų gatvėmis – turbožiedinės, su Klaipėdos plento gatve – maža žiedinė. Klaipėdos pl. atkarpoje bus įrengti pėsčiųjų ir dviračių takai, šalia pėsčiųjų takų numatytos poilsio aikštelės. Šio projekto vertė – per 7 mln. eurų, rekonstrukcija turi būti atlikta per 6 mėnesius. „Tai yra palangiškių ilgai lauktas projektas, kadangi ne vienerius metus aktyviojo kurortinio sezono metu vairuotojai, įvažiuojantys į Palangą, patirdavo nepatogumų – čia susidarydavo automobilių spūstys. Esame žadėję mūsų miesto gyventojams, kad Kretingos gatvės atkarpa bus rekonstruota. Palangos miesto savivaldybė parengė reikiamą techninę dokumentaciją, penktadienį Lietuvos automobilių kelių direkcija pasirašo sutartį su rangovais. Džiaugiuosi, kad neilgai trukus bus pradėti Kretingos gatvės atkarpos rekonstrukcijos darbai“, – sakė Palangos miesto meras Šarūnas Vaitkus. Kurorto vadovas pabrėžė, jog įgyvendinus minėtą projektą, patogumą pajus ne tik automobiliais į Palangą atvykstantys vairuotojai, bet ir rytinėje miesto dalyje gyvenantys palangiškiai. „Žiedinės sankryžos, pėsčiųjų ir dviračių takai, apsauginiai barjerai, skiriantys važiuojamąją kelio dalį nuo pėsčiųjų tako, modernus apšvietimas – šios priemonės padidins pėsčiųjų saugumą bei suteiks didesnį patogumą vairuotojams“, – sakė Š. Vaitkus.