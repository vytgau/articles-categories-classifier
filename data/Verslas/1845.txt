Kėdainių rajono vartotojų kooperatyvo valdančio „Aibės“ parduotuvių tinklą Kėdainiuose vadovas Rimvydas Rasčiauskas teigia, jog parduotuvėms dabar yra analizių ir skaičiavimo laikotarpis, o spręsti trumpinti darbo laiką ar ne – dar per anksti. „Kol kas mes tikrai dirbsime taip, kaip dirbome iki šiol. Žinoma, žiūrime, skaičiuojame, lyginame, analizuojame. Bet supraskite, sunku dar ką nors pasakyti, nes vienas mėnuo praktiškai nieko nereiškia. Be to, sausis visuomet yra „tuštesnis“. Bent jau kelis artimiausius mėnesius tikrai dirbsime taip, kaip dirbome. O po to žiūrėsime, bet aš kažkaip manau, kad reiktų išlaikyti tą patį darbo laiką. Juk žmonės ateina į mūsų parduotuves ne tik alkoholio įsigyti, bet ir maisto produktų bei kitų prekių. Mūsų parduotuvėse galima rasti įvairių prekių. Pirkėjai tai žino ir ateina. Tikrai nenorėčiau keisti žmonių įpročių ar gąsdinti juos, kad dirbsime trumpiau. Bet pasikartosiu – šiuo metu skaičiuojame ir analizuojame“, – sakė jis. Nepasiduos ir mažesni Kalbinti prekybininkai sutinka, kad apyvarta mažėja, bet sprendimus, ar koreguoti parduotuvių darbo laiką, žada šiek tiek vėliau. Kėdainių mieste, J. Basanavičiaus g. 120A, įsikūrusi Vyto Pečiulio prekybinės firmos parduotuvė, prekiaujanti ne tik alkoholiu, bet ir maisto prekėmis, darbo laiko bent jau kol kas trumpinti neketina. Ši parduotuvė dirba nuo 6 valandos ryto, mat žmonės taip įpratę, todėl ir klientų netrūksta. Pirkėjai žino, jog čia visuomet gali įsigyti maisto produktų ir ankstyvą rytą, kai nė viena parduotuvė nedirba. Be to, šioje parduotuvėlėje nebūna eilių, grūsčių, yra kur kelioms minutėms pasistatyti automobilį. Net atokiausieji Susisiekus su bene labiausiai nuo Kėdainių miesto nutolusia Devynduonių kaimo parduotuvėle, šios pardavėja patikino, kad jie ir taip dirba trumpiau vakarais, tad darbo laikas nesikeičia. Ji teigė, kad vasarą parduotuvė visuomet dirbo nuo 8 valandos ryto iki 20 val. vakaro, o žiemą laikas visuomet būdavo trumpinamas vieną valandą – parduotuvė dirba iki 19 valandos. Ir bent jau kol kas apie jokius pokyčius niekas nekalba. Neparduos alkoholio Viename didesnių Surviliškio miestelių veikianti uždarosios akcinės bendrovės „Drivita“ parduotuvė savo darbo laiko kol kas tikrai nekeis. Susisiekus su parduotuvės atstove ši patikino, kad parduotuvė kaip dirbo nuo 8 val. ryto iki 20 valandos vakaro, taip ir dirbs. Moteris tik patikslino, kad keičiasi prekybos alkoholiu laikas, o juk žmonės perka ir maistą, kurio šioje parduotuvėlėje pasirinkimas pakankamas – į miestą važiuoti nereikia. Atveža prekes Taigi, pasibaigus prekybos alkoholiu laikui – 20 valandą duris užverti kol kas Kėdainių mieste ir rajone nenutarė nė viena smulki parduotuvė. Vėliau – ne nuo 8 ar 9 valandos, o nuo 10 valandos ryto, kada prasideda svaigiaisiais gėrimais, atsidaryti verslininkai taip pat negali ir dėl dar vienos priežasties – iš ryto į parduotuves atvežamos prekės. Nei mažieji, nei didieji Didžiųjų prekybos centrų „Maxima“, „Iki“, „Norfa“, Lidl“ parduotuvės dėl alkoholio taisyklių pokyčių darbo laiko neplanuoja trumpinti. Naujieji draudimai įtakos turi tik toms parduotuvėms, kurios prekiauja tik stipriaisiais gėrimais – jos jau atsidaro ir užsidaro, kai leidžiama prekiauti alkoholiu pagal naujas taisykles. Nuo sausio 1-osios alkoholį galima įsigyti ir vartoti tik nuo 20 metų. Prekybos vietose, išskyrus viešojo maitinimo įstaigas, trumpėja alkoholio prekybos laikas: darbo dienomis ir šeštadieniais jo bus galima įsigyti nuo 10 iki 20 valandos, sekmadieniais – nuo 10 iki 15 valandos.