„Branduolinį kurą planuojama įkrauti 2019 metų vasarą, ir po to bus pradėta elektros energijos gamyba“, – A. Kaniuką cituoja agentūra „Belta“. „Paleidus pirmąjį reaktorių ikikritiniu režimu, iš pradžių bus tikrinamas visų sistemų funkcionavimas. Po to bus didinamas pajėgumas iki 30 proc., paleista turbina ir pradėta elektros energijos gamyba. Pirmojo bloko pramoninę elektros gamybą planuojame pasiekti 2019 metų gruodį“, – sakė jis. Baltarusijos energetikos ministerijos tvirtinimu, branduolinis kuras Astravo AE pirmajam reaktoriui bus iš Rusijos pristatytas 2018 metų pabaigoje. Apie pirmojo reaktoriaus korpuso montavimo darbų užbaigimą Astravo AE skelbė balandį. Pasak Baltarusijos energetikos ministerijos, antrojo reaktoriaus korpusas į jėgainės statybos aikštelę bus atgabentas spalio pabaigoje ir iki metų pabaigos pradėtas montuoti. Tai bus reaktoriaus korpusas, pagamintas Baltijos AE Kaliningrado srityje, kurios statyba sustabdyta 2013 metų gegužę. Astravo AE bus įrengti du reaktoriai, kurių kiekvieno galia – 1200 megavatų. Projektas finansuojamas Rusijos valstybės suteikta paskola.