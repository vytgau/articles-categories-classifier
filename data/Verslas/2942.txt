Savivaldybės atstovė spaudai Neringa Kolkaitė BNS informavo, kad Vilniaus savivaldybė antradienį išdavė leidimą jėgainės statybai. Tai paskutinis dokumentas, būtinas pradėti elektrinės statybą Vilniuje, šalia Gariūnų turgavietės. „Lietuvos energijos“ atstovas spaudai Paulius Stonis BNS pranešė, kad statybos darbus planuojama pradėti artimiausiu metu. „Gautas statybos leidimas pagaliau perkelia darbus iš projektinių brėžinių į statybos aikštelę. Statybas planuojame užbaigti per dvejus metus, iki 2019 metų šildymo sezono“, – BNS sakė teigė Vilniaus kogeneracinės jėgainės generalinis direktorius Saulius Barauskas. Pernai gruodį Europos investicijų bankas (EIB) Vilniaus kogeneracinei jėgainei suteikė 190 mln. eurų paskolą, o 153 mln. eurų paramą rugsėjį suteikė Europos Komisija (EK). Jėgainės atliekų deginimo ir bendrus technologinius įrenginius už 178,29 mln. eurų statys Vokietijos įmonės „Steinmuller Babcock Environment“ ir Lenkijos statybų grupės „Budimex“ konsorciumas. Biokuro deginimo įrenginius už 149,65 mln. eurų įrengs Lenkijos energetikos objektų statytoja „Rafako“. 88 MW elektros ir 227 MW šilumos galios jėgainės projektą įgyvendina „Lietuvos energija“, tačiau ateityje iki 5 proc. jėgainės akcijų galės sigyti sostinės savivaldybės valdomi Vilniaus šilumos tinklai. „Lietuvos energija“ kartu su Suomijos kapitalo bendrove „Fortum Heat“ šiuo metu jau stato 150 mln. eurų vertės Kauno kogeneracinę jėgainę.