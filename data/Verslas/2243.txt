Likusioje šalies dalyje dėl buvusio ar besitęsiančio snygio pagrindinių kelių dangos drėgnos, vietomis su šlapio sniego provėžomis, slidžios. Mažesnio eismo intensyvumo rajoniniai keliai visoje šalyje provėžoti, padengti prispausto sniego sluoksniu, slidūs. Be to, Šilalės rajone eismo sąlygas sunkina rūkas, matomumas vietomis siekia iki 200 metrų. Oro temperatūra svyruoja nuo 0 iki 3 laipsnių šalčio. Vandens gylis kelio Šilutė–Rusnė apsemtame ruože išlieka 89 centimetrai. Dėl per aukšto vandens lygio automobiliai per jį nekeliami. Hidrometeorologijos tarnybos duomenimis, dieną daug kur silpnai pasnigs, vietomis formuosis plikledis. Aukščiausia oro temperatūra bus nuo 1 laipsnio šalčio iki 3 laipsnių šilumos.