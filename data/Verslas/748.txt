Premjeras žurnalistams trečiadienį po Vyriausybės posėdžio sakė, kad principiniai sprendimai jau priimti. „Manau, kad tai bus balandžio 15 (sekmadienis – BNS) arba 16 dieną“, – teigė S. Skvernelis, atsakydamas į klausimą, kada bus pristatyti mokesčių reformos sprendimai. Premjero patarėjas Skirmantas Malinauskas BNS patikslino, kad balandžio 16 dieną siūlymus turėtų patvirtinti Strateginių projektų portfelio komisija, iš karto po to numatoma surengti spaudos konferenciją. Pasak jo, maždaug tuo pat metu pasiūlymus ketinama pristatyti ir pagrindinėms Seimo frakcijoms. Ministrų kabinetas antradienį svarstė siūlomas mokesčių ir „Sodros“ sistemos pertvarkas. Finansų ministras Vilius Šapoka sakė, kad kaupimas antroje pensijų pakopoje turėtų būti toliau skatinamas, tačiau ar toliau į fondus bus pervedamos „Sodros“ lėšos, neatskleidė. Kaip vieną būdų jis minėjo pačių darbuotojų bei darbdavių įnašus į šiuos fondus bei galimybę atgauti dalį pajamų mokesčio. Socialinės apsaugos ir darbo ministras Linas Kukuraitis teigė, kad tiek „Sodros“, tiek pačių žmonių kaupimas pensijai neturėtų būti supriešinamas. Tikėtina, kad bus atsisakyta pervedimų iš „Sodros“ į privačius pensijų fondus, o kaupimas bus skatinamas mokestinėmis lengvatomis gyventojams ir įmonėms, jeigu pastarosios prisidės prie darbuotojų įmokų. Galimi kiti mokesčių pokyčiai kol kas neviešinami.