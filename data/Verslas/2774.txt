Vyriausybė pritarė patobulintam Turizmo įstatymo projektui, kuriuo įtvirtintas papildomas kelionių organizatorių prievolių įvykdymo užtikrinimo mechanizmas - kelionių garantijų sąskaita. Kelionių organizatoriai į šią sąskaitą turės sumokėti iki 1 proc. vienos kelionės kainos. Šios įmokos bus kaupiamos Vyriausybės įgaliotos institucijos ar Vyriausybės įgaliotos turizmo verslo asociacijos depozitinėje sąskaitoje. Tikslų įmokų dydį nustatys Vyriausybė, atsižvelgdama į kelionių organizatorių skaičių, prognozuojamą organizuotų turistinių kelionių skaičių ir jų pardavimo kainą. Planuojama, kad pakankamas rezervas kelionių organizatorių nemokumo atvejams kompensuoti būtų surinktas per dvejus metus. Sukaupus pakankamai lėšų Vyriausybės sprendimu įmokos galėtų būti mažinamos. Kelionių garantijų sąskaitoje sukauptos lėšos būtų naudojamos tik tuo atveju, kai nepakanka kelionių organizatoriaus turimo laidavimo draudimo arba finansinės garantijos lėšų. Taip kelionių organizatoriaus nemokumo atveju būtų garantuotas 100 proc. turistų sumokėtų pinigų už organizuotą turistinę kelionę grąžinimas ir turistų pargabenimas į pradinę išvykimo vietą, kaip reikalauja 2015 m. lapkričio 25 d. Europos Parlamento ir Tarybos direktyva dėl kelionės paslaugų paketų ir susijusių kelionės paslaugų rinkinių. Kelionių garantijų sąskaitą sukurti Vyriausybė nusprendė dar pernai rugsėjį, tačiau Seimas nepritarė tokiam siūlymui ir spalio pradžioje įstatymų projektų paketą grąžino tobulinti Ūkio ministerijai. Praėjusią savaitę Vyriausybės pasitarime buvo siūloma atidėti šios sąskaitos klausimą ir prireikus jį atnaujinti 2019 metais, kai Europos Komisija pateiks ataskaitą dėl direktyvos nuostatų taikymo. Tačiau Ministrų Kabinetas laikėsi nuomonės, kad tokia sąskaita turi būti. Šiuo metu nuostoliai turistams atlyginami iš kelionių organizatoriaus turimo draudimo lėšų. Turizmo įstatymo projektas bus svarstomas Seimo pavasario sesijoje.