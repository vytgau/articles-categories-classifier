Oro linijos „British Airways“ atšaukė 86 reisus, tarp jų – skrydžius į Niujorką, Čikagą, Edinburgą, Glazgą, Mančesterį, Ženevą, Paryžių ir Amsterdamą, sakoma pranešime. Keturis skrydžius atšaukė ir didžiausios airių oro linijos „Aer Lingus“. Vokiečių „Lufthansa“ ir jos dukterinė pigių skrydžių bendrovė „Eurowings“ pranešė apie 10 atšauktų reisų į Miuncheną, Frankfurtą prie Maino ir Zalcburgą. Be to, į Britaniją sugrįžę žiemiški orai paveikė ir oro linijų KLM, „Air France“, „TAP Portugal“, SAS ir „Swiss“ skrydžius. Jos atšaukė savo reisus į Ciurichą, Oslą, Lisaboną, Paryžių ir Amsterdamą. Londono Hitrou oro uoste atšaukta mažiausiai 118 reisų; tai sujaukė 15 tūkst. keleivių planus. „Independent“ pranešė, kad kiti Britanijos oro uostai kol kas veikia įprastu režimu. Vis dėlto manoma, kad Gatviko, Londono Sičio, Lidso Bradfordo, Rytų Midlandso ir Mančesterio oro uostuose kils sunkumų. „Daily Telegraph“ paskelbė, kad vietos valdžia paragino automobilių vairuotojus būti atidesnius keliuose. Šeštadienio vakarą Britanijoje turėtų iškristi dar daugiau sniego. Britanijos meteorologai perspėjo, kad artimiausias dvi dienas šalyje karaliaus šalčio banga iš Rytų ir iškris daug kritulių.