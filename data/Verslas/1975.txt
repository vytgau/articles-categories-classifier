Jis dar siūlo neapmokestinamąjį pajamų dydį (NPD) taip pakelti iki 593 eurų. Šiuo metu Lietuvoje MMA yra 400, o NPD – 380 eurų. „Skurdo rizikos riba 2016 metais buvo 282 eurai per mėnesį vienam gyvenančiam asmeniui ir 593 eurai – šeimai, susidedančiai iš dviejų suaugusių asmenų ir dviejų vaikų iki 14 metų amžiaus“, – nurodė A. Dambrauskas. Jis aiškino, kad didesnė MMA ženkliai sumažintų emigraciją, naikintų šešėlinę ekonomiką, padidintų vidaus vartojimą. „Visumoje neigiamų pasekmių verslui toks MMA padidinimas nesudarys, kadangi sąnaudos (darbo jėgos pabrangimas) paslaugų ir gamybos šakose pasiskirstys vienodai visiems, – dėstė jis. – Pažymėtina, kad didelio infliacijos augimo negali būti, kadangi dalinis darbo jėgos kainos padidėjimas daugeliu atveju prekės ar paslaugos kainoje sudaro tik mažą dalį.“ Anksčiau MMA didinimo perspektyvas vertinęs Lietuvos bankas nurodė, kad ji neturėtų viršyti 50 proc. vidutinio darbo užmokesčio. Remiantis tuo, beveik 600 eurų MMA atrodo nelabai reali, ir 500 eurų ribą šis dydis galėtų pasiekti tik 2020 metais. Trišalė taryba iki birželio vidurio turėtų Vyriausybei pateikti rekomendaciją dėl MMA dydžio nustatymo.