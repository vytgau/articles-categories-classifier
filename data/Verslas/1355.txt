Susitikimas vyko tokiu metu, kai JAV įsivedė rinkos apsaugos priemones plienui ir aliuminiui, kurių įsigaliojimas skausmingai paveiks Europos Sąjungos (ES) pramonę. Ministras pabrėžė, kad JAV yra strateginė partnerė, su kuria būtina tęsti kontaktus, ieškant galimo problemos sprendimo. Ministras akcentavo, kad tarptautinė prekyba yra vienas svarbiausių instrumentų ES ir Lietuvos pramonės konkurencingumo didinimui, ekonominio augimo ir darbo vietų kūrimo skatinimui, todėl ypatingas dėmesys yra skiriamas naujų rinkų atvėrimui ir prekybinių sąlygų verslui gerinimui trečiosiose valstybėse. „Lietuva siekia veiksmingos ES prekybos politikos“, - sakė L. Linkevičius. Aptartos ir tokios Lietuvos verslui aktualios temos kaip laisvosios prekybos sutarčių sudarymas, prekybiniai, ekonominiai santykiai su kaimyninėmis šalimis Ukraina ir Baltarusija. Buvo išreikšta parama pradėtai laikinai taikyti ES ir Kanados laisvosios prekybos sutarčiai, pasidžiaugta baigtomis ES derybomis su Japonija, Singapūru. Ministras padėkojo LPK už bendradarbiavimą ekonominės diplomatijos srityje, imantis bendrų proaktyvių veiksmų einant į užsienio rinkas ir pritraukiant investicijas.