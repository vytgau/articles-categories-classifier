Lietuvos banko Mokėjimo sistemų administravimo skyriaus viršininkas Martynas Rajunčius nurodė, kad šiemet gruodžio antroje pusėje tarpbankiniai mokėjimai bus atliekami nuo gruodžio 18 d. (pirmadienio) iki gruodžio 22 d. (penktadienio), nuo gruodžio 27 d. (pirmadienio) iki gruodžio 29 d. (penktadienio). Kitais metais tarpbankiniai mokėjimai bus pradėti vykdyti nuo sausio 2 d. (antradienio). „Taip yra todėl, kad visos SEPA (Bendros mokėjimų eurais erdvės) standartus įdiegusios mokėjimo sistemos yra priklausomos nuo pagrindinės Eurosistemos TARGET2 mokėjimo sistemos darbo laiko, o ji nedirba per Šv. Kalėdas (gruodžio 25 ir 26 d.), Naujųjų Metų dieną, Didįjį Penktadienį, Šv. Velykų pirmą dieną,, Gegužės 1-ąją ir savaitgaliais", - komentavo jis. Tad ką galima padaryti, kad mokėjimai vyktų švenčių dienomis ir savaitgaliais? „Lietuvos bankas turi SEPA reikalavimus atitinkančią mažmeninių mokėjimų sistemą, kurioje tarpbankiniai mokėjimai yra atliekami nuo 7.30 iki 18.00 realiu laiku. Dalis bankų (Šiaulių, Medicinos, Citadelės) ją naudoja ir toliau po euro įvedimo. Kiti bankai laikosi motininių bankų politikos koncentruoti mokėjimus bankų grupės pasirinktu kanalu. Lietuvos bankas nuolat tobulina savo mokėjimo sistemą ir jau su pirmąją banga Europoje netrukus pristatysime naują paslaugą – momentinius mokėjimus, kuri bus atvira ir atvers visiškai naujų galimybių, tiek finansų įstaigoms, tiek jų klientams. Tiesa, ir Eurosistema svarsto sumažinti TARGET2 sistemos išeiginių skaičių atsisakant Didžiojo penktadienio, Šv. Velykų pirmadienio ir Gegužės pirmosios laisvadieniu", - dėstė M. Rajunčius. Kol tai nėra padaryta, Lietuvos bankas gyventojams ir įmonėms pataria neatidėlioti mokėjimų iki paskutinės akimirkos – apsidraudžiant nuo galimų netikėtumų atlikti juos kiek įmanoma iš anksto. Lietuvos bankų asociacijos vadovas Mantas Zalatorius komentuodamas DELFI nurodė, kad vartotojai jokių nepatogumų švenčių dienomis ar tarpušvenčiu pajusti neturėtų. „Atsiskaitymai mokėjimo kortelėmis prekybos vietose veiks taip pat kaip bet kurį šeštadienį ar sekmadienį. Bus galima be jokių trikdžių atsiskaityti mokėjimo kortelėmis internetinėse parduotuvėse. Jei internetinė parduotuvė nepalaiko mokėjimo kortelių, atsiskaityti bus galima per BankLink sistemą. Pinigų gryninimas bankomatuose veiks kaip įprastai. Tarpbankiniai pavedimai (kai vartotojas atlieka bankinį pavedimą fiziniame banko skyriuje ar interneto banke) irgi veiks – tik lėšas šiuo atveju gavėjas gaus pirmą darbo dieną po švenčių. Kitaip tariant, jei bankinį pavedimą darysite Šventų Kalėdų dieną, gavėjo bankas pinigus įskaitys pirmą darbo dieną po Kalėdų. Jei pavedimas vykdomas tame pačiame banke, gavėjas pinigus gaus kaip įprastai – per keletą sekundžių", - dėstė jis. Pasak jo, bankų asociacija yra tikra, kad Lietuvos gyventojai galės ramiai sutikti šventes visiškai nekeisdami savo mokėjimo ar pirkimo įpročių. „Jei vis dėlto nerimaujate ar planuojate tarpbankinį pavedimą į kitą banką, savo paties patogumui pasirūpinkite jį atlikti iki šventinio savaitgalio", - patarė jis.