Bendrovė pranešė, kad į valdybą taip pat išrinkti Dominykas Tučkus, Darius Kašauskas, Živilė Skibarkienė ir Vidmantas Salietis. Juos stebėtojų taryba išrinko ketverių metų kadencijai. „Atrinkta energinga komanda, kuri vienija skirtingomis patirtimis ir įgūdžiais pasižyminčius profesionalus. Naujojoje „Lietuvos energijos“ valdyboje dirbs ir dalis dabartinių įmonių grupės darbuotojų, kurie atrankos metu lygiomis galimybėmis konkuravo su kandidatavusiais iš išorės, tačiau savo pranašumą atskleidė sukauptu įdirbiu ir ekspertiškumu“, - pranešime teigė „Lietuvos energijos“ stebėtojų tarybos pirmininkas Darius Daubaras. D. Maikštėnas pastaruoju metu vadovavo inovatyvius telekomunikacinius sprendimus siūlančiai Silicio slėnyje įkurtai tarptautinei bendrovei „Wider Communications“, kuri veiklą JAV ir Didžiojoje Britanijoje vykdo su „WiderFi“ ženklu. Prieš tai D. Maikštėnas buvo rizikos kapitalo fondo „Nextury Ventures“ patarėjas, ėjo bendrovės „Omnitel“ viceprezidento pareigas, buvo „Lesto“ nepriklausomas valdybos narys ir valdybos pirmininkas. D. Maikštėnas yra Harvardo verslo mokyklos vadybos programos („General Management Program“) absolventas, Baltijos vadybos institute įgijęs verslo administravimo magistro laipsnį. „Ir toliau daug dėmesio skirsime modernios infrastruktūros vystymui, energijos tiekimo patikimumo didinimui ir konkurencingai paslaugų kainai. Naujame plėtros etape turime tapti tarptautine, naujos kartos, išmaniosios, ekologiškos, konkurencingos energetikos bendrove“, - pranešime teigė D. Maikštėnas. Naująja „Lietuvos energijos“ valdybos nare paskirta Ž. Skibarkienė, kuri iki šiol septynerius metus vadovavo Šiaulių banko teisės ir administravimo tarnybai. Ž. Skibarkienė Vilniaus universiteto Teisės fakultete yra įgijusi teisės magistro laipsnį, o Mykolo Romerio universitete - socialinių mokslų teisės krypties daktaro laipsnį. Naujuoju „Lietuvos energijos“ valdybos nariu taip pat paskirtas ir dabartinis energetikos grupei priklausančios įmonės „Energijos tiekimas“ vadovas V. Salietis. Pastarajai įmonei jis vadovauja nuo 2015 metų lapkričio. Prieš tai V. Salietis trejus metus ėjo „Lietuvos energijos gamybos“ valdybos nario pareigas. D. Kašauskas vadovaus įmonių grupės finansams ir iždui. D. Tučkus toliau kuruos gamybą, paslaugas ir plėtrą. V. Saliečiui paskirta korporatyvinio valdymo sritis, o Ž. Skibarkienė bus atsakinga už organizacijos vystymą.