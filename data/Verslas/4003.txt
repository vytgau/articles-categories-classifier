Nuo 2018 m. lapkričio 1 d. transporto priemonių valdytojų civilinės atsakomybės privalomojo draudimo suma dėl vieno eismo įvykio Lietuvos teritorijoje, nepaisant to, kiek yra nukentėjusių trečiųjų asmenų, bus 5 mln. eurų dėl žalos asmeniui (įskaitant ir neturtinę žalą) ir 1 mln. eurų dėl žalos turtui. „Yra naikinama dabartinė 5 tūkst. eurų riba neturtinei žalai. Taip pat nustatomi kriterijai, į kuriuos turi būti atsižvelgiama apskaičiuojant neturtinės žalos dydį. Numatoma, kad Vyriausybė ar jos įgaliota institucija parengs eismo įvykių metu padarytos neturtinės žalos dydžio nustatymo rekomendacijas, kadangi nėra nusistovėjusios praktikos šioje srityje ir tai numatoma projekte“, - pristatydamas projektą rudens sesijos pradžioje sakė finansų ministras Vilius Šapoka. Priimtomis pataisomis taip pat įgyvendinami Europos Sąjungos Teisingumo Teismo sprendimai ir užtikrinama Lietuvos nacionalinių teisės aktų atitiktis ES teisės aktų reikalavimams. Įstatymo pataisos priimtos už balsavus 50, prieš - 9, susilaikius 29 Seimo nariams.