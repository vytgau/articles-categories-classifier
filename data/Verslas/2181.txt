R. Šūmakaris DELFI atsisakė detaliau komentuoti estų verslininko viešą laišką ir jame išsakytas abejones dėl bendrovės veiklos. Vis dėlto jis leido suprasti žinantis, apie ką gali būti laiško turinys. Anot R. Šūmakerio, Andree Uustalas pralaimėjo teisinius ginčus ir dabar skleisdamas tokią informaciją neva griebiasi šiaudo. Laiške A. Uustal nurodo, kad šios grupės įmonės yra vieni didžiausių kelionių operatorių Baltijos šalyse, 70 proc. kurio priklauso Lenkijos įmonės investuotojų fondui, tad kreipiasi viešai pranešdamas apie joje esančiu iššūkius. „Kadangi tai yra aktualu Lietuvoje ir Latvijoje veikiančiam „Novaturui“ ir taip pat veikia žmones minėtose šalyse, jaučiuosi įpareigotas pasidalinti šia informacija, kadangi esu iš esmės sunerimęs dėl tų, kurie įsigyja kelionių paketus ar bilietus iš „Novatours“, - dėstoma jo laiške. Savo kreipimesi jis nurodo, kad įmonė „Novaturas“ yra žinoma dėl savo patikimo įvaizdžio, tačiau „ne visuomet yra taip, kaip atrodo“. Jis nurodo, kad nors per pastaruosius keletą metų į įmonę buvo investuoti milijonų eurų, „Novaturas“ vis dar nurodo, kad jiems trūksta pinigų. „Pastaraisiais metais Lietuvos kelionių organizatorius „Novaturas“ tikrai nemažas sumas (po milijoną eurų kasmet) nusirašo iš Estijoje ir Latvijoje veikiančių asocijuotųjų įmonių. Pinigai į Lietuvoje veikiančios patronuojančiosios bendrovės sąskaitą plūsta dangstantis tokiais pretekstais kaip rinkodaros ir valdymo mokesčiai arba rizikos draudimas. Nepaisant šių aplinkybių bendrovė ir toliau kalba apie patiriamą lėšų stygių“, - rašoma laiške. A. Uustal nurodo, kad 2017 m. sausio 1 d. visą įmonės „Novaturas“ paskolą sudarė 12 mln. eurų suma ir būtent tiek įmonė buvo skolinga Estijoje ir Latvijoje veikiantiems padaliniams. „Metų metais pinigai buvo nurašomi kaip bendro fondo srautų dalis: ne lėčiau nei per parą sumos būdavo pervedamos į Lietuvą ir niekada negrąžinamos“, - rašė jis. Pasak jo, klausimas, kur dingo 12 mln. eurų, taip pat dar milijonas, susijęs su įvairiais prekybos sandoriais, tebėra neatsakytas. Bendrovės atstovė Dovilė Zapkutė persiuntė tokį komentarą: „Buvusio įmonės Estijoje vadovo kaltinimai yra absoliučiai nepagrįsti. Dėl žiniasklaidoje paskelbto šmeižto bendrovė kreipsis į teismą. Šią jau buvusio vadovo išgalvotą istoriją vertiname kaip neadekvačią reakciją į jam iškeltą bylą dėl vagystės iš „Novatours“ įmonės Estijoje. Byla Estijos teisme iškelta 2017 metais. Į buvusiam įmonės vadovui kylančius klausimus bus atsakyta Estijos teisme nagrinėjant bylą, kurioje jis kaltinamas turto pasisavinimu. Savo veikloje „Novatours“ vadovaujasi įstatymais ir tik aukščiausiais darbo principais ir vertybėmis. Finansinės „Novatours“ ataskaitos yra prieinamos viešai, įmonė veikia skaidriai ir atsakingai prieš savo akcininkus, darbuotojus ir visuomenę.“ Registrų centro duomenimis, 2017 m. sausio – rugsėjo mėnesiais „Novaturas“ gavo per 62 mln. Eur pajamų. Bendrovės pelnas prieš apmokestinimą siekė 5,69 mln. Eur. „Sodros“ duomenimis, 2017 m. gruodį 129 įmonės darbuotojų vidutinis atlyginimas buvo 3 485 Eur (neatskaičius mokesčių).