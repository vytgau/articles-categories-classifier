Kodėl turiu pildyti fizinio (juridinio) asmens anketą? Visų pirma, reikia atkreipti dėmesį, kad anketos pildymas nėra bankų užgaida ar noras rinkti perteklinę informaciją apie savo klientus. Tai bankai daro ne savo pačių iniciatyva, o dėl to, kad yra įpareigoti įstatymų – teisinių pinigų plovimo ir terorizmo finansavimo prevencijos srities reikalavimų. Remiantis jais, bankai įgyvendina taip vadinamą „Pažink savo klientą“ (angl. „Know your client“) principą, kuris įpareigoja surinkti aktualius duomenis apie savo klientus. Tai reiškia, kad bankai turi žinoti, kas yra klientas ir kokia yra jo įprastinė veikla, užtikrinti, kad kliento atliekamos operacijos atitinka jo vykdomos ekonominės veiklos sritį bei apimtis. Naujas banko klientas, pildydamas anketą, paprastai nurodo, kokius veiksmus numato atlikti su savo sąskaita, kokios operacijos jam yra aktualios, kokie pinigų srautai dažniausiai bus pervedami ar išgryninami. Tokiu būdu įvertinama kliento rizika ir bankui lengviau identifikuoti įtartiną lėšų judėjimą sąskaitose. Papildomai bankai periodiškai prašo klientų atnaujinti kai kuriuos duomenis – užpildyti duomenų atnaujinimo anketą. Svarbias viešąsias pareigas užimantiems, politikoje dalyvaujantiems ar ryšius su tokiais asmenimis turintiems klientams yra taikomi papildomi reikalavimai, todėl bankas privalo juos identifikuoti. Ar toks duomenų rinkimas vyksta tik mūsų šalyje? Ne. Tai – pasaulinė praktika – bendra tendencija finansų pasaulyje visose pažangiose valstybėse. Tarptautiniai pinigų plovimo ir terorizmo finansavimo prevencijos veiksmai tampa vis aktualesni, ypač pasaulyje suaktyvėjus įvairioms saugumo grėsmėms. Pagal teisinius šios srities reikalavimus visi bankai privalo užtikrinti, kad jų sistemomis nesinaudotų visuomenei grėsmę keliantys asmenys bei nebūtų saugomos ar pervedamos nusikalstamu būdu įgytos lėšos. Ar prašymas pateikti duomenis susijęs su kokiais nors įtarimais? Tikrai ne. Prašymas klientams pateikti papildomus duomenis nesusijęs su kokiais nors įtarimais ar nepagrįstu informacijos rinkimu. Tai įprastas procesas, kuris taikomas visų bankų klientams. Turint aktualius duomenis, lengviau užtikrinti sąskaitų saugumą, užkirsti kelią galimai neteisėtiems ar įtartiniems veiksmams. Tokiu būdu bankai gali geriausiai ginti kliento interesus ir užtikrinti atliekamų operacijų saugumą. Kas nutiks, jeigu duomenų neužpildysiu? Nesilaikant reikalavimų, nuobaudos gresia ir bankams, ir klientams. Jeigu klientas atsisako pateikti prašomą informaciją, bankas gali būti priverstas apriboti kliento galimybę naudotis tam tikromis paslaugomis, pavyzdžiui, blokuoti mokėjimo kortelę, interneto banką ar sąskaitą. Tuo tarpu nesilaikantys reikalavimų bankai gali sulaukti oficialių sankcijų, o užsienio valstybių finansinės įstaigos gali nutraukti bendradarbiavimą. Jeigu klientas nepateikė duomenų laiku ir gavo pranešimą, kad sąskaita užblokuota (tokiu atveju joje esantys pinigai lieka saugūs), jam tereikia užpildytą tą pačią anketą ir sąskaita bus atblokuota. Kur turiu pildyti duomenis? Tiems, kas dar nespėjo, patogiausias būdas pateikti anketą ar atnaujinti jos duomenis – per savo interneto banką. Jei nesinaudojate interneto banku, anketą galite užpildyti atvykę į artimiausią banko skyrių. Tą gali padaryti ir įgaliotas asmuo. Kai kurie bankai suteikia galimybę duomenų anketą atnaujinti ir telefonu, prieš tai identifikavę kliento tapatybę. Pildant anketą ar nežinant, kur ir kaip ją užpildyti, visuomet galima konsultuotis su savo banko darbuotojais telefonu ar kreiptis į Lietuvos bankų asociaciją. Ar mano duomenys išlieka konfidencialūs? Taip, visa informacija, kurią klientai pateikia, yra konfidenciali ir kruopščiai saugoma, kaip numatyta įstatymuose. Kas yra pinigų plovimas? Tai veiksmai, kuriais siekiama įteisinti nusikalstamu būdu įgytus pinigus ar kitą turtą arba nuslėpti jų kilmę. Šiuos veiksmus dažniausiai atlieka plėšikai, narkotikų prekeiviai, įsilaužėliai, teroristai, mokesčių grobstytojai, kontrabandininkai ar su jais susiję asmenys.