A.Ignatavičių laikinai pakeis „Vilniaus vandenų“ gamybos vadovas Virgilijus Žukauskas, BNS informavo Vilniaus mero patarėjas Aleksandras Zubriakovas. Rugsėjo pabaigoje pranešta, kad kartu su A. Ignatavičiumi iš valdybos traukiasi trys nepriklausomi nariai - jos pirmininkas Darius Nedzinksas, Arūnas Bivainis ir Juozas Buitkus. Vilniaus meras Remigijus Šimašius tuomet BNS teigė, kad „Vilniaus vandenų“ vadovų sprendimą trauktis galėjo lemti nuolatinė miesto tarybos opozicijos kritika, tačiau pats A. Ignatavičius BNS tuomet neigė, kad jį atsistatydinti paskatino kritika. Tiek A. Ignatavičius, tiek D. Nedzinskas BNS teigė paliekantys įmonę, nes pavyko pasiekti visus užsibrėžtus tikslus. Vilniaus taryboje dirbančios opozicinės partijos Lietuvos laisvės sąjungos (liberalų) vadovaujama Antikorupcijos komisija rugpjūtį apkaltino „Vilniaus vandenis“ per pigiai pardavus pagrindinę būstinę sostinės senamiestyje. Be to, „Vilniaus vandenų“ valdyba balandį nusprendė A. Ignatavičiui skirti penkių mėnesių atlyginimų dydžio - 27,5 tūkst. eurų priedą už gerus rezultatus. Vadovaujant A. Ignatavičiui, „Vilniaus vandenys“ šiemet vėl pradėjo dirbti pelningai, buvo išspręstas įmonės skolų klausimas su buvusia šilumos tiekėja „Vilniaus energija“, o nuo spalio vandens tiekimas ir nuotekų tvarkymas atpigo maždaug penktadaliu. 95,41 proc. „Vilniaus vandenų“ akcijų valdo miesto savivaldybė, likusias - Švenčionių, Šalčininkų ir Vilniaus rajonų savivaldybės.