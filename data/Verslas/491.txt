„Dėl valstybės indėlio galime kalbėti apie mokestinę sistemą ir darbo jėgos apmokestinimo mažinimą. Finansų ministras teigė, kad į tai bus atsižvelgta“, – po bendro LPK ir Vyriausybės posėdžio žurnalistams sakė R. Dargis. Verslo įmonių vadovų nuomone, didžiausios grėsmės įmonių plėtrai yra didėjančios sąnaudos (žaliavų kainos ir augantys atlyginimai), darbuotojų trūkumas, mažėjantis produktyvumas ir nestabili reguliacinė aplinka. Pabrėžta ir šešėlinio verslo grėsmė, kuri iškreipia konkurencines sąlygas ir sukelia neadekvačius vartotojų lūkesčius. Pramonininkai taip pat atkreipė dėmėesį į esamą bedarbių pašalpų išmokų sistemą. Anot jų, dabar finansinė motyvacija bedarbiams grįžti į darbo rinką yra viena mažiausių ES. „Darbo jėga darosi vis labiau aštresnė problema. Nėra praktiškai sektorių šiandien, kurie nestokotų darbuotojų. Kalbėjome, kaip galima būtų gerinti apmokėjimo sistemą, kad jie galėtų gauti didesnius atlyginimus“, – tikino R. Dargis. Jis teigė negalintis komentuoti būsimos mokesčių ir pensijų sistemos reformos, kurią Vyriausybė pristatys kitą savaitę, nes jos nematė. „Kalbėjome apie administracinę naštą ir mūsų valstybės efektyvumą. Kalbėjome apie mokestinę sistemą. Gavome patikinimus, kad į daugelį dalykų bus atsižvelgta kitą savaitę pateikiamoje reformoje, kurios matmenų dar nematėme“, – sakė R. Dargis. Jis taip pat tvirtino, kad Vyriausybė turėtų gerinti imigracijos procedūras, kad Lietuvoje būtų lengviau įdarbinti piliečius iš trečiųjų šalių. „Reikia leisti greičiau registruoti įmones, greičiau patikrinti tuos žmones. Jeigu mes padarytume efektyviai veikiančią sistemą čia, tai tie žmonės iš kaimyninių valstybių galėtų lengviau atvažiuoti, integruotis ir veikti“, – kalbėjo R. Dargis. LPK penktadienį Vyriausybei pateikė 27 pasiūlymus mokestinės ir verslo aplinkos gerinimo, švietimo kokybės, valstybės išteklių valdymo, biurokratinės naštos, mokslo ir verslo bendradarbiavimo srityse. LPK pranešime spaudai nurodoma, jog konfederacijos narių nuomone, šiuo metu šalyje verslui daugiausiai problemų kelia žaliavų kainos ir augantys atlyginimai, darbuotojų trūkumas, mažėjantis produktyvumas ir nestabili reguliacinė aplinka.