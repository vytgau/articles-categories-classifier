Pasak „Lietuvos geležinkelių“ generalinio direktoriaus pavaduotojo, Keleivių vežimo direkcijos direktoriaus Lino Baužio, šiemet aštuonių vagonų sąstato traukiniai keliones pradeda gerokai anksčiau nei praėjusiais metais. „Jau įprasta, kad traukinių keleivių daugėja vasaros metu, kai visa Lietuva važiuoja pajūrio kryptimi. Tačiau šiemet keliaujančiųjų srautų augimą stebime gerokai anksčiau – jau dabar į piko metu vykstančius traukinius išparduodami visi bilietai, tad didžiausio leistino sąstato traukinius į reisus išleidžiame keliais mėnesiais anksčiau“, – pranešime spaudai sakė L. Baužys. Nuo penktadienio važiuosiančiuose atnaujintuose klasikinio tipo vagonuose yra po 56 sėdimas vietas, kiekviename iš vagonų – po dvi atskiras šešiavietes kupė. Traukiniuose taip pat galima vežtis dviračius ar didesnį bagažą. Klasikinio tipo vagonų traukiniai važiuos kiekvieną savaitgalį. Penktadieniais iš Vilniaus geležinkelio stoties jie išvyks 17.45 val., sekmadieniais iš Klaipėdos geležinkelio stoties – 17.55 valandą. „Lietuvos geležinkeliai“ artėjančiam vasaros sezonui pasiūlys daugiau naujovių. Svarstoma atnaujinti susisiekimą traukiniais maršrutu Klaipėda-Šilutė, poilsiautojams pasiūlyti jungtinius maršrutus į populiariausius šalies pajūrio kurortus. Vilnius-Klaipėda – vienas populiariausių „Lietuvos geležinkelių“ maršrutų. Praėjusiais metais juo važiavo beveik pusė milijono keleivių. Per pirmuosius du šių metų mėnesius traukiniais Vilnius-Klaipėda pervežta 13 proc. daugiau keleivių nei tuo pačiu laikotarpiu pernai.