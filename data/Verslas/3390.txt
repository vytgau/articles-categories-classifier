Vienos „Boeing“ akcijos vertė pasiekė rekordą - 292,80 dolerio - po to, kai kompanija pranešė pakelianti ketvirtines dividendų išmokas 20 proc. bei pristatė naują 18 mlrd. dolerių akcijų išpirkimo planą. Tuo tarpu prieš JAV federalinio atsargų banko (FED) posėdį, „Goldman Sachs“ ir „JP Morgan“ akcijos kilo po 1 proc. „Dow Jones“ indeksas antradienį šoktelėjo 0,3 proc., iki 24 459,54 punkto, „S&P 500“ kilo 0,04 proc., iki 2 661,15 punkto, o „Nasdaq Composite“ smuko 0,1 proc., iki 6 868,46 punkto. Beveik neabejojama, kad FED šią savaitę nuspręs trečią kartą šiemet kelti bazinę palūkanų normą - „CME Group“ tokio įvykio tikimybę vertina 87 proc. FED pranešime investuotojai taip pat ieškos užuominų dėl palūkanų kėlimo ateityje bei bendro FED požiūrio į JAV ekonomiką.