Kauno bendruomenei Vienybės aikštės rekonstrukcijos projekto pakeitimus pristatę architektai Rimantas Giedraitis ir Vokietijos architektų biuro „3deluxe“ atstovai sakė, kad įkvėpimo jie sėmėsi iš pačios Vienybės aikštės istorijos. „Kurdami atgimstančios Vienybės aikštės projektą mes pirmiausiai siekėme išsaugoti visas istorines ašis, maksimaliai išryškinti visai Lietuvai svarbų Laisvės paminklą, sujungti įkvepiančius istorinius simbolius su modernia architektūra. Būtent tai ir yra visa Vienybės aikštės architektūrinė idėja“, - pranešime žiniasklaidai cituojami architektai. Projekto autoriai akcentavo, kad po rekonstrukcijos aikštė taps pagrindiniu kauniečių traukos objektu. Planuojama daug žaliųjų zonų, skirtų ir ramiam poilsiui, ir aktyviam bendravimui. Atskirose aikštės vietose bus įrengtos medinės terasos, apsodintos Lietuvai būdingais augalais. Planuojama, kad aikštėje vyks koncertai, vasaromis veiks kinas po atviru dangumi. „Aikštėje veiks ir interaktyvūs apšviečiami fontanai: jie bus programuojami ir galės nuolat puošti aikštę arba sudaryti unikalią arką, vedančią prie Laisvės statulos, taip pat jie galės būti išjungti, kai aikštėje vyks dideli renginiai. Greta aikštės rekonstruojamuose verslo centro pastatuose turėtų veikti apie 10 kavinių ir restoranų“, – rašoma pranešime. Planuojama, kad po Vienybės aikšte bus įkurta 500 parkavimo vietų. Vakar Kauno bendruomenei pristatyti pakeitimai daugiausia susiję su patekimu į požeminę automobilių stovėjimo aikštelę. Patekimai buvo perplanuoti taip, kad kuo organiškiau įsilietų į bendrą architektūrinį sprendimą. Numatyti liftai neįgaliesiems, taip pat suplanuotas patogus išėjimas laiptų zonose.  Vienybės aikštės atnaujinimo projektas prasidėjo, kai bendrovė „Urban Inventors“ ėmėsi senojo, vadinamojo „Pramprojekto“, pastato rekonstrukcijos. „Vienybės aikštė ir pastatas neabejotinai sudaro vientisą architektūrinį ansamblį. Norime prisidėti prie to, kad Kaune atsirastų nuostabi erdvė bendruomenėms“, - pranešime cituojamas „Urban Inventors“ generalinis direktorius Lionginas Šepetys. Vienybės aikštės rekonstrukcijai dalį lėšų skirs ir Kauno miesto savivaldybė, už šias lėšas bus klojama aikštės danga. Galutinė miesto investicijų suma bus aiški pasibaigus viešųjų pirkimų procedūroms. Projektą planuojama vykdyti atskirais etapais. Viršutinė Vienybės aikštės dalis turėtų būti rekonstruota iki šių metų pabaigos.