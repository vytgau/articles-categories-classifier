Į tokią situaciją pateko DELFI skaitytoja Marija (vardas ir pavardė redakcijai žinoma), vykdanti individualią veiklą pagal pažymą. „Situacija buvo tokia: kadangi vykdžiau tik individualią veiklą, kas mėnesį mokėdavau 34,2 Eur (t. y. 9 proc. nuo pernai galiojusios 380 Eur minimalios algos) privalomojo sveikatos draudimo (PSD) įmokų. Iš viso išėjo 410,4 Eur. Neseniai deklaravau praėjusių metų pajamas ir netrukus man atėjo „Sodros“ laiškas, kad esu skolinga tam tikrą sumą valstybinio socialinio draudimo įmokų ir 386,79 Eur PSD. Neskubėjau mokėti, nes supratau, kad kažkas čia ne taip. Pasirodo, jie kažkaip nepamatė to fakto, kad PSD mokėdavau savarankiškai ir priskaičiavo tai, ko mokėti nereikia. Nes net primokėti nė kiek nereikia, mano PSD įmokos viršija tą sumą. Tada jie patvirtino, kad suklydo. Man tai tik baisoka ir įdomu, kiek žmonių nuoširdžiai nesiorientuoja tokiuose dalykuose ir gali tiesiog iškart skubėti sumokėti“, – stebėjosi skaitytoja Marija. DELFI paprašė „Sodros“ paaiškinti, kaip nutiko, kad jos mokėtos įmokos nebuvo matomos, kaip užtikrinama, kad kitiems klientams neatsiras tokia skola ir kaip būti tikriems, kad taip nėra. „Sodros“ Komunikacijos skyriaus vedėjas persiuntė tokį komentarą: „Džiaugiamės, kad pati gyventoja atidžiai stebi savo prievoles ir žino, kiek įmokų turi mokėti. Suklydome, patikrinome informaciją ir, klaidai išaiškėjus, klientės atsiprašėme. Jeigu būtų nutikę taip, kad gyventoja būtų sumokėjusi daugiau įmokų, šiuo atveju būtume netrukus užfiksavę permoką ir lėšos jai būtų grąžintos. Tikimės, kad tokios situacijos ateityje nepasikartos. Šiuo metu yra 440 tūkst. Aktualių draudėjų, kurie turi patys sumokėti PSD įmokas. Jiems nuolat primename apie prievoles. Praėjusią savaitę išsiuntėme priminimus 5,5 tūkst. savarankiškai besidraudžiantiems asmenims, kuriems potencialiai reikės mokėti PSD įmokas už balandžio mėnesį – tai darome nuolat.“ „Sodra“ informuoja, kad asmenys, vykdantys veiklą pagal individualios veiklos pažymą, nuo 2017 m. privalomai draudžiami: pensijų, ligos, motinystės socialiniu draudimu, taip pat sveikatos draudimu. Todėl jie turi teisę gauti numatytas išmokas (senatvės pensiją, ligos, motinystės, tėvystės, vaiko priežiūros išmokas). Asmenys, kurie verčiasi individualia veikla, „Sodros“ teritoriniam skyriui turi pateikti SAV pranešimą apie savarankiškai dirbantį asmenį už ataskaitinį mėnesį iki kito mėnesio 15 d., tuo atveju, jeigu socialinio draudimo įmokas apskaičiuoja ir moka iš anksto (avansu). Įmokos „Sodrai“ mokamos nuo 50 proc. individualios veiklos apmokestinamų pajamų (neatėmus VSD ir PSD įmokų) sumos. VSD įmokų tarifas: 28,9 proc. (iki 2017 m. liepos 1 d. – 29,7 proc.) arba 30,9 proc. jei asmuo kaupia pensijai papildomai (iki 2017 m. liepos 1 d. – 31,7 proc. Įmokos negali viršyti nustatytų ribų. Asmuo besiverčiantis individualia veikla per metus negali sumokėti įmokų nuo daugiau nei 28 VDU sumos, t. y. – 22 643,60 Eur: VSD – 6544 Eur (6996,87 Eur, jei kaupia pensijai papildomai); PSD – 2037,92 Eur. Jei individualios veiklos trukmė trumpesnė nei vieneri metai, įmokų „lubos“ kinta proporcingai. Be to, galima mokėti įmokas iš anksto (avansu). Avansu apskaičiuojamos socialinio draudimo įmokos mokamos kartą per mėnesį, ne vėliau kaip iki einamojo mėnesio paskutinės dienos. Įmokos iš anksto skaičiuojamos ir mokamos savanoriškai. Praėjusiais metais individualią veiklą vykdė beveik 115 tūkst. šalies gyventojų.