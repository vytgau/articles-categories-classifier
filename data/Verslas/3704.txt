Pirmosios stintos prekybininkus pasiekė praėjusiąją savaitę. Kilogramo kaina mažmeninėje rinkoje siekė 7–8 eurus. Pasak bendrovės „Pasaulio žuvys“ vadovo Mariaus Nausėdo, pirmosios stintos visuomet būna brangiausios. „Kol kas gavome nedideles partijas, todėl jos ir brangios. Mes žvejams mokame po 5 eurus už kilogramą“, – DELFI sakė M. Nausėdas. Beje, balandį „Pasaulio žuvų“ parduotuvėje Klaipėdoje stintų kilogramas kainavo 1,5 euro. O lygiai prieš 10 metų, 2007 m. gruodį, kilogramas stintų kainavo 8 litus. Tuomet visi stebėjosi, kaip tai brangu. Klaipėdos turgavietėse stintos praėjusią savaitę kainavo truputį mažiau, apie 6,2–6,5 euro. Pasak „Naujojo turgaus“ direktoriaus Viačeslavo Karmanovo, pirmosios stintos pasirodė praėjusią savaitę. „Tuomet buvo kelios ramesnės dienos, tai žvejai plaukė į jūrą statyti tinklų. Dabar vėl siaučia vėjai, tai stintų turguje ir nėra. Tikimės, kad savaitės pabaigoje vėl turėsime“, – vylėsi V. Karmanovas. Trukdė audros Priekrantėje žuvis gaudantys žvejybos įmonių vadovai patvirtino, kad pastarosiomis dienomis į jūrą neplaukė dėl nepalankių orų, todėl ir laimikio neturėjo. „Trečiadienį, ketvirtadienį numatomos ramesnės dienos, tai tuomet ir plauksime. Apie rezultatus galėsime kalbėti ketvirtadienį“, – DELFI sakė Karklės žvejys Taurūnas Araškevičius. Panašiai kalbėjo ir Melnragės žvejys Mindaugas Kulakauskas. Jo teigimu, lapkritį dėl nepalankių orų žvejoti buvo išplaukęs tik penkis kartus. „Visą mėnesį audros ir audros. Kai tik duoda kelias ramesnes dienas, tai ir plaukiame. Trečiadienį vėl tokia nusimato. Vėl plauksime“, – sakė M. Kulakauskas. Pasak jo, pirmoji stintų banda Lietuvos pakrantėje pasirodė spalio pabaigoje – lapkričio pradžioje. Tik dėl didelių vėjų nepavyko pasidžiaugti dideliu laimikiu. „Vėjas ir srovės jas išblaškė. Gruodžio mėnesį turėtų antra banda atplaukti. Kad tik orai geri būtų“, – vylėsi žvejys. Stebuklingas sekmadienis Kitaip nei priekrantės žvejai, gausiu stintų laimikiu pastarosiomis dienomis galėjo džiaugtis žvejai mėgėjai, šias žuvis gaudantys meškerėmis. Pasak kai kurių, sekmadienį Smiltynėje nuo krantinės pavyko sugauti apie 5–6 kilogramus stintų. „Sekmadienį per Kuršių marias persikėliau 10 valandos keltu. Meškeriojau iki 8 vakaro. Sugavau gal 6 kilogramus stintų. Kitą dieną žvejojau tik dvi–tris valandas, laimikis buvo apie 2,5 kg. Tačiau užteko visiems. Ir mes su mama pavalgėme, ir brolis buvo atėjęs su draugu paragauti. Kai sužinojau, kad stintos dabar 8 eurus kainuoja, jos dar skanesnės tapo. Tačiau ne visuomet laimikis yra svarbu, man ir šiaip patinka žvejoti“, – gyrėsi vienas žvejys. Antradienį vėjui pasisukus iš pietryčių bei ėmus drėbti šlapdribai reikalai pakrypo kita linkme. Visi žvejai žino, kad tai pati nepalankiausia vėjo kryptis. Kai kurie net juokauja, kad pietryčių vėjas stintas net iš keptuvės išpučia. Todėl antradienį į Smiltynę keltu atplaukę žvejai tik veltui gaišo laiką. Atsigabenę visą įrangą, atsivežę net akumuliatorius žibintams ir arbatinukams užkaisti, daugelis jų neslėpdami pykčio visa tai krovėsi į krepšius ir ruošėsi grįžti namo. Bene labiausiai nepasisekė iš Vilniaus atvažiavusiam Donatui, kuris ne juokais niršo. „Sužinojęs, kad stintos kimba, atvažiavau 300 kilometrų. Ir nieko. Nė vienos žuvies“, – dantimis griežė vilnietis. „Vėjas, kalčiausias vėjas. Stintoms geriausias vakarų, šiaurės vakarų. O pietrytys – ne“, – burbėjo atgal į Klaipėdą keltu grįžtantis žvejys, kuprinėje nešinas vos dviem žuvelėmis. 