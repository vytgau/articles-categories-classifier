G. Miškinis darbą pradės vasario 20 dieną, jis bus atsakingas už ministerijos veiklos efektyvinimą ir vidaus procesų optimizavimą. „Gedimino Miškinio patirtis viešojo administravimo srityje, taip pat ir Ūkio ministerijoje yra itin vertinga. Tikiuosi, kad naujojo viceministro žinios ir indėlis padės siekti dar geresnių rezultatų visai ministerijos komandai”, - Eltai perduotame komentare teigė ūkio ministras Virginijus Sinkevičius. G. Miškinis pernai pradėjo dirbti Vilniaus savivaldybės administracijos direktoriaus pavaduotoju ir buvo atsakingas viešosios tvarkos, administracinių pažeidimų, energetikos, aplinkosaugos ir kitus projektus. Rudenį po pusantrų metų darbo pasitraukė iš Vilniaus universiteto kanclerio pareigų. Nuo 1996-ųjų iki 2002 metų jis jau yra dirbęs ūkio viceministru, vėliau - ministerijos valstybės sekretoriumi bei kancleriu. Ūkio viceministrais jau dirba Gintaras Vilda, atsakingas už inovacijas, bei Marius Skuodis, atsakingas už investicijas ir eksportą. Ketvirtojo viceministro, kuris bus atsakingas už informacines technologijas, ministerija dar neatskleidžia.