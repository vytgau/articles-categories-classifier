06:40 val. turėjęs pakilti orlaivis, 07:20 vietos laiku turėjo leistis Londone Stanstedo oro uoste, tačiau jau nuskridęs iki Baltijos jūros apsisuko ir grįžo atgal. DELFI kreipusis į Lietuvos oro uostų komunikacijos vadovę Indrę Baltrušaitienę, ji paaiškino, kad priežastį gali pasakyti tik pati aviakompanija. „Deja, mes negalime komentuoti oro linijų įvykių, tad priežasties reikėtų klausti „Ryanair'o“. Lėktuvas saugiai grįžo atgal, nutūpė ir keleiviai buvo perlaipinti į kitą oro linijų lėktuvą bei saugiai pakilo“, - sakė ji. Galiausia lėktuvas iš Kauno oro uosto vėl pakilo 09:26 val. „Ryanair“ atstovai pripažino, kad jau nemažą atstumą įveikęs lėktuvas buvo priverstas grįžti dėl smulkaus gedimo. „Tai buvo smulkus techninis gedimas, todėl lėktuvas buvo grąžintas atgal, saugiai nusileido Kaune, kur buvo patikrintas aviakompanijos inžinierių. Tuo metu keleiviams buvo pasiūlytas kitas lėktuvas, kuris Londono Stanstedo oro uoste nusileido kiek vėliau ryte. „Ryanair“ nuoširdžiai atsiprašo keleivių dėl patirtų nepatogumų“, – komentavo aviakompanija. „Ryanair“ taip pat pažymėjo, kad kompensacijų dėl incidento keleiviai negali tikėtis, nes pats skrydis vėlavo ne daugiau nei tris valandas.