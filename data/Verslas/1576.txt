Kinija nenori prekybos karo, tačiau „pasyviai nestebės, jei JAV imsis priemonių, kenkiančių Kinijos interesams“, sekmadienį žurnalistams Pekine pareiškė Nacionalinio liaudies kongreso, kuris prasidės pirmadienį, atstovas Zhang Yesui. Jo anglų kalbos vertėjas pridūrė, kad Kinija taip pat „imsis reikalingų priemonių“. JAV prezidentas Donaldas Trumpas ketvirtadienį paskelbė apie planus pritaikyti 25 proc. importo muitų tarifus plienui ir 10 proc. - aliuminiui. Taip jis nori apsaugoti JAV įmones nuo konkurencijos ir sukurti naujų darbo vietų. Zhang Yesui įspėjo, kad „neteisingų vertinimų ar klaidingų nuostatų ženklinama politika“ gali aptemdyti abiejų šalių santykius ir turėti padarinių, „kurių nenori nė viena pusė“. Nuo savo kadencijos pradžios D. Trumpas dėl JAV prekybos deficito pirmiausiai kaltina Kiniją.