„Karštųjų bandymų metu paaiškėjo, kad nedidelės dalies senosiose saugykloje saugomų radioaktyviųjų atliekų, susikaupusių IAE eksploatavimo laikotarpiu, radioaktyvumas viršija projektuojant naudotas radioaktyvumo vertes, todėl tokių atliekų saugiam tvarkymui būtinos papildomos priemonės“, – teigiama IAE pranešime. Anot bendrovės, dėl to šiuo metu tariamasi su projekto rangovu – Rusijos kapitalo Vokietijos bendrove „Nukem Technologies“. „Projekto sutartyje yra numatytas papildomų darbų finansavimo biudžetas, kuris gali būti naudojamas rizikoms, susijusioms su galimais nukrypimais nuo pirminių duomenų. Tokiu būdu bendra sutarties vertė nesikeis“, – rašoma IAE pranešime. Bendrovė taip pat pažymi, kad siekia užtikrinti visų papildomų priemonių įgyvendinimą laiku ir pradėti pramoninę komplekso eksploataciją 2018 metų lapkritį, kaip ir buvo numatyta IAE eksploatavimo nutraukimo grafike. Įvykio metu IAE vadovavęs Darius Janulevičius BNS sakė, kad 2017-ųjų pabaigoje vykusių karštųjų bandymų metu didesnis radiacijos lygis buvo nustatytas tik maždaug 1 proc. šių atliekų, todėl patobulinti reikės tik nedaug jų transportavimui ir saugojimui naudojamų konteinerių. IAE taip pat informavo, kad karštųjų bandymų metu buvo nustatyta, jog du radioaktyviųjų atliekų išėmimo iš senųjų atliekų saugyklų kranai neatitinka techninio projekto reikalavimų, todėl bendrovė sustabdė kietųjų radioaktyviųjų atliekų išėmimo iš esamų saugyklų įrenginių darbus iki kol bus pašalinti nustatyti neatitikimai ir bus įgyvendintos koreguojančios priemonės. Apie šį įvykį Valstybinė atominės energetikos saugos inspekcija (VATESI) savo interneto tinklapyje jau skelbė sausio pradžioje. Anot IAE, šiuo metu visų būtinų koreguojančių priemonių planas yra parengtas, suderintas su VATESI ir įgyvendinamas, o gavusi VATESI pritarimą šių priemonių rezultatams įmonė atnaujins atliekų išėmimą pagal karštųjų bandymų atlikimo programą. „Visi kiti numatyti karštųjų bandymų programoje darbai vykdomi įprastu saugiu režimu. Pažymėtina, kad vykdomų bandymų metu nebuvo viršytas radiacinis fonas ir darbuotojų apšvitos normos, taip pat nebuvo neigiamo poveikio aplinkai atvejų“, – teigiama IAE pranešime. VATESI pernai spalį leido IAE pradėti radioaktyviųjų atliekų rūšiavimo ir saugojimo komplekso karštuosius bandymus. Karštųjų bandymų metu išbandoma, kaip veikia įrenginiai, rūšiuojant radioaktyvias atliekas. Beveik 200 mln. eurų vertės kompleksą statė Rusijos kapitalo Vokietijos bendrovė „Nukem Technologies“, o konteinerius pagamino Vokietijos bendrovė GNS. Anksčiau „Nukem“ bei GNS konsorciumas ir Lietuva ilgai ginčijosi dėl konteinerių kokybės, todėl 2012 metų gruodį IAE uždarymo donorai buvo įšaldę paramą saugyklos statybai, tačiau 2013 metų liepą finansavimas buvo atnaujintas. Saugyklos statybos sutarties papildymą, kuriuo šalys atsisakė visų tarpusavio pretenzijų, IAE, „Nukem“ ir GNS pasirašė 2015-ųjų lapkritį. Apdorotos atliekos komplekse bus saugomos iki 50 metų, kol bus pastatyti kapinynai, kuriuose jos bus palaidotos. IAE, kuri pirmoji pasaulyje uždarė nesaugius rusiškus RBMK reaktorius, galutinai turėtų būti uždaryta iki 2038 metų. Vykdant Lietuvos įsipareigojimus ES, pirmasis IAE reaktorius sustabdytas 2004-ųjų, o antrasis - 2009-ųjų pabaigoje.