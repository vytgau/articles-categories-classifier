2012 metų lapkritį tapusiam Olandijos finansų ministru J. Dijsselbloemui jau po dviejų mėnesių buvo patikėta vadovauti devyniolika euro zonos finansų ministrų jungiančiai Euro grupei, ir iš karto jam teko spręsti Kipro krizę. Per savo krikštą ugnimi atvirai kalbėjęs J. Dijsselbloemas susilaukė kritikos dėl to, kaip 2013 metais vadovavo šalių gelbėjimo programoms. Tačiau toks elgesys buvo paaiškintas nepatyrimu, plaukiant pavojingais pasaulinės ekonomikos vandenimis krizės metu. Jis buvo kritikuojamas dėl pagalbos programos, dėl kurios teko uždaryti stambų Kipro banką, o vėliau sudrumstė padėtį akcijų rinkose pareiškęs, kad Kipro planas ateityje gali tapti kitų gelbėjimo programų šablonu. Galiausiai visa tai iš dalies virto tiesa. Toks neapgalvotas pasakymas vėliau virto viso J. Dijsselbloemo vadovavimo Euro grupei motyvu. Pernai jis susilaukė Pietų Europos gyventojų pasipiktinimo, kai pareiškė, kad išgelbėtos šalys leidžia pinigus „gėrimams ir moterims“. Nepaisant „nelygaus kelio“, J. Dijsselbloemas stoiškai atlaikė visas audras ir galiausiai užbaigė savo kadenciją, gerbiamas už savo ramų ir šaltakraujišką požiūrį. J. Dijsselbloemas yra „rimtas, kantrus žmogus, sunkiai kovojęs, kad susilauktų savo partnerių didelio pasitikėjimo“, AFP sakė buvęs Prancūzijos finansų ministras Michelis Sapinas (Mišelis Sapenas). „Nepaisant jam būdingo santūrumo, jis tapo tikru draugu“, – sakė ministras. Patiko ne visiems Tačiau vienas iš tų, kurie vargiai girtų J. Dijsselbloemą, yra buvęs Graikijos finansų ministras Janis Varufakus, su kuriuo jis dažnai kovojo dėl Graikijos gelbėjimo programos. Kalbama, kad po vieno itin įtempto susitikimo ministrai vos nekibo vienas kitam į atlapus. Tačiau galingo Vokietijos finansų ministro Wolfgangas Schaeuble, kuris taip pat neseniai atsistatydino, remiamas Euro grupės vadovas virto patyrusiu ir dalykišku derybininku. Pirmąs sėkmės proveržis buvo 2014 metų pradžioje, kai jam pavyko sudėlioti Europos bankininkystės sąjungos pagrindus. Tai ambicingas projektas, kuriuo siekiama apsaugoti mokesčių mokėtojų pinigus, jeigu bankai bankrutuotų. Nepaisant daugybės prieštaravimų, J. Dijsselbloemui pavyko pasiekti sutarimą tarp skirtingų Europos institucijų, taip pat tarp Prancūzijos ir Vokietijos. Tačiau būtent trečiajai Graikijos gelbėjimo programai 2015 metais, kai Atėnus valdė radikalus kairieji, daugiausia laiko skyrė „ponas Euras“. Nepaisant sparingo su J. Varufakiu, J. Dijsselbloemas palaikė dialogą su Atėnais dėl artėjančio nemokumo ir vyko aptarti problemų su Graikijos premjeru Aleksiu Cipru. Šokiai, vištos ir kiaulės Kartą olandų centro kairės pažiūrų laikraštis „De Volkskrant“ J. Dijsselbloemą apibūdino esantį „gana nuobodoką ir ištikimą kaip vedlį šunį“, kuris nesiekia pritraukti dėmesio. J. Dijsselbloemas studijavo žemės ūkio ekonomiką Nyderlanduose, o vėliau verslą Airijoje, ir karjeros pradžioje netruko užsitarnauti slapto stratego reputacijos. Nyderlandų Darbo partijai priklausantis J. Dijsselbloemas palaiko savo partijos proeuropietišką viziją bei pasisako už subalansuotą biudžetą ir taupymo priemones. Tačiau tokia pozicija brangiai kainavo jo partijai, kuri smarkiai nukentėjo anksčiau šiais metais per rinkimus. Politika J. Dijsselbloemas susidomėjo dar būdamas penkiolikos, kai, nepaisydamas tėvų draudimo, 1983 metais dalyvavo proteste prieš branduolinės raketos aikštelės įrengimą Šaltojo karo metais. Paauglius dukrą ir sūnų auginančiam J. Dijsselbloemui laisvalaikiu patinka skaityti knygas ekonomikos tema ir šokti tango su savo žmona. Dabar jis galės daugiau laiko skirti ir kitam savo pomėgiui – auginti vištas ir kiaules savo sode Olandijos centriniame Vageningeno mieste.