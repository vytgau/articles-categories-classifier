Ministrų kabinetas posėdyje svarstys Elektroninių ryšių įstatymo pakeitimo projektą. Vidaus reikalų ministras Eimutis Misiūnas spalį pranešė, kad kovoje su telefoniniais sukčiais vietoje privalomo SIM kortelių registravimo nuspręsta pasitelkti specifinį telefono aparato kodą (IMEI). Be kita ko, numatoma tvarkyti duomenis, reikalingus nustatyti geografinė įrenginio vietą. Tačiau VRM ir mobiliojo ryšio operatoriai nesutaria dėl tokių duomenų saugojimo termino. Ministerijos manymu, šie duomenys turėtų būti saugomi 6 mėnesius, tačiau operatoriai siūlo jį sutrumpinti iki 15 dienų. VRM iš pradžių norėjo įvesti privalomą SIM kortelių registravimą, galintį padėti kovoti su nusikalstamumu, tačiau tam pasipriešino dalis mobiliojo ryšio operatorių. Praėjusių metų pabaigoje Vyriausybė jau buvo pateikusi Seimui pataisas dėl SIM kortelių registravimo, tačiau gegužę Seimo Ekonomikos komitetas padarė pertrauką ir paprašė papildomo Vyriausybės pagrindimo. Šiuo metu operatoriai registruoja tik fiksuoto ar mobiliojo ryšio abonentų duomenis.