2017 m. gruodį, palyginti su tuo pačiu 2016 m. mėnesiu, gamintojų kainos euro zonoje išaugo 2,2 proc., o ES padidėjo 2,4 proc. Lietuvoje pernai gruodį, palyginti su ankstesniu mėnesiu, gamintojų kainos nukrito 0,6 proc., o per metus padidėjo 3,8 proc. Praėjusių metų gruodį, palyginti su lapkričiu, euro zonoje tarpinio vartojimo prekių kainos išaugo 0,2 proc., gamintojų kainos energetikos sektoriuje, investicinių prekių kainos ir ilgalaikio vartojimo prekių kainos pakilo 0,1 proc., tuo tarpu trumpalaikio vartojimo prekių kainos liko stabilios. Visoje ES tarpinio vartojimo ir ilgalaikio vartojimo prekių kainos pakilo 0,2 proc., gamintojų kainos energetikos sektoriuje išaugo 0,1 proc., tuo tarpu investicinių prekių ir trumpalaikio vartojimo prekių kainos liko stabilios. Praėjusių metų gruodį, palyginti su lapkričiu, gamintojų kainos, neskaičiuojant energetikos sektoriaus, euro zonoje ir visoje ES kilstelėjo 0,1 proc. ES valstybių narių duomenimis, gamintojų kainos daugiausia išaugo Švedijoje (1,2 proc.), Airijoje (0,7 proc.), Slovakijoje (0,6 proc.) ir Suomijoje (0,5 proc.), o labiausiai sumažėjo Danijoje (1,0 proc.), Lietuvoje (0,6 proc.), Estijoje bei Rumunijoje (po 0,3 proc.). 2017 m. gruodį, palyginti su tuo pačiu 2016 m. mėnesiu, gamintojų kainos euro zonoje padidėjo 2,2 proc., o visoje ES - 2,4 proc. Euro zonos tarpinio vartojimo prekių kainos padidėjo 3,0 proc., energetikos sektoriaus gamintojų kainos padidėjo 2,9 proc., trumpalaikio vartojimo prekių kainos - 1,5 proc., investicinių prekių kainos - 1,0 proc., o ilgalaikio vartojimo prekių kainos išaugo 0,7 proc. Visoje ES energetikos sektoriaus gamintojų kainos išaugo 3,2 proc., tarpinio vartojimo prekių kainos pakilo 3,1 proc., trumpalaikio vartojimo prekių kainos išaugo 1,8 proc., ilgalaikio vartojimo prekių kainos pakilo 1,1 proc., investicinių prekių - 0,9 proc. Praėjusių metų gruodį, palyginti su 2016 m. gruodžiu, gamintojų kainos, neskaičiuojant energetikos sektoriaus, euro zonoje pakilo 1,9 proc., o visoje ES padidėjo 2,1 proc. Lyginamuoju laikotarpiu gamintojų kainos augo visose ES narėse. Daugiausia jos išaugo Belgijoje (5,3 proc.), Bulgarijoje (5,1 proc.), Jungtinėje Karalystėje (4,2 proc.), Lietuvoje (3,8 proc.) ir Airijoje (3,6 proc.).