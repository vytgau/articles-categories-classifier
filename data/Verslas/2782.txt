„Mūsų skaičiavimais, šis žingsnis per artimiausius keletą metų „Vičiūnų grupės“ pardavimus turtingoje, 65 mln. vartotojų ir gilias žuvies bei jūrų gėrybių valgymo tradicijas turinčioje valstybėje leis padidinti daugiau nei 50 proc.“, – pranešime spaudai sakė „Vičiūnų grupės“ vadovas Šarūnas Matijošaitis. Pasak jo, „CS France“ šiuo metu užima 10–15 proc. visos Prancūzijos surimio rinkos, tačiau „Vičiūnų grupė“ planuoja plėsti per įmonę parduodamų gaminių portfelį. Prancūzams ketina siūlyti visą kompanijos produkcijos asortimentą – lašišą, silkę, žuvų pirštelius, koldūnus bei kitus gaminius. „Neabejoju, jog vidutiniu laikotarpiu pardavimai stipriai išaugs, o bent trečdalį mūsų Prancūzijoje platinamos produkcijos sudarys „Viči“ ženklo gaminiai. Visgi pirmiausia būtina tinkamai integruoti naują įmonę į visą „Vičiūnų grupės“ struktūrą, sukurti tvarų ryšį tarp grupės vadovų, gamybos žmonių bei vietos profesionalų naujoje įmonėje“, – tvirtino Š. Matijošaitis. „Vičiūnų grupės“ komunikacijos vadovas Mindaugas Snicorius BNS sakė, kad „CS France“ akcijos įsigytos iš penkių Prancūzijos piliečių ir vieno komercinio banko. 17 metų Prancūzijoje veikianti „CS France“, iki šiol platinusi „Vičiūnų grupės“ produkciją, tapo 19-ąja nuosava „Vičiūnų grupės“ pardavimų įmone užsienyje. Šiuo metu „CS France“ dirba 11 darbuotojų, komandą ketinama išlaikyti, o įmonei vadovaus Prancūzijoje gyvenanti Neringa Greičiutė. „Vičiūnų grupės“ gaminiai Prancūzijoje platinami nuo pat 2000-ųjų, juos galima rasti prekybos tinkluose „Carrefour“, „Casino“, „L.Eclerc“, kitose mažmeninės prekybos vietose. Anot pardavimų įmonės „Vičiūnai ir ko“ vadovo Egidijaus Remeikio, grupė sieks įsitvirtinti ir milijardinės vertės Prancūzijos viešbučių ir restoranų maitinimo sektoriuje. „Vičiūnų grupės“ konsoliduotos grynasis pelnas 2016 metais, palyginti su 2015-aisiais, išaugo 2,3 karto iki 11,166 mln. eurų, tačiau pardavimo pajamos sumenko 10,2 proc. iki 445,888 mln. eurų. Grupės pardavimai Vakarų Europoje siekė 123,9 mln. eurų, arba 7,6 proc. daugiau nei 2015 metais. Didžioji dalis „Vičiūnų grupės“ pardavimų 2016 metais teko krabų lazdelėms, žuvies produktams ir žaliavoms - 387,4 mln. eurų, arba 9,2 proc. mažiau nei prieš metus. 85,73 proc. grupės akcijų priklauso V. Matijošaičio ir jo verslo partnerio Liudo Skieraus valdomai Nyderlanduose registruotai „Viciunai Group“.