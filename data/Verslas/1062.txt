„Lietuvos geležinkelių“ atstovai Eltai patvirtino, kad klausimas dėl galimybės pareikšti nepasitikėjimą B. Rubesai buvo aptariamas, bet apsispręsta nebalsuoti. Kol kas „Lietuvos geležinkelių“ atstovai negalėjo detalizuoti, kodėl priimtas toks sprendimas ir ar prie šio klausimo dar bus grįžta. ELTA primena, kad nepasitikėjimą B. Rubesa „RB Rail“ Stebėtojų taryboje Lietuva ir Estija pareiškė vasario pradžioje dėl nesutampančių požiūrių į projekto įgyvendinimą. Latvijos atstovai taryboje susilaikė. B. Rubesa po to išplatino pranešimą, kuriame interesų painiojimu ir neskaidrumu kaltino nepasitikėjimą ja pareiškusius Stebėtojų tarybos narius. Susisiekimo ministras Rokas Masiulis vasario pabaigoje Eltai duotame interviu yra sakęs, kad B. Rubesos pozicija jam atrodo keista. „Galbūt tiesiog vadovė atitrūko nuo realybės, nejautė tiek akcininkų, tiek valdybos pulso. Jeigu projekte mes pradedame diskutuoti asmenybių ambicijas, tai jau pasukome ne ta linkme. Reikia lokomotyvą vėl statyti ant bėgių, ir tikrai profesionalus aukšto lygio vadovas, nemanau, kad taip stipriai kabintųsi į kėdę“, - tuometę situaciją komentavo R. Masiulis. B. Rubesos darbu atvirai nepasitenkinimą reiškė ir buvusi „Lietuvos geležinkelių“ vadovybė. Tuomet teigta, kad B. Rubesa kenkia projektui. Ja buvo nepatenkintas ir buvęs susisiekimo ministras Rimantas Sinkevičius. B. Rubesos kadencija turėtų baigtis rudenį. „RB Rail“ lygiomis dalimis valdo trijų Baltijos šalių geležinkelių įmonės. Lietuvoje tiesioginė akcininkė yra „Lietuvos geležinkelių“ antrinė bendrovė „Rail Baltica statyba“.