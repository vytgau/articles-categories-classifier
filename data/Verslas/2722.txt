Savivaldybė nurodo, kad Perkūnkiemio gatvėje 49-to namo statytojai parduoda vieno kambario butus, nors pagal projektą buvo numatyta įrengti 2 ir 3 kambarių butus. Kaip BNS sakė savivaldybės Miesto plėtros departamento direktorius Mindaugas Pakalnis, dėl tokių statytojų veiksmų būsimieji daugiabučio gyventojai netenka dalies automobilių stovėjimo vietų, o perkantieji į dalis padalintus butus taip pat patirs daug teisinių, administracinių problemų. „Savivaldybė leistų padalinti butus tokiu atveju, jei būtų užtikrinti visi daugiabučiui keliami reikalavimai – kad bus viena automobilių stovėjimo vieta vienam butui. Jei tai neužtikrinama, tada išeina, kad nusipirkę žmonės dalį buto, tampa jo bendrasavininkiais su kitais žmonėmis, jie visus veiksmus turės derinti tarpusavyje. Žmonės turi suprasti, ką jie perka ir nepirkti buto dalies, suprasti, ką jie įsigyja“, – sakė jis. Rašte prokurorams sostinės savivaldybė išreiškė susirūpinimą, kad statytojams ir butų pardavėjams piktnaudžiaujant, labiausiai kentės butus įsigijusių asmenų bei šeimų gyvenimo kokybė – jau ir taip tankiai apstatytame Perkūnkiemyje butų savininkų automobiliai tiesiog nebetilps. Savivaldybė adresu Perkūnkiemio g. 49 yra išdavusi statybos leidimą 12-os aukštų daugiabučiui, kuriame numatyta pastatyti 240 butų: 144 – dviejų kambarių ir 96 – trijų kambarių, nors viešai nurodoma, kad name galima įsigyti ir vieno kambario butus. Registrų centro duomenimis, projektą „Smilgos“ valdo Vokietijos investicijų kompanija „HIT Hanseatische Investoren Treuhand“ bei Estijos investicijų kompanijos „Varandus Asset Management“ valdoma Lietuvoje registruota „D-pepper“. Pastarajai vadovauja Daiva Perevičienė, taip pat vadovaujanti bendrovėms „Gabija Business Park“, „Delgoda“ ir jai priklausančiai „D-salt“. Anksčiau ji vadovavo bendrovei „Ranga IV investicijos plius“.