Keičiasi ir „Vilniaus prekybos“ valdybos sudėtis: į valdybą išrinkta Jolanta Bivainytė, holdingo METODIKA B. V. vadovė. Valdyboje nelieka iš jos atsistatydinusių Elenos Aleknavičienės ir Linos Karkliauskaitės, vienos iš „Vilniaus prekybos“ akcininkių PATRIA HOLDINGS, UAB direktorės. Valdyboje toliau dirbs Marius Čatrauskas, Robertas Čipkus, Eugenijus Filonovas ir Rytis Jezepčikas. „Šie pokyčiai susiję su holdingo vykdoma aktyvia plėtra ir jau kurį laiką įgyvendinamais dukterinių įmonių valdymo pokyčiais“, – pranešime cituojamas M. Čatrauskas. „Vilniaus prekybos“ dukterinės įmonės vykdo aktyvią plėtrą. „Maximos grupė“ tęsia Lenkijos bendrovės „Emperia Holding S.A.“, valdančios mažmeninės prekybos tinklą „Stokrotka“, įsigijimo procesą, „Euroapotheca“ vaistinių tinklus Švedijoje ir Estijoje, ruošiamasi tolesnei šių ir kitų grupės įmonių plėtrai. UAB „Vilniaus prekyba“ per dukterines įmones – uždarąsias akcines bendroves „Maxima grupė“, „Euroapotheca“, „Ermitažas“ ir „Akropolis group“ – valdo prekybos centrų ir vaistinių tinklus bei nekilnojamojo turto projektų vystymo ir nuomos paslaugų įmones Baltijos šalyse, Lenkijoje, Bulgarijoje ir Ukrainoje. „Vilniaus prekybos“ kontroliuojamose įmonėse dirba apie 35 tūkst. darbuotojų.