Jose už beveik 6,42 mln. eurų pradinę kainą vėl siūloma įsigyti nebaigtą statyti 8,4 tūkst. kv. metrų ploto komercinį ir apartamentų pastatą su požemine stovėjimo aikštele ir 69,34 aro ploto sklypo dalį su priklausiniais, taip pat nebaigtą statyti požeminę automobilių stovėjimo aikštelę Laisvės alėjoje. Turto varžytinės tęsis iki vasario 26 dienos. Įmonės turto varžytinės buvo sustabdytos nuo 2017 metų rugpjūčio, tačiau praėjusią savaitę Lietuvos apeliacinis teismui atmetus pardavimą ginčijusios įmonės „Žemės grąžinimas“ skundą, jos gali būti tęsiamos. Parduotuvės pastatas nugriautas 2009 metais, o 2011 metais skelbta, kad „Homburg Merkurijus“ čia statys gyvenamosios ir komercinės paskirties kompleksą, 2012 metais - keturių žvaigždučių „Hilton“ viešbutį, tačiau statybos įstrigo. 2016 metais „Homburg Merkurijus“ buvo pasirašęs ketinimų protokolą su nekilnojamojo turto plėtros bendrove „Eika“ dėl teritorijos įsigijimo, tačiau sandoris neįvyko. Bankroto byla „Homburg Merkurijui“ iškelta 2017 metų vasarį. „Homburg Merkurijaus“ buvusios savininkės tinklalapyje skelbiama, kad teritorijai yra parengtas projektas, numatantis 30 tūkst. kv. metrų ploto septynių aukštų pastatą: pirmajame suplanuotos parduotuvės, dviejuose - biurai, likusiuose keturiuose - būstai. Taip pat planuose buvo numatyta dviejų lygių požeminė automobilių stovėjimo aikštelė.