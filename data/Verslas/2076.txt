„Aš tau dabar galiu pasirašyti ant papeikimo, kad nevaldai visiškai situacijos, kad nedirba Nacionalinės žemės tarnyba vienareikšmiškai. Be graužaties jokios. (...) Iš prokuratūros irgi tokį atsakymą, irgi galime su VTEK pagalba galime parašyti. Iš principo užtenka. Bus, aišku, teismai“, - tokie ministro B. Markausko žodžiai raginant D. Kuprį trauktis girdėti pernai vasarą darytame garso įraše. „Jeigu būtum savarankiškas, padarytum, kaip norisi. Bet kadangi nesi dabar savarankiškas... Bet sakau, nu, bliamba, man niekada tokie metodai nepatiko, žinai, knistis, ieškoti, daspaudinėti ką nors. Sakau, tą vieną straipsnį mes tau tuoj galime užsimesti neeilinį. Ir, aišku, rasime“, - kalbėjo B. Markauskas. A. Bogdanovas tvirtino, kad D. Kuprio veikloje yra nustatyta tam tikrų pažeidimų, tačiau konkrečiai jų neįvardijo. „Kažkokių pažeidimų, supranti. Tu pradėk ir apie save galvoti, o ne kas pasako. Pagalvok paprasčiausiai. Tikrai aš šnekėjausi su Eriku (anot tv3.lt – tikėtina, kad tai buvęs Nacionalinės mokėjimų agentūros vadovas Erikas Bėrontas), bet sakau, gal galima ir numalšinti. Žinote, kad buvo pradėta dėl ūkininkavimo kažkokia priemonė, kad mato pažeidimų. Sakau, gal galime nematyti“, – teigė viceministras. D. Kuprys paprieštaravo, kad minimų pažeidimų „realiai nėra“, tačiau A. Bogdanovas savo teiginių neatsisakė ir dar kartą pakartojo, kad sankcijų dėl jų būtų galima išvengti. „Jis sako, kad yra. Tai gal žino žmogus, ką sako. Sakau, gal galima netaikyti, jeigu ir yra kažkokių pažeidimų, galima netaikyti. Sako, galima netaikyti“, – aiškino A. Bogdanovas. Vėliau B. Markauskas tv3. lt teigė nedaręs spaudimo D. Kupriui. Jis sakė, kad situacija NŽT buvo išties sudėtinga. „Ką reiškia spaudžiame? Kadangi situacija, Nacionalinei žemės tarnybai vadovaujant D. Kupriui, iš tikrųjų buvo, na, sudėtinga, jis iš tikrųjų nesusitvarkė su pareigomis. Aš nežinau, ką jūs vadinate spaudimu (...) Ne mano natūroje kažkuo gąsdinti, šantažuoti“, - tv3.lt kalbėjo B. Markauskas. Buvęs NŽT vadovas D. Kuprys iš pareigų atleistas pernai rugpjūtį. Po to, kai Vyriausioji tarnybinės etikos komisija (VTEK) pareiškė, kad jam nuolat kyla interesų konfliktas, nuomojantis žemės sklypus 13-oje iš 50 NŽT padalinių prižiūrimų teritorijų. Vienu metu ūkininkavęs ir NŽT vadovavęs D. Kuprys nuomojosi maždaug 55,4 hektarų žemės iš valstybės skirtinguose regionuose. Ši ministro B. Markausko sprendimą D. Kuprys buvo apskundęs teismui, tačiau Vilniaus apygardos administracinis teismas atmetė skundą ir atleidimą pripažino pagrįstu ir teisėtu. NŽT nuo praėjusių metų gruodžio vidurio vadovauja konkursą laimėjęs Laimonas Čiakas, anksčiau dirbęs Valstybės kontrolėje.