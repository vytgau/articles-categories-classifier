Atstovų rūmuose 1,5 trln. JAV dolerių vertės mokesčių pertvarka buvo patvirtinta 224 balsais, prieš ją balsavo 201 parlamentaras. Tai buvo pakartotinas balsavimas dėl šio įstatymo projekto Atstovų rūmuose, surengtas dėl procedūrinių pažeidimų po to, kai jam buvo pritarta Senate. Artimiausiomis dienomis šis įstatymas turėtų atsirasti ant D. Trumpo stalo, kad prezidentas spėtų įteikti, jo žodžiais, didelę gražią kalėdinę dovaną Amerikos žmonėms. „Kalėdoms aš pažadėjau amerikiečiams didelį, gražų mokesčių sumažinimą, – sakoma D. Trumpo pareiškime netrukus po įstatymo priėmimo. – Šiam įstatymui pasiekus paskutinį patvirtinimo etapą, būtent tai jie ir gaus“. JAV Senatas ankstų trečiadienio rytą nedidele balsų dauguma patvirtino esminę mokesčių sistemos pertvarką. Respublikonų parengtas įstatymo projektas buvo patvirtintas 51 balsu „už“ ir 48 balsais „prieš“. Už jį balsavo visi respublikonai, o prieš – visi demokratų partijos atstovai. Likus kelioms valandoms iki balsavimo Senate, mokesčių pertvarkos įstatymo projektas buvo patvirtintas Atstovų Rūmuose, tačiau dėl paskutinę minutę atsiradusios kliūties, kai buvo nustatytos trys Senato taisykles pažeidžiančios nuostatos, žemiesiems JAV parlamento rūmams dėl šio įstatymo projekto trečiadienį teko balsuoti dar kartą. Prasidėjus mokesčių pertvarkos tvirtinimui Atstovų rūmuose, D. Trumpas surinko savo kabineto narius ir pasakė iškilmingą kalbą, kurios pabaigoje visi nulenkė galvas, būsto ir urbanistinės plėtros sekretoriui Benui Carsonui pasiūlius pasimelsti už „vienybę..., kad žmonės suprastų, jog mes turime šalį, kurią verta išsaugoti“. D. Trumpo sėkmė prastumiant šį labai ginčytiną mokesčių įstatymą Kongrese labai priklausė nuo respublikonų. Respublikonai tikisi, kad šis įstatymas jiems pasitarnaus per kitų metų kadencijos vidurio rinkimus.