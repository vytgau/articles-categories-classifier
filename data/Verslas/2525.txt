Priimti reglamentą paskatino tai, kad, nepaisant sparčios elektroninės komercijos plėtros, labai maža dalis vartotojų perka iš užsienio. Pavyzdžiui, 2016 metais Europoje vidutiniškai 66 proc. interneto vartotojų pirko prekes ir paslaugas internetu (Lietuvoje – 44 proc.), bet tik apie 18 proc. vartotojų internetu pirko iš kitų valstybių (Lietuvoje – 12 proc.) Be to, 2015 metais Europos Komisijos atliktas tyrimas parodė, kad tik apie 37 proc. interneto parduotuvių apskritai leidžia užsienyje esantiems vartotojams įsigyti prekių. Griežtesni reikalavimai elektroninėms parduotuvėms – daugiau galimybių vartotojams Tad tikimasi, kad naujasis „geo-blokavimo“ reglamentas paskatins prekybą tarp Europos Sąjungos, įtvirtindamas trijų rūšių draudimus, kurie bus taikomi elektroninėms parduotuvėms. Pirmiausia, elektroninėms parduotuvėms bus uždrausta atsisakyti parduoti prekes kitose ES valstybėse esantiems klientams motyvuojant tuo, kad jie perka iš užsienio. Jei elektroninė parduotuvė nesiūlo prekių pristatymo į valstybę, kurioje įsikūręs pirkėjas, tai taip pat nebus laikoma pakankamu pagrindu atsisakyti parduoti. Tokiu atveju pirkėjui turės būti sudaryta galimybė prekes atsiimti pačiam, fiziškai atvykus į parduotuvės sandėlį, arba organizuoti, kad tai padarytų jo nusamdyta siuntų gabenimo įmonė. Taigi, šis reikalavimas kartu gali pasiūlyti ir daugiau galimybių konkuruoti siuntų gabentojams. O prekeiviams šis reikalavimas reikš tai, kad jie privalės numatyti galimybę pirkinius įsigyti be pristatymo, jei iki šiol tokios galimybės jie nesiūlė. Antra, elektroniniai prekeiviai negalės atsisakyti suteikti paslaugas, kurios yra teikiamos grynai elektroninėje erdvėje. Pavyzdžiui, bet kurioje kitoje ES valstybėje veikiančiam interneto svetainių hostingo paslaugų teikėjui bus draudžiama atsisakyti suteikti paslaugas klientams, įsikūrusiems Lietuvoje. Trečia, elektroniniams prekeiviams bus draudžiama atsisakyti parduoti paslaugas kitose ES valstybėse esantiems pirkėjams, jei tos paslaugos yra susijusios su konkrečia fizine vieta. Pavyzdžiui, tokiomis paslaugomis galėtų būti apgyvendinimas viešbučiuose arba bilietai į koncertus ar sporto varžybas. „Atsisakymas parduoti“ taip pat reiškia automatinį pirkėjo, esančio kitoje valstybėje, nukreipimą į elektroninę parduotuvę, skirtą būtent tos valstybės rinkai. Pavyzdžiui, įsigaliojus reglamentui, bus draudžiama „lt“ domenui priklausančią elektroninę parduotuvę norintį aplankyti pirkėją, esantį Lenkijoje, nukreipti į tą pačią parduotuvę, priklausančią „pl“ domenui. Taigi prekeiviai, valdantys parduotuves keliose valstybėse, praras galimybę kitose valstybėse esančius pirkėjus automatiškai peradresuoti į kitą puslapį. Tiesa, svarbu akcentuoti ir keletą dalykų, kurių daryti naujasis reglamentas nedraus. Pavyzdžiui, nors naujasis reglamentas draus prekeiviams atsisakyti parduoti prekes motyvuojant tuo, kad pirkėjas yra kitoje ES valstybėje, jis nenustatys bendro įpareigojimo visuomet parduoti prekes. Tiesiog bet koks atsisakymas negalės būti susijęs išimtinai su pirkėjo buvimo vieta. Taip pat svarbu, jog naujajame reglamente nenumatoma įtvirtinti įpareigojimo visiems pirkėjams taikyti vienodas prekių ir paslaugų kainas. Pavyzdžiui, Lietuvoje įsikūrusi elektroninė parduotuvė reglamento nepažeis, jei kitose valstybėse esantiems pirkėjams taikys skirtingas prekių kainas. Tiesa, nors kainų suvienodinti reglamentas tiesiogiai neįpareigos, tai gali įpareigoti kiti teisės aktai. Pavyzdžiui, tam tikromis aplinkybėmis skirtingų kainų nustatymą gali drausti konkurencijos teisė. Neketinama apsiriboti vien „geo-blokavimo“ reglamentu Naujasis „geo-blokavimo“ reglamentas tėra tik viena iš daugelio šiuo metu rengiamų naujovių. Elektroninės komercijos plėtra yra viena aktualiausių temų Europos Sąjungoje, kadangi puoselėjami ambicingi planai išnaudoti internetą ir jo teikiamus privalumus įgyvendinant vieną svarbiausių ES uždavinių – naikinti kliūtis prekybai tarp valstybių ir kurti vieningą vidinę rinką. Tarp kitų ambicingų planų yra siuntų pristatymo paslaugų piginimas, PVM mokėjimo procedūrų supaprastinimas, reikalavimų prekybai skaitmeniniu turiniu vienodinimas ir daugelis kitų.