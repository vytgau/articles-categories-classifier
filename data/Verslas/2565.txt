„Komisija, analizuodama šilumos kainų pokyčius atskiruose miestuose, nustatė, kad, preliminariais duomenimis, „Kauno energija“ galimai neteisingai skaičiavo palyginamąsias šilumos gamybos sąnaudas, kurių pagrindu nustatoma kaina, už kurią nepriklausomi šilumos gamintojai aukcione parduoda šilumos energiją centriniam šilumos tiekėjui“, - teigiama VKEKK pranešime. Dėl to komisija pradėjo patikrinimą. „Kauno energijos“ atstovas Ūdrys Staselka Eltai teigė, kad bendrovė šiuo metu vertina VKEKK pateiktą informaciją. „Mes, be abejo bendradarbiausime su komisija ir teiksime jai visus reikiamus dokumentus ir informaciją bei sieksime, kad kaina būtų kuo mažesnė“, - Eltai sakė Ū. Staselka. VKEKK abejonių sukėlė staigus palyginamosios šilumos kainos pokytis. Šių metų sausį ši kaina Kauno mieste siekė 4,06 cento už kilovatvalandę, o vasario mėnesiui nustatyta kaina nukrito iki 3 centų. Anot VKEKK pranešimo, komisijai atlikus išsamų praėjusio laikotarpio AB „Kauno energija“ palyginamųjų šilumos gamybos sąnaudų patikrinimą ir nustačius, kad tai turėjo įtakos aukštesnėms iš nepriklausomų šilumos gamintojų superkamos šilumos kainoms, permokėtas lėšas šilumos tiekimo įmonė privalės grąžinti vartotojams.