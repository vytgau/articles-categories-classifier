Įmonės akcininkai ketvirtadienį nusprendė visą sukauptą 8,397 mln. eurų pelną perkelti į kitus finansinius metus, per „Nasdaq“ Vilniaus biržą pranešė „Vilniaus degtinė“. Paskutinį kartą „Vilniaus degtinė“ dividendus – beveik 495 tūkst. eurų, arba 2,03 cento akcijai – mokėjo 2001 metais. Įmonės akcininkai 2018 metų ataskaitų auditoriumi nusprendė išrinkti audito bendrovę „KPMG Baltics“. Be to, iš įmonės stebėtojų tarybos atšauktas Jeanas Noelis Reynaudas (Žanas Noelis Reino), o vietoj jo išrinktas Stanislas Ronteix (Rontei). „Vilniaus degtinė“ praėjusiais metais gavo 72,583 mln. eurų pajamų – 16,1 proc. daugiau nei 2016 metais, kai apyvarta buvo 62,504 mln. eurų. Bendrovės grynasis pelnas per metus sumažėjo 29,6 proc. iki 1,21 mln. eurų. Prancūzijos koncernas „Marie Brizard Wine & Spirits“ valdo 98,9 proc. „Vilniaus degtinės“ akcijų. „Vilniaus degtinės“ akcijos kotiruojamos biržos Papildomajame prekybos sąraše.