Ketvirtadienį nuosprendį paskelbęs Šiaulių apygardos teismas buvusius kredito unijos vadovus pripažino kaltais dėl lėšų pasisavinimo ir kitų nusikaltimų, pranešė Generalinė prokuratūra. V. Savickui teismas skyrė 4 metus laisvės atėmimo, bausmės vykdymą atidedant 3 metams, L. Savickienei skirta 3 metų laisvės atėmimo bausmė, ją atidedant tokiam pat laikotarpiui. Iš sutuoktinių teismas priteisė solidariai 155,1 tūkst. eurų „Panevėžio regiono taupomajai kasai“ padarytai žalai atlyginti, ne mažiau kaip trečdalis priteistos žalos turi būti atlyginta per bausmės vykdymo atidėjimo laikotarpį. Lietuvos banko inspektoriams 2014 metais patikrinus kredito uniją „Panevėžio regiono taupomoji kasa“, buvo rastas nemažas pinigų trūkumas, užfiksuota įvairių pažeidimų. Ikiteisminio tyrimo metu buvo nustatyta, kad nuo 2011 iki 2014 metų kredito unijai vadovavęs V. Savickas bei šiek tiek trumpiau šioje įstaigoje dirbusi jo sutuoktinė apgaulingai tvarkė buhalteriją ir pasisavino155,1 tūkst. eurų. V. Savickui taip pat buvo pateikti kaltinimai dėl piktnaudžiavimo tarnyba bei dokumentų suklastojimo ir jų panaudojimo. Atliekant tyrimą pareigūnams sukėlė įtarimų trys šios kredito unijos išduotos paskolos. Buvo nustatyta, kad V. Savickui suklastojus dokumentus, o L. Savickienei užregistravus neįvykusias ūkines finansines operacijas, kaltinamieji šiuos pinigus pasisavino.