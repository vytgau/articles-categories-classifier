Pasak Ž. Gavelienės, dabartinė situacija, lyginant su ankstesniu laikotarpiu, kai teko vadovauti LTR, nuteikia optimistiškai. „Ūkio ministras Virginijus Sinkevičius supranta turizmo sektoriaus svarbą bei poreikius, gana gerai veikia kelionių organizatorių priežiūros sistema, yra išaugęs pasitikėjimas turizmo paslaugų teikėjais, vartotojai geriau supranta savo teises, auga tiek išvykstančių, tiek atvykstančių turistų srautai“. Naujoji LTR vadovė džiaugiasi, kad Valstybinis turizmo departamentas prisiima žymiai daugiau atsakomybės už šalies turizmo sektoriaus plėtrą, taip pat teigiamai vertina pagerėjusią departamento komunikaciją. Tarp Ž.Gavelienės veiklos prioritetų -planai pertvarkyti Valstybinį turizmo departamentą, tinkamo balanso tarp sąlygų kelionių agentūrų ir organizatorių veiklai bei vartotojų interesų apsaugos keičiant Turizmo įstatymą paieška, Lietuvos pasiekiamumo plėtra bei strateginis, valstybės biudžeto išteklias paremtas požiūris į šalies rinkodarą. 2011 m. rudenį įsteigti Lietuvos turizmo rūmai vienija 10 asociacijų: Lietuvos kaimo turizmo, Lietuvos kempingų, Lietuvos golfo, Lietuvos turizmo informacijos centrų, Lietuvos kurortų, Lietuvos pilių ir dvarų, Lietuvos privačių sveikatos priežiūros įstaigų, Lietuvos viešbučių ir restoranų, Nacionalinę SPA ir Nacionalinę turizmo verslo.