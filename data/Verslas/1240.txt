„Kiek slūgstanti įtampa dėl galimo prekybos karo ir statistika, vis dar liudijanti žemą infliaciją, optimistiškai paveikė Europos akcijas, nors euro kursas smunka trečią dieną iš eilės iki dviejų savaičių minimumo“, - sakė „London Capital Group“ vadovas Jasperas Lawleris. Europos Sąjungos (ES) statistikos agentūros „Eurostat“ duomenimis, šių metų vasarį euro zonoje infliacija smuktelėjo nuo 1,3 iki 1,1 proc. Palyginimui, 2017 m. vasarį metinė infliacija euro zonoje siekė 2 proc. Frankfurto akcijų indeksas pašoko 0,4 proc., palaikomas „Siemens“ „Healthineers“ padalinio akcijų, kurios pabrango daugiau nei aštuoniais procentais po to, kai pramonės milžinė surinko 4,2 mlrd. eurų per pirminį viešą akcijų pasiūlymą (IPO). Tuo tarpu Paryžiaus akcijos pakilo 0,3 proc.; Londono „FTSE 100“ akcijų indeksas taip pat išaugo 0,3 procento. Už Atlanto JAV akcijų rinka vidudienio prekyboje taip pat augo. „Dow Jones Industrial Average“ ūgtelėjo 0,4 proc., iki 24 946,29 punkto, investuotojams stengiantis ignoruoti nerimą, kilusį dėl JAV prekybos politikos ir sumaišties Baltuosiuose rūmuose. Nuo praėjusio penktadienio „Dow“ indeksas nukrito beveik dviem procentais. Platesnio pobūdžio indeksas „S&P 500“ padidėjo 0,3 proc., iki 2 755,75 punkto, o „Nasdaq Composite“, kurio didžiąją dalį sudaro aukštųjų technologijų įmonės, pakilo 0,3 proc. ir siekė 7 500,45 punkto. JAV akcijų rinkos patyrė spaudimą šią savaitę, neslūgstant susirūpinimui rinkose dėl papildomų JAV tarifų metalams ir vyraujant sumaiščiai Baltuosiuose rūmuose. Augantis politinis netikrumas Jungtinėse Valstijose po to, kai buvo atleisti du svarbūs JAV prezidento Donaldo Trumpo administracijos pareigūnai - valstybės sekretorius Rexas Tillersonas ir prezidento patarėjas ekonominiais klausimais Gary'is Cohnas - sukėlė investuotojų susirūpinimą.