Už jos atleidimą balsavo 23 tarybos nariai, prieš – 24, vienas biuletenis buvo negaliojantis. „Gerbiamas mere, esu pasirengusi pozityviai bendradarbiauti su jumis, jūsų patarėjais, išspręsti visus nesusipratimus, jeigu tokie buvo ir toliau dirbti Vilniaus labui“, – po balsavimo sakė A. Vaitkunskienė. Posėdyje taip pat spręsta dėl A. Vaitkunskienės pavaduotojos Vilūnės Urbonienės. Ją taryba atleido: „už“ balsavo 29, „prieš“ – 9, vienas susilaikė. Papasakojo, kokių žinučių yra gavusi Prieš balsavimą, ilgiau nei valandą trukusių diskusijų metu, A. Vaitkunskienė atskleidė, kad iš sostinės mero Remigijaus Šimašiaus yra gavusi dviprasmiškų žinučių. „Kokia turi būti moralė vadovo, kuris į mobilųjį telefoną rašo savo pavaldinei žinutę tokio turinio: „Susiprask, kol nevėlu“. Kitą dieną vėlu: „Duodu tau laiko pagalvoti iki rytojaus ryto, pasakyčiau dar daug gerų žodžių tarybos posėdyje“. Tos žinutės yra“, – tarybos nariams pasakojo A. Vaitkunskienė. Kiek vėliau R. Šimašius teigė, kad A. Vaitkunskienė jo žinutes išvertė į priešingą pusę. „Iš tikrųjų, bent mano, kaip vadovo pozicija yra labai aiški. Reikia išnaudoti visų žmonių gerąsias savybes, kiek tik įmanoma. Jei tenka išsiskirti, reikia išsiskirti gražiuoju. Mano tikslas ir buvo toks su visais, įskaitant ir su ponia Alma. Iš tiesų, tą bandžiau padaryti iki galo, kiek tai yra įmanoma. Labai apgailestauju, kad mano pastangos buvo žinučių pavidalu (ar kitais pavidalais) išverstos į priešingą pusę“, – sakė jis. Prarado pasitikėjimą Posėdyje R. Šimašius išdėstė A. Vaitkunskienės atleidimo motyvus. „Noriu atskirai paaiškinti apie dar vieną aspektą, apie mano pasitikėjimą administracijos direktore. Nes dar prieš dvi savaites sakiau, kad aš tikrai galiu pasakyti garsiai, kad pasitikiu administracijos direktore (…) Yra ir gerų jos savybių, kurios leistų kažkur kitur panaudoti jas, pasiekti gerų rezultatų. Kur išgaravo tas pasitikėjimas? Kur jis dingo? Tai pasakysiu labai tiesiai ir paprastai: pasitikėjimas dingo tada, kai administracijos direktorė pradėjo dirbti vardan savo posto išsaugojimo, o ne dėl Vilniaus. Tą aš mačiau labai aiškiai pastarąsias dvi savaites. Galbūt ji savo kalboje ir pasakys, ką pavyko surasti apie mane arba mano komandą, nes labai puikiai žinau, kad savivaldybėje buvo užduotas tonas administracijai ieškoti, kur, ką meras pridarė. Nežinau, jeigu bus surasta tokių dalykų, bus labai įdomu išgirsti, bet natūralu – pasitikėjimas dingo tada, kai visos darbo jėgos buvo nukreiptos į savo posto išsaugojimą ir kažkokių politinių koalicijų telkimą“, – prieš balsavimą sakė R. Šimašius. Pati A. Vaitkunskienė po to sakė, kad sprendimą ją atleisti lėmė artimiausia mero aplinka. „Tai yra artimiausios jo komandos ir kai kurių privačių asmenų, galimai turinčių tam tikrų interesų į savivaldybės turtą ar savivaldybės įmonių turtą, nepasitenkinimas mano principingumu. Bet noriu pabrėžti, kad tai, ką dariau ir tai, ką darėme su komanda buvo privaloma pagal įstatymus, o ne kažkoks tai priešpastatymas savo galimybių, savo galių ir panašiai. Jų niekada neviršijome. Nežinau, tegul kas nori randa kokį nori laišką“, – sakė A. Vaitkunskienė. Vietoje A. Vaitkunskienės į administracijos direktoriaus pareigas buvo siūlomas mero patarėjas Povilas Poderskis. Kaltino destruktyviu požiūriu Antradienį popiet paskelbtame R. Šimašiaus teikiamame tarybos sprendimo projekte teigiama, kad A. Vaitkunskienės atleidimą lėmė prasta projektų ir procesų vadyba, iškeltų administracijai uždavinių įgyvendinimo neužtikrinimas, destruktyvus požiūris į komandinį darbą, personalo valdymą. Dokumente dar rašoma, kad A. Vaitkunskienė mero pasitikėjimą prarado dėl blogos vidinės komunikacijos, progresyvių sprendimų įgyvendinimo stabdymo, modernių sprendimų, būtinų sostinei, suvokimo stokos, perteklinių biurokratinių darinių kūrimo miesto savivaldybėje ir šiuolaikinių vadybos ir projektų valdymo standartų neatitinkančių darbo metodų. „Įtaka merui buvo per stipri“ Antradienį ryte publikuotame DELFI interviu A. Vaitkunskienė teigė, kad buvo labai nustebinta R. Šimašiaus sprendimu ją atleisti. „Su manimi kalbėdamas jis reiškia pasitikėjimą, o žiniasklaidai bandoma kažkokiomis priežastimis argumentuoti. Aš manau, kad tai yra nesusipratimas, nulemtas kažkokių žmonių įtakos, gal artimiausios mero aplinkos“, – sakė ji. Artimiausiai mero aplinkai A. Vaitkunskienė priskyrė ir į jos pareigas siūlomą P. Poderskį. Pašnekovės manymu, 27 metų mero patarėjas neturi pakankamai patirties būti administracijos direktoriumi. A. Vaitkunskienė dar pastebėjo, kad sprendimas dėl jos atleidimo priimtas tuo metu, kai Liberalų sąjūdis susidūrė su naujomis problemomis. „Manau, kad galimai kažkieno įtaka buvo per stipri merui tuo sudėtingu laikotarpiu, kai jis išgyveno įtampą, ir tas sprendimas galėjo būti priimtas neįvertinus visko deramai“, – DELFI sakė ji. Praėjusiame tarybos posėdyje liberalams nusprendus nutraukti darbą koalicijoje su konservatoriais iš administracijos direktorės pavaduotojų atleistas Arvydas Darulis.