„Didžiosios įmonės mato, kaip procesų automatizavimas arba naujų produktų kūrimas bei tobulinimas atsiliepia verslo gyvumui. Tačiau yra verslų, kurie tarsi priėję akligatvį ir nežino, kaip judėti tolyn. Šis inovacijų centras – po vienu stogu sujungsiantis ir startuolius, ir smulkias bei vidutines įmones – taps erdve, kurioje bus ne tik pateikiama žinių, bet ir taps „lūžio vieta“, kur ne tik startuoliai, bet ir ūgtelėję verslai vėl atras norą kurti ir įgyvendinti naujas idėjas“, – atidarymo renginyje sakė ūkio ministras Virginijus Sinkevičius. Šiuo metu Singapūre vykstančioje konferencijoje „Money20/20 Asia“ dalyvaujantis Lietuvos banko valdybos narys Marius Jurgilas pasveikino dalyvius ir pabrėžė, kad Lietuva jau ne pirmus metus kryptingai siekia ambicingo tikslo – sukurti finansinių technologijų įmonių veiklai palankiausią aplinką visame Šiaurės ir Baltijos šalių regione.  Tik laiko klausimas, kada Lietuvoje atsiras aukso grynuolis, kuris iššaus į pasaulines rinkas, todėl šis praktinis bendradarbiavimas su finansinių technologijų inovatoriais yra labai reikalingas žingsnis. SEB banko valdybos narys, Mažmeninės bankininkystės tarnybos direktorius Vaidas Žagūnis teigė, kad SEB Inovacijų centras tampa svarbia inovacijų kūrimo dalimi Lietuvoje. „Vienas iš geriausių būdų žengti kartu su inovacijomis atvirosios bankininkystės eroje – bendradarbiauti, todėl sukūrėme erdvę, kurioje sujungsime banko patirtį ir išteklius su inovatyvių žmonių idėjomis, ir taip paspartinsime naujų paslaugų kūrimą mūsų klientams“, – kalbėjo V. Žagūnis. Pasak jo, čia bankas kuria inkubatorių ankstyvos stadijos startuoliams, kuriems reikia praktinių ir technologinių patarimų vystant idėjas. Kuriant bendras paslaugas jiems suteiks banko produktų kūrimo ir IT specialistų pagalbą. Planuojama, kad daugelis čia įsikursiančių startuolių kurs su finansinėmis technologijomis susijusias paslaugas arba dirbs su tokiomis inovacijomis kaip dirbtinis intelektas, didelis kiekis duomenų (angl. big data) arba blokų grandinės technologija. „Tikimės, kad iš šiame centre dirbančių startuolių gims nauji verslo čempionai“, – teigė V. Žagūnis. Specialiai startuoliams skirtoje erdvėje įrengtos patogios smalsių lankytojų netrukdomos darbo vietos, spartusis interneto ryšys, susitikimų kambariai, poilsio zonos. Startuolių erdvėje įrengta iki dvidešimt darbo vietų, čia dirbantys startuoliai galės taip pat dalyvauti centre vyksiančiuose renginiuose ir mokymuose. Startuolių veiklą SEB Inovacijų centre prižiūrės rizikos kapitalo fondas „Nextury Ventures“, tapęs SEB banko partneriu įgyvendinant startuolių programą. Norintys savo idėjas kurti ir diegti Inovacijų centre startuoliai dar gali registruotis SEB banko interneto svetainėje. Pasak SEB pranešimo, šiame centre taip pat vyks mokymai mažoms ir vidutinėms įmonėms, kaip sparčiai padidinti verslo mastą. „Nemokamuose mokymuose per metus galės dalyvauti trisdešimt įmonių, bankas tam skirs po 50 tūkstančių eurų kasmet“, – sakė V. Žagūnis. Į pirmą mokymų programą jau pakviesta penkiolika ilgiau negu dvejus metus veikiančių mažų ir vidutinių įmonių, turinčių didesnę kaip 1 mln. eurų metinę apyvartą ir norinčių kurti inovacijas. Pirmoji mokymų programa įmonėms prasidės kovo 20 dieną. „Šis centras – tai mūsų dovana miestui ir žmonėms, kurie siekia kurti ir diegti inovatyvius sprendimus. Stengsimės šį centrą paversti bendruomenės, kuri domisi inovacijomis, susibūrimo vieta Vilniuje“, – sakė V. Žagūnis. Centre įrengtoje 80 vietų konferencijų salėje nuolat vyks atviri ir uždari renginiai finansinių technologijų ir inovacijų tema. SEB Inovacijų centras įsikūrė Vilniaus Naujamiesčio rajone esančio prekybos ir paslaugų centro „Helios City“ patalpose (Savanorių pr. 1), kur jau veikia SEB banko klientų aptarnavimo skyrius.