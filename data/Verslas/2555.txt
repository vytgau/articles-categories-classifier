JAV Atstovų Rūmai pritarė įstatymo projektui dėl laikino – iki vasario 16 d. – vyriausybės darbo finansavimo. Tačiau projekto dar nepatvirtino Senatas. Jeigu projektas nebus patvirtintas, nuo šeštadienio JAV vyriausybė liks be finansavimo. Tokiu atveju valstybės tarnautojai, išskyrus tiesiogiai atsakingus už nacionalinį saugumą, turės būti išleisti atostogų. JAV įstatymų leidėjai jau keturis kartus per pastaruosius keturis mėnesius priėmė sprendimą dėl trumpalaikio vyriausybės finansavimo pratęsimo, nes niekaip negali susitarti dėl svarbiausių biudžeto politikos klausimų. „Pats vyriausybės darbo stabdymas savaime negali turėti didelės įtakos šalies ekonomikai, tačiau tas neapibrėžtumo šešėlis, kuris gali apimti ekonomiką, gali turėti įtakos investuotojų nuotaikoms, ypač jeigu drama Vašingtone virs užsitęsusia kova“, – mano „BK Asset Management“ Borisas Schlossbergas. Nepaisant neaiškaus politinio fono, nuo šių metų pradžios indeksas „Standard & Poor's 500“ padidėjo 4,7 proc., o kiti du pagrindiniai indeksai padidėjo daugiau nei 5 proc. Tokį akcijų rinkos augimą metų pradžioje skatino spartus šalies ekonomikos augimas ir naujienos apie įmonių pelnus. Penktadienį akcijų rinką gali kiek sulaikyti paskelbti duomenys, parodę, kad vartotojų pasitikėjimo indeksas Jungtinėse Valstijose sausį krito iki 94,4 punkto – žemiausio lygio nuo praėjusių metų liepos. Gruodį jis siekė 95,9 punkto. Analitikai prognozavo, kad jis padidės iki 98 punktų. IBM akcijos atpigo 3,8 proc. Didžiausios pasaulyje kompiuterinių paslaugų teikėjos apyvarta ketvirtąjį praėjusių metų ketvirtį padidėjo pirmą kartą per 23 ketvirčius. Tačiau kompanija patyrė 5,5 mlrd. JAV dolerių grynojo nuostolio dėl mokesčių reformos. „American Express“ akcijų kursas smuktelėjo 1,6 proc. Viena iš amerikietiškos mokėjimo kortelių rinkos lyderių taip pat dėl mokesčių reformos ketvirtąjį ketvirtį patyrė nuostolį pirmą kartą nuo 1992 metų. Indeksas „Dow Jones Industrial Average“ nuo sesijos pradžios sumažėjo 0,1 proc. iki 25990,7 punkto. Indeksas „Standard & Poor's 500“ ūgtelėjo 0,15 proc. iki 2802,22 punkto. Indeksas „Nasdaq Composite“ padidėjo 0,17 proc. iki 7308,25 punkto.