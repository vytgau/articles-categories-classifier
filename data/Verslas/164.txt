Pagal jo Seimo posėdžių sekretoriate įregistruotą Saugaus eismo automobilių keliais įstatymo pakeitimo projektą, „transporto priemonėje, kuri yra skirta nuomai ir kurios valdytoju yra automobilių nuomos paslaugas teikianti įmonė, privalomai turi būti įrengtas mechanizmas, leidžiantis užvesti variklį tik atlikus blaivumo testą“. Pastaruoju metu padaugėjo skaudžių autoįvykių, pasibaigusių mirtimis, kurių kaltininkai buvo neblaivūs asmenys, vairuojantys nuomojamas autotransporto priemones. „Darytina išvada, kad, vairuodami nuomojamą automobilį, asmenys taiko sau žymiai švelnesnius „gero elgesio kelyje“ standartus, ne taip atsakingai vertina savo galimybes vairuoti išgėrus, neatsižvelgia į galimybę padaryti materialinę žalą ne tik automobiliui, bet žalą ir kitų asmenų sveikatai“, - sako R. Žemaitaitis. Įstatymo pataisa siūloma techniškai apriboti galimybę neblaiviems asmenims sėsti už vairo nuomojamų automobilių. Galiojantis Saugaus eismo automobilių keliais įstatymas būtų papildomas nauja sąvoka - „automobilių nuomos veiklą vykdanti įmonė“. Pagal projektą, tai „įmonė, valdanti automobilius ir teikianti automobilių nuomos paslaugas fiziniams ir juridiniams asmenims“. Siūloma, kad įstatymo pataisos įsigaliotų šių metų lapkričio 1 d. Šiuo metu įstatymuose nėra aptartas teisinis reguliavimas, susijęs su mechanizmu, leidžiančiu užvesti automobilio variklį tik atlikus blaivumo testą. Kaip ELTA jau skelbė, Premjeras Saulius Skvernelis skatinimui įsivesti alkoblokus pritaria. Tačiau, akcentavo Premjeras, tai neturėtų būti taikoma visiems vairuotojams. Lietuvos valstiečių ir žaliųjų sąjungos lyderis Ramūnas Karbauskis yra sakęs, kad reikalingi ne tik alkoblokai nuomojamose transporto priemonėse, tačiau visiems vairuotojams būtina įvesti 0 promilių reikalavimą. Susisiekimo ministras Rokas Masiulis prakalbo apie alkoblokus, kurie būtų diegiami pavėžėjimo paslaugas teikiančių įmonių automobiliuose.