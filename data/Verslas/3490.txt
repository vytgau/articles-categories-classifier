Per lapkritį, kaip skelbia birža, joje užsiregistravo 4,4 tūkst. darbo neturinčių asmenų, darbdaviai tą mėnesį bedarbiams pateikė 4,6 tūkst. laisvų darbo vietų. Lapkritį teritorinėje darbo biržoje registravosi 2195 Kauno miesto gyventojai (spalį - 2330). Lyginant su praėjusių metų lapkričio duomenimis, šiemet paskutinį rudens mėnesį birža registravo 135 darbo ieškančiais kauniečiais mažiau nei pernai tuo pačiu laikotarpiu. Darbą susirasti šiemet lapkritį pavyko 1286 Kauno teritorinėje darbo biržoje registruotiems miesto gyventojams (nuo metų pradžios - 14545). Per praėjusį mėnesį registruotos 3155 laisvos darbo vietos, iš jų 3076 - neterminuotam darbui. Mažesniu nei mieste nedarbo rodikliu jau ne vieną mėnesį pasižymi Kauno rajono savivaldybė, primena ELTA. Neabejotina, kad tai susiję su pastaruoju metu ypač spartėjančia šiame rajone esančios Kauno laisvosios ekonominės zonos plėtra. Lapkritį Kauno teritorinėje darbo biržoje registravosi 634 Kauno rajono gyventojai, darbo šiuo metu ieško 6,6 proc. rajone gyvenančių žmonių. Per praėjusį mėnesį įsidarbino 379 pakaunės gyventojai. Dvylika iš jų pasinaudojo Darbo biržos siūlomomis remiamo įdarbinimo priemonėmis, 3 - parama darbo vietoms steigti.