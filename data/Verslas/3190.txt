Liūtys pasėlius nuniokojo derliaus nuėmimo laiku rugpjūčio – spalio mėnesiais, ypač nukentėjo Rytų Lietuvos ūkininkai. Europos Komisija trims Baltijos šalims ir Suomijai iš viso skyrė 15 mln. eurų paramos. Visoms keturioms valstybėms narėms bus leidžiama ES lėšas papildyti tokio pat dydžio nacionalinėmis priemokomis. Valstybės narės skirtą paramą gali panaudoti iki kitų metų rugsėjo pabaigos. Vyriausybė skaičiuoja, kad lietuvių ūkininkai galėjo siekti per 40 mln. eurų, patys ūkininkai įvardija kelis kartus didesnius galimus nuostolius. Žemės ūkio viceministras Rolandas Taraškevičius Briuselio sprendimąpavadino solidarumo ženklu, tačiau pažymėjo, kad Lietuvos ūkininkų nuostoliai kur kas didesni. „Traktuojame kaip Europos Komisijos solidarumo gestą žemdirbiams. Aišku, mūsų suskaičiuoti nuostoliai, kurie kaupiasi, daug didesni, suprantame, kad EK pilnai nuostolių atlyginti negalėjo ir turbūt neplanavo“, – antradienį BNS sakė R. Taraškevičius. Pasak viceministro, ūkininkai paramos gali sulaukti dar iki rudens. Nacionalinė parama šiuo metu nėra numatyta, bet tokia galimybė neatmetama. „Šiuo metu biudžete tai nenumatyta, metams einant žiūrėsime, galbūt biudžeto vykdymas leistų – bet čia spekuliacija. (...) Rimtai dirbame su krizių valdymo fondu, planuojame sausio-vasario mėnesiais pradėti intensyvias konsultacijas su socialiniais partneriais. Pateiksime keletą modeliavimo variantų, nes kalbama ir apie ūkininkų prisidėjimą formuojant fondą“, – sakė R. Taraškevičius. Vyriausybė į Europos Komisiją dėl žemdirbių nuostolių kreipėsi spalio mėnesį.