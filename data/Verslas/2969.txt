Ūkio ministras viliasi, kad be naujų investicijų, 2018 metais kai kurie jau Lietuvoje dirbantys verslininkai plėsis. „Investuotojų forumo“ vadovė mano, kad per pastaruosius metus į Lietuvą įžengę garsūs pasauliniai žaidėjai pritrauks dar daugiau naujų investuotojų. Rinkos analitikai tikina, kad po 2018 metų pasaulinė ekonomika gali sulėtėti, todėl Lietuvai būtina prisitraukti kuo daugiau naujų investuotojų. Kitais metais investuotojai neturėtų sustoti Ūkio ministras Virginijus Sinkevičius tikisi, jog šiemet užsienio investuotojai nepraras apetito ir toliau rinksis Lietuvą. „Metai šie buvo sėkmingi, bet buvo padaryta neblogų darbų, kad ir kitiems metams tempas nemažėtų, kalbant apie užsienio investicijų pritraukimą. Žinau, kad yra didelių projektų numatyta, aišku, daugiau detalių atskleisti negaliu, bet tikrai darome viską ir man esant ministru jau turėjau kelis susitikimus su galimais investuotojais, kur kalbame apie kelis šimtus darbo vietų“, – BNS sakė V. Sinkevičius. Ministras pridūrė, kad 2018 metais galbūt išvysime ne tik naujų vardų, bet ir jau esamų investuotojų plėtros planų. „Neatmesčiau ir to, kad esami investuotojai plėsis. Visada yra gerai naujas vardas, bet aš taip pat esu už plėtrą. Turime signalų, kad gali būti plėtros“, – teigė V. Sinkevičius. SEB banko vyriausias analitikas Tadas Povilauskas mano, kad dabar yra palankus metas investuotojams plėstis ir eiti į naujas rinkas, nes pasaulio bei Europos šalių ekonomikos auga, įmonių investicijos atsigauna, todėl pastaruoju metu matomas ir jų susidomėjimas Lietuva. „Kiti metai nusimato pakankamai neblogi ir tų investicijų laisvose ekonominėse zonose, spėčiau, kad dar gali būti. Kai atsiranda sėkmės istorija, tai aplink ją pradeda formuotis kitos istorijos. Kauno laisvosios ekonominės zonos pavyzdys užkrečia ir kitas zonas. Manau, tai gali duoti vaisių“, – BNS kalbėjo analitikas. Naujus investuotojus traukia jau atėję žaidėjai Užsienio investuotojus vienijančio „Investuotojų forumo“ vadovė Rūta Skyrienė BNS tvirtino, kad naujus investuotojus į Lietuvą traukia ne tik kvalifikuoti darbuotojai ir pigesnė darbo jėga, bet ir į šalį anksčiau atėję dideli žaidėjai. „Manau, kad bet kuris sprendimas naujo investuotojo ateiti į Lietuvą, tai yra vos ne pažadas, kad ateis ir daugiau. Tai yra užkrečiamas dalykas, todėl mes visada akcentuodavome, kad didelių žaidėjų ir vardų pritraukimas yra naudingas apskritai Lietuvos vardo garsinimui ir mažesnių investuotojų pritraukimui“, – kalbėjo R. Skyrienė. T. Povilauskas vardino, kad investuotojus į Lietuvą vilioja ne tik kvalifikuota ir šiek tiek pigesnė nei kitose Europos šalyse darbo jėga, bet ir geografinė Lietuvos padėtis bei palanki mokestinė sistema. Banko „Luminor“ vyriausioji analitikė Indrė Genytė-Pikčienė tvirtino, kad Lietuvai reikėtų toliau gerinti sąlygas investuotojams. „Visos pastangos – tiek teisinės, tiek mokestinės aplinkos kūrime, tiek apskritai darbo jėgos atitikimo rinkos poreikiams klausimų sprendime turi būti sutelktos. Šie metai yra pavyzdys. Pavyzdžiui, darbo kodekso korekcijose buvo kryptingas darbas, skatinantis tiesiogines investicijas ateiti“, – BNS teigė analitikė. Anot jos, Lietuvą dar garsina pasauliniai reitingai. Pavyzdžiui, spalį verslo aplinką vertinančiame Pasaulio banko „Doing Business“ reitinge Lietuvai pakilus penkiomis pozicijomis į 16-ą vietą, investuotojams buvo pasiųsta gera žinutė. Darbo rinka ateityje kels vis daugiau nerimo R. Skyrienė tvirtino, kad užsienio investuotojai Lietuvą dažniausiai renkasi dėl kvalifikuotų darbuotojų ir konkurencingų darbo jėgos kaštų, tačiau I. Genytė-Pikčienė teigė, kad įtampa trūkstant darbuotojų, ateityje kels vis daugiau problemų. „Kiek teko kalbėtis su investuotojais, norinčiais ateiti į regionus, o nebūtinai didžiuosius miestus, tai regionuose būtent yra labai reikšminga darbo jėgos trūkumo problema. Tiek profesinių, tiek aukštųjų mokyklų ruošiamų specialybių neatitikimas poreikiams“, – kalbėjo I. Genytė-Pikčienė. Dėl to, pasak analitikės, svarbu peržiūrėti, kokie specialistai yra ruošiami Lietuvoje. R. Skyrienė pridūrė, kad Lietuvai norint pritraukti vis daugiau investuotojų, reikia galvoti apie darbo apmokestinimo mažinimą. V. Sinkevičiaus teigimu, Lietuvai būtini tiesioginiai skrydžiai su pasaulio verslo centrais, tačiau juos pritraukti nėra lengva. Tuo metu T. Povilauskas mano, kad po 2018 metų gali sulėtėti pasaulinės ekonomikos augimas, todėl kitus metus privalu iki galo išnaudoti, priviliojant naujų investuotojų. „2019 metais bet kuriuo atveju jau galima sakyti, kad bus ekonomikos sulėtėjimas. Tų rizikų pasaulyje, ypač kalbant apie vertybinių popierių brangimą ar nekilnojamo turto brangimas, noras rizikuoti didėja, tai tam tikrų korekcijų ir atvėsimų gali būti. Ne kitais, bet vėlesniais metais. Dabar yra geri metai ir tai reikia išnaudoti, viliojant investuotojus“, – tvirtino analitikas. Šiemet „Investuok Lietuvoje“ pritraukė daugiausiai investicijų Užsienio investicijas skatinančios agentūros „Investuok Lietuvoje“ duomenimis, šiemet per tris ketvirčius į Lietuvą atėjo 22 užsienio bendrovės, ketinančios investuoti 105,7 mln. eurų. BNS skaičiavimais, per paskutinius tris metų mėnesius paskelbta apie dar 9 projektus, o bendra investicijų suma siekia 200,7 mln. eurų. Pernai apie 36 projektus pranešę investuotojai planavo šalyje investuoti 135,2 mln. eurų. „Investuok Lietuvoje“ tikslius šių metų duomenis ketina pateikti kitų metų pradžioje. Maždaug du trečdaliai į Lietuvą ateinančių investuotojų dirba su „Investuok Lietuvoje“, o kiti tai daro be agentūros pagalbos.