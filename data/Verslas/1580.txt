Šių laikų psichopatai – toli gražu ne nusikaltėliai ar smurtautojai. Jais gali būti jūsų vadovas darbe, įtakingas politikas ar aukštas pareigas užimantis kaimynas, mat vadovai dažnai tampa psichopatais. Psichologas, Oksfordo Universiteto eksperimentinės psichologijos profesorius Kevinas Duttonas nagrinėjo, kuo pasižymi 21 amžiaus psichopatai ir nustatė, kad net JAV prezidentas Donaldas Trumpas yra didesnis psichopatas nei Hitleris. Įdomiausia, kad į savo tyrinėjimo sritį mokslininkas pažvelgė itin rimtai ir nusprendė atlikti žiaurų eksperimentą pats tapdamas eksperimentiniu triušiu. Taip jis siekė atrasti savo viduje tūnantį monstrą. Apie tai jis sutiko papasakoti DELFI. Nepabijojo pats tapti eksperimentiniu triušiu Prieš daugiau nei penkerius metus Kevinas Duttonas ryžosi žiauriam eksperimentui, kurį išbandė savo kailiu. Mokslininkas leidosi būti pririšamas prie kėdės, kurioje buvo pritvirtina jo galva, o smegenis veikė elektromagnetinis laukas, trikdęs jausmų centro funkcijas. Viso eksperimento metu jis stebėjo žiauraus turinio vaizdo juostas, kuriose užfiksuotas smurtas, kankinimai, žmogžudystės ir t. t. Labai greit mokslininkas pajuto aroganciją ir suprato, kad vaizduose užfiksuotiems žmonėms nejaučia jokio gailesčio. „Kaip akademinis psichopatų ekspertas aš žinojau daug skirtingų teorijų, kas gali lemti jų elgesį, veiksmus, taip pat turėjau daug patirties bendraudamas su psichopatais akis į akį. Tačiau viena, ko neturėjau, ir ko neturėjo nei vienas kitas akademikas – žinojimo, realios patirties, ką iš tikrųjų reiškia būti psichopatu“, – pasakojo DELFI, kodėl ryžosi tokiam eksperimentui. Jis aiškino pasirinkęs TMS (Transcranial Magnetic Stimulation – transkranijinės magnetinės stimuliacijos) techniką, kad eksperimentas nedarytų įtakos tolimesniam jo gyvenimui. „Galima palyginti šią techniką su sprendimu pakeisti savo šukuoseną kardinaliai persidažius ir nusikirpus plaukus arba pakeitus šukuoseną nežymiai, gal tik neįprastai juos persišukavus, kad po kurio laiko galima būtų vėl grąžinti tą pačią šukuoseną. TMS technika – lyg paprastas šukuosenos pakeitimas, tik eksperimentuojama ne su plaukais, o smegenų ląstelėmis. Žinojau, kad po kurio laiko aš sugrįšiu į normalią būseną. Tačiau kai kurie žmonės iki šiol galvoja, kad aš buvau nejautrus monstras, jei ryžausi pradėti tokį eksperimentą“, – pripažino jis. Nustatė, kad D. Trumpas didesnis psichopatas net už Hitlerį Tačiau K. Duttonas pažymi, kad nors nemažai psichopatų turi polinkį į smurtą, tikrai ne visi jie yra smurtautojai ar nusikaltėliai. „Kai dauguma žmonių išgirsta žodį psichopatas, jie iškart galvoja apie serijinius žudikus kaip Tedas Bundy (seksualinis maniakas nuo 1974 iki 1978 metų išprievartavęs ir nužudęs mažiausiai 30 jaunų moterų, tarp kurių buvo ir vos 12–14 metų mergaičių – DELFI) tikrame gyvenime ar žmogėdrą Hanibalą Lekterį filmuose. Tačiau kai psichologai, taip pat ir aš, kalba apie psichopatus, mes iš tiesų turime omenyje specifinę grupę individų, pasižyminčių išskirtinėmis asmeninėmis savybėmis kaip negailestingumas, bebaimiškumas, pasitikėjimas savimi, mokėjimas susikoncentruoti ir išlikti šalto proto net patiriant didžiulį spaudimą, charizmatiškumas, empatijos stoka. Nei vienas iš šių bruožų pats savaime nėra problema. Iš tikrųjų, jei šios būdo savybės pasireiškia tinkamame kontekste ir tam tikrame lygyje, jos negi gali būti naudingos“, – atkreipia dėmesį. Pasitelkdamas šias ir kitas savybes 2016 m. jis nustebino pasaulį įvertinęs kandidatus į JAV prezidentus ir kitas istorines figūras pagal aštuonias psichopatinės asmenybės charakteristikas. Tuo metu jis pareiškė, kad Donaldas Trumpas yra didesnis psichopatas nei Adolfas Hitleris, o didžiausias psichopatas, anot jo, buvo buvęs Irako prezidentas Saddamas Husseinas. Aukštoje vietoje taip pat atsidūrė ir Demokratų partijos kandidatė Hilary Clinton. Apie tai skelbė independent.co.uk. Tikėtina, kad jūsų bosas yra psichopatas K. Duttonas atkreipia dėmesį, kad kai kurios psichopatų savybės kaip begalinė drąsa, pasitikėjimas, charizma, negailestingumas ar gebėjimas susikoncentruoti yra būtinos sėkmei 21 amžiuje, kai klesti žvėriška konkurencija. Todėl nenuostabu, kad direktoriai, didelių kompanijų vadovai ir aukštas pareigas užimantys asmenys dažniau tampa psichopatais. „Labai tikėtina, kad jūsų bosas yra psichopatas, – neieško žodžių kišenėje. – Jūs įsivaizduokite, kiek jie patiria įtampos, jei yra atsakingi už kompanijos strategiją, finansinius rodiklius, jie nuolat turi stengtis, kad būtų pirmi, išliktų lyderiais. O jeigu tokioje įtemptoje aplinkoje vadovai nesugeba atleisti krūvio nepatempiančių žmonių, neišlaiko šalto proto patirdami didelį stresą, neturi ištvermės racionaliai paskaičiuoti visas rizikas, nepasitiki savimi ir jaučiasi nejaukiai prie derybų stalo ar negali emociškai atsiriboti nuo žmonių – jie nebus sėkmingi. Visos šios savybės yra psichopatų bruožai.“ Mokslininkas taip pat kelerius metus tyrė, kokių profesijų dirbantieji Jungtinėje Karalystėje dažniausia patampa psichopatais. Išaiškėjo, kad tai direktoriai, teisininkai, TV ir radijo žurnalistai, pardavėjai, chirurgai, žurnalistai, policininkai, dvasininkai, virėjai ir karininkai. „Šių profesijų atstovai nuolat atsiduria stresinėse situacijose, turi greitai reaguoti į kintančias aplinkybes, negali leistis būti užvaldomi emocijų, turi greitai priimti sprendimus, jausti jėgos ir įtakos troškimą, išlikti žavingi ir įtikinantys. Todėl jie atsiduria aukštesniame psichopatų spektre“, – sako K. Duttonas. *** Šiais metais K. Duttonas lankysis Lietuvoje ir skaitys pranešimą Vadovų konferencijoje „EBIT 2018“, kuri vyks kovo 22-23 dienomis Vilniuje.