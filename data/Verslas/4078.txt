Planuojama, kad įvedus vietinę rinkliavą už automobilių statymą, automobiliai dalyje Senamiesčio, Naujamiesčio, Užupio ir centro prieigose bus statomi tvarkingiau, rašoma sostinės savivaldybės pranešime spaudai. Mokamas automobilių stovėjimas įvedamas į Vilniaus miesto savivaldybės tarybos patvirtintas rinkliavos zonas įtrauktose gatvėse, kuriose galima rinkti vietinę rinkliavą už transporto priemonių statymą. „Į šias Vilniaus vietas kone kasdien atvyksta daugybė žmonių. Automobiliais užstatomi pravažiavimai, neretai – ir šaligatviai, pėsčiųjų takai, apsunkinamas patekimas ir į čia įsikūrusias įstaigas, įmones, automobiliai paliekami stovėti visai dienai. Tam, kad automobiliai būtų statomi tvarkingiau bei sureguliuotume jų stovėjimo trukmę, ir bus keičiama transporto priemonių stovėjimo tvarka“, – sako „Susisiekimo paslaugos“ Automobilių stovėjimo priežiūros departamento vadovas Igoris Semionovas. Siekiant sureguliuoti statomų transporto priemonių srautus ir sudaryti palankesnes sąlygas pasistatyti automobilį ir tiems, kurie dienos metu į miesto centrą ir jo prieigas atvyksta trumpam, nuo lapkričio 20 d. rinkliava už automobilių stovėjimą pradedama rinkti šiose teritorijose: • S. Skapo g., • Z. Sierakausko g. (prie pastato Nr. 15), • Lvovo g. (atkarpoje nuo jungiamojo kelio tarp Lvovo g. ir Konstitucijos pr. iki Linkmenų g.) • Linkmenų g. (tarp Lvovo g. ir Konstitucijos pr.) • Baltajame skg. (prie Polocko g.), • Polocko g. (nuo Polocko g. 16 iki Olandų g.), • Zarasų g. (nuo Polocko g. iki Zarasų g. 5) S. Skapo gatvė patenka į mėlynąją vietinės rinkliavos zoną, kurioje vietinė rinkliava renkama pirmadieniais–sekmadieniais nuo 8 iki 24 valandos, ir valanda stovėjimo kainuoja 2,5 euro. Teritorija ties Z. Sierakausko g. 15-uoju numeriu pažymėtu pastatu patenka į žaliąją rinkliavos zoną, o joje 0,3 euro rinkliava už valandą stovėjimo renkama pirmadieniais–šeštadieniais nuo 8 iki 18 val. Lvovo ir Linkmenų gatvių atkarpose bei dalyje Užupio (Baltasis skersgatvis, dalis Polocko ir Zarasų gatvių) esančios automobilių stovėjimo vietos patenka į geltonąją rinkliavos zoną, kurioje nustatyta rinkliava siekia 0,6 euro už vienos valandos stovėjimą. Rinkliava bus renkama pirmadieniais–šeštadieniais nuo 8 iki 20 valandos. Šiose teritorijose mokamą stovėjimą žymintys kelio ženklai, informacinės nuorodos bus įrengiami nuo lapkričio 20 d. Skelbiama, kad prie apmokestintų gatvių gyvenantys ir savo gyvenamąją vietą gyvenamosios paskirties patalpoje deklaravę vilniečiai gali įsigyti leidimus, suteikiančius teisę statyti gyventojų automobilius apmokestintose stovėjimo vietose. Pirmajam automobiliui skirtas leidimas žaliojoje rinkliavos zonoje kainuoja 7,2 euro metams, o antrajam – 8,7 euro mėnesiui. Tuo tarpu pirmasis ir antrasis leidimai geltonojoje zonoje kainuoja atitinkamai 14 eurų metams ir 17 eurų mėnesiui. Pirmasis ir antrasis leidimai mėlynojoje zonoje kainuoja atitinkamai 43 eurus metams ir 52 eurus mėnesiui. Nespėjusiems gyventojų leidimų įsigyti iki stovėjimo vietų apmokestinimo pradžios, bus suteikiamas 2 savaičių laikotarpis nuo lapkričio 20 d. imtinai susipažinti su pasikeitusia automobilių statymo tvarka ir įsigyti leidimus. Primenama, kad sumokėta vietinė rinkliava už gyventojo leidimą nesuteikia teisės nemokamai statyti automobilį visoje rinkliavos zonoje, draudžiamųjų kelio ženklų ar rezervuotų stovėjimo vietų galiojimo zonose, privačiose automobilių stovėjimo aikštelėse.