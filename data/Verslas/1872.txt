150 naujų autobusų įsigijo didžiausia Lietuvoje viešojo transporto įmonė „Vilniaus viešasis transportas“, kuri šiemet naudodamasi Europos Sąjungos parama taip pat perka ir 41 naują troleibusą. Dar 100 naujų viešojo transporto priemonių, iš kurių 62 jau šiuo metu važiuoja Vilniaus gatvėmis, pateiks vežėjų parinkimo konkursą praėjusiais metais laimėjęs privatus vežėjas UAB „Transrevis“. Dažnai susilaukiame klausimo, kodėl nuspręsta pirkti būtent dyzelinius, o ne elektrinius autobusus, todėl norime aiškiai išdėstyti šio sprendimo argumentus, o taip pat ir paneigti tam tikrus mitus. • Konkurso sąlygose nebuvo apibrėžta konkreti kuro rūšis. Tačiau buvo pasiūlyti ir reikalavimus geriausiai atitiko dyzeliniai autobusai, kurių variklių taršos norma ne mažesnė nei nustato „Euro 6“ reikalavimai ir ne prastesnė nei dujinių autobusų, o kaina mažesnė. Visi 250 naujų dyzelinių autobusų, kurie važiuos Vilniuje, yra sertifikuoti „Euro 6“ taršos emisijos standartui. Šie naujausios technologijos varikliai atitinka griežtus aplinkosaugos reikalavimus, todėl lyginant su šiuo metu eksploatuojamomis viešojo transporto priemonėmis, naujieji autobusai mažiau terš aplinką. • Dyzeliniai autobusai savo techninėmis galimybėmis niekuo nenusileidžia elektriniams autobusams, o su pilnu kuro baku gali važiuoti bene visą dieną. Elektrinių autobusų akumuliatorinių baterijų resursų visos dienos darbui neužtenka. Šiuolaikinis elektrinis autobusas gali nuvažiuoti vidutiniškai 150 km, o sostinėje važiuojantiems autobusams keliama sąlyga, jog jie galėtų nuvažiuoti ne mažiau 450 km per dieną. • Elektrinių autobusų krovos infrastruktūrai, kurios šiuo metu Vilniuje nėra, reikalingos nemažos investicijos. Tad norint efektyvinti ir gerinti pačią viešojo transporto sistemą, nuspręsta investicijas šiame etape skirti būtent naujų autobusų įsigijimui, o ne infrastruktūrai, kad būtų atnaujinta kuo daugiau pasenusio autobusų parko. • Dyzelinių autobusų kaina šiuo metu yra mažesnė nei elektrinių, kurių kaina priklauso nuo daugelio faktorių. Pavyzdžiui, Slovakijos sostinė Bratislava įsigijo 18 elektrinių autobusų. 8 metrų ilgio elektrinis autobusas kainuoja maždaug 488 000 eurų, o 12 metrų ilgio – maždaug 589 000 eurų. Palyginimui, 12 metrų ilgio dyzelinis autobusas kainuoja maždaug 212 000 eurų, o 18 m ilgio dyzelinis autobusas – maždaug 285 000 eurų. Taigi šiandien vidutiniškai vietoj vieno elektrinio 12 metrų ilgio autobuso galima nupirkti du naujus dyzelinius 12 ir 18 metrų ilgio autobusus, o vietoj vieno 8 metrų ilgio elektrinio autobuso – keturis 8 m ilgio vidutinės talpos naujus dyzelinius autobusus. Didėjant viešojo transporto keleivių srautams ir norint suteikti patogesnes sąlygas jų kelionėms, autobusų parko atnaujinimas ir plėtra šiuo metu yra svarbiausi prioritetai. • Įvykdžius šį atnaujinimą sustoti nežadama. Puikiai suprantame, kad elektrinis transportas yra viešojo transporto ateitis. Artimiausiu metu kartu su „Vilniaus viešasis transportas“ valdyba bus ruošiamas elektrinio transporto atnaujinimo planas, kuris apims ir elektrinių autobusų integravimo galimybę, infrastruktūros sukūrimą, pritaikymą, kontaktinio tinklo išnaudojimą ir kitus klausimus. Naujuose sostinės autobusuose bus įdiegta technologinių sprendimų: LCD ekranai bei LED švieslentės-maršrutų rodyklės. Keleiviai turės galimybę kelionės metu įkrauti įrenginius, pasinaudodami specialiomis USB jungtimis. Naujuose autobusuose keleiviams skirtame salone ir vairuotojo darbo vietoje bus įrengti kondicionieriai, o taip pat tiek autobusų viduje, tiek išorėje veiks vaizdo kameros. Visus Vilniaus autobusus vienys raudona spalva su miesto logotipu. Ši naujoji vieninga sostinės viešojo transporto spalva – tai bendras Vilniaus miesto ir Vilniaus dailės akademijos bendradarbiavimo projektas. Pasirinkta raudona, nes tai oficiali Vilniaus miesto spalva. Dizainą naujiems autobusams sukūrė Vilniaus dailės akademijoje studijuojanti Elena Lašaitė. Naujų, jau šį rudenį į sostinės gatves išvažiuosiančių troleibusų dizainas išliks toks pat kaip ir dabar (dviejų spalvų – geltono atspalvio ir raudonos), o raudonos spalvos intarpai atitiks oficialią raudoną Vilniaus miesto spalvą, kuria bus dažomi ir autobusai. Raudonai bus perdažomi ir senesni, šiuo metu eksploatuojami „Vilniaus viešasis transportas“ autobusai, kurie sostinės gatvėmis važiuos ir atvykus naujiems autobusams, jog būtų išlaikyta ta pati visų sostinės autobusų spalva bei užtikrintas vieningas sostinės viešojo transporto vaizdas.