Po šių naujienų smarkiai krito tiek akcijų, tiek žaliavų rinkos - „Brent“ rūšies naftos ateities sandorių kaina trečiadienį po pietų smuko 1,4 proc., iki 67,19 dolerio už barelį, o JAV „West Texas Intermediate“ nafta atpigo 1,07 proc., iki 62,46 dolerio už barelį. Koreliacija tarp naftos ir akcijų paprastai yra stipri - po kritimo akcijų biržose dažnai fiksuojamas naftos rinkos nuosmukis. Nafta spaudimą patyrė ir anksčiau šią savaitę, ekspertams tikintis, kad išaugs JAV komercinės naftos atsargos. Tačiau trečiadienį popiet paskelbti oficialūs Energetikos informacijos administracijos (EIA) duomenys parodė visai kitą vaizdą - Jungtinių Valstijų naftos atsargos praėjusią savaitę krito 4,6 mln. barelių, kai dauguma analitikų prognozavo komercinių atsargų prieaugį. Nepaisant to, teigiamą kritusių atsargų sentimentą atsvėrė auganti prekybos karo tarp JAV ir Kinijos tikimybė. Kinijos prekybos ministerija anksčiau trečiadienį paskelbė planus įvesti tarifus prekėms iš Jungtinių Valstijų už 50 mlrd. JAV dolerių, įskaitant automobilius, chemijos produkciją, sojos pupeles ir lėktuvus. Toks pranešimas nuskambėjo nepraėjus nė dienai po to, kai JAV paskelbė apie savo ketinimus pritaikyti 25 procentų muito mokestį maždaug 1300 prekių iš Kinijos.