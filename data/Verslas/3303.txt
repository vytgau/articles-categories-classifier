„Prekybos verslas, turintis 146 mln. eurų apyvartą ir apie 250 žmonių, pereina į stipraus pirkėjo, turinčio daug sinergijų, rankas. „Achemos grupės“ valdomos „Agrochemos“ ir „Litagros prekybos“ pajėgų sujungimas sukurs vieną stipriausių šios srities bendrovių ir sukurs pridėtinę vertę ne tik ūkininkams, bet ir tiekėjams bei darbuotojams“, - sakė „Litagros“ valdybos pirmininkas Gintaras Kateiva. Jam, investicijų bendrovei „Invaldai INVL“, fondui „Amber Trust II“ ir kitiems akcininkams po sandorio liko bendrovė „Litagra“, valdanti „Litagros žemės ūkio centrą“ ir „Joniškio grūdus“. „Litagros“ grupė dirba virš 9 tūkst. hektarų žemės, taip pat vysto gyvulininkystės verslą ir užsiima pašarų gamyba Joniškyje. „Litagros“ nuosavas kapitalas po „LP grupės“ atskyrimo siekė 36 mln. eurų. „Ketiname koncentruotis į žemdirbystę - grūdų auginimą bei pieno, taip pat pašarų gamybą. Jau dabar turime planų investuoti į naujas veiklas šioje srityje, taip pat svarstysime įsigijimų galimybes“, - sakė G. Kateiva. Didžiąją dalį „LP grupės“ ilgalaikio turto sudaro daugiau kaip 200 tūkst. tonų talpos elevatorių tinklas. 2016-2017 finansiniais metais, kurie baigėsi šių metų birželio 30 dieną, „Litagros prekybos“ konsoliduotos pajamos siekė 146,3 mln. eurų.