Čia 2019 metais turėtų iškilti verslo centras, daugiabutis ir pirmasis Lietuvoje „Hilton Garden Inn“ viešbutis. „Šiuo metu šalia esančių pastatų administratorius būstuose, kurių savininkai pastebėjo pakitimus galimai atsiradusius dėl šalia vykstančių statybų ir apie tai pranešė, yra sudėjęs gipso žyminius ir stebi situaciją, kad situacija būtų įvertinta objektyviai“, – sakė „Eika“ rinkodaros ir komunikacijos vadovė Jorūnė Juodžbalytė, Kaip DELFI pasakojo viena Gedimino pr. 48 gyventoja, sienos jos laiptinėje trūkinėti pradėjo maždaug prieš mėnesį. „Iš pradžių laiptinėje, po to butuose. Pas mus bute tapetai, tai aš negaliu pasakyti, bet laiptinė tai visa sutrūkinėjusi“, – sakė ji. Namo laiptinėje iš tiesų galima rasti ne vieną sienos įtrūkimą. Vienas jų pažymėtas, o šalia jo nurodyta 2018 metų vasario 12 dienos data. Kitoje laiptinėje butą nuomojantis vaikinas DELFI pasakojo, kad dėl statybų keliamų vibracijų jam kelis kartus teko platinti durų staktą. „Savininkai ėjo šnekėtis su statybininkais ir prašė atsiųsti nuotraukų, jei atsiras kokių nors įtrūkimų“, – sakė jis. Pašnekovas taip pat pasidalino savo filmuotu vaizdo įrašu, kuriame aiškiai girdisi statybų keliamas triukšmas. Garsiai vibruoja orkaitės grotelės, baladojasi spintelės durelės, o už lango matosi „Live Square“ statybų aikštelė.  Nekilnojamojo turto plėtros bendrovė „Eika“ statybas oficialiai pradėjo 2017 metų lapkritį. Skelbiama, kad į projektą bus investuota apie 49 mln. eurų. „Teritorijoje tarp Dainavos, V. Kudirkos gatvių ir Gedimino prospekto planuojama pastatyti apie 7 tūkst. kvadratinių metrų ploto 4 žvaigždučių viešbutį „Hilton Garden Inn“, apie 6,8 tūkst. kvadratinių metrų ploto biurų pastatą su restoranu, poilsio zonomis, terasa ant stogo ir prekybos galerija, taip pat 4,7 tūkst. kvadratinių metrų ploto daugiabučius. Viešbutyje bus 160 numerių, 88 apartamentai. Šalia miestiečiams skirta pėsčiųjų alėja. Apgyvendinimo įstaigos operatoriai bus lietuviai, kurie dirbs įsigiję franšizę“, – rašoma tuomet išplatintame pranešime žiniasklaidai. Kaip sakė „Eika“ atstovė J. Juodžbalytė, pagal reglamentą statytojas prieš statybas su antstoliais fiksuoja aplinkiniuose namuose būsto ir namo būklę. „Šiuo atveju tai užfiksuota taip pat buvo. Prasidėjus statyboms, esant nusiskundimams statytojo atstovai apsilanko vietoje, užfiksuoja galimus pakitimus, aptaria su būsto savininku, kaip bus stebimi pakitimai (gali būti klijuojamas specialus popierius, kartas nuo karto fotografuojama, idealu, jei prie trūkio būtų pridedama liniuotė). Iškilus konstruktyvui, pasitelkiami ekspertai, kurie vertina visą surinktą medžiagą ir pateikia išvadas, kiek kaimyninės statybos galėjo turėti įtakos atsiradusiems pakitimams. Esant teigiamoms išvadoms pakitimai šalinami statytojo lėšomis“, – komentavo ji. J. Juodžbalytė dar nurodė, kad pirmiausia „Eika“ yra dėkinga tiems kaimynams, kurie prieš komplekso statybas įsileido antstolius užfiksuoti jų būsto būklę. „Vertiname norą bendradarbiauti ir atsakomybę už savo būstą. Statybos yra sudėtingas procesas, ypač centrinėse miesto dalyse, todėl apgailestaujame dėl patiriamų nepatogumų, bet bendradarbiaujant įveikti nepatogumus yra lengviau“, – teigė pašnekovė. Dar prieš oficialią statybų pradžią „Live Square“ teritorijoje rasta Antrojo pasaulinio karo laikų aviacinė bomba. Tuomet evakavus šalia esančių namų gyventojus, bombos sprogdiklis buvo išsuktas vietoje.