Šįkart laidos „Boso valanda su S. Jovaišu“ svečias – aktorius ir lektorius, sertifikuotas koučeris, vienas iš improvizacijos žaidimo „Godopoco“ autorius Andrius Žebrauskas. „Kas jūs toks?“, – pašnekovo tradiciškai paklausė laidos vedėjas S. Jovaišas. „Aš esu Andrius Žebrauskas. Vyras, tėvas, sūnus, Lietuvos pilietis, mokytojas, aktorius, seminarų kūrėjas, vienas iš žaidimo „Godopoco“ autorius. Apie tai, kas tu esi, kalbėti būtų galima tris paras ir kai jau galutinai „užknistų“, tu suprastum: arba esi tik ląstelių rinkinukas, arba mikrokosmosas su neribotomis galimybėmis“, – kalbėjo pašnekovas. A. Žebrauskas jau daugelį metų moko improvizacijos, viešo kalbėjimo ir, kaip pats sako, ši jo veikla virto žaidimu „Godopoco“. Tai – naujoviškas žaidimas, paremtas improvizacija, kuris moko bendrauti. Svečio nuomone, mokėjimas bendrauti žmogui atveria daug daugiau durų, palengviną gyvenimą ir padaro jį sklandesniu. S. Jovaišas pastebi, kad aplink mus yra daugybė žmonių, kurie galvoja, kad jų bendravimas yra ne jų problema, o tų žmonių, kurie jų nesupranta. A. Žebrauskas atsako, kad tuomet tai jau nebegali būti vadinama bendravimu. „Tam, kad galėtume bendrauti, reikalingi bent du žmonės arba vienas, jeigu bendrauji tik su savimi. Jei aš bendrauju su kitu, tai jau tampa sistema ir yra du sistemos veikėjai. Tarkim, aš manau, kad toje sistemoje yra netvarka su kitu, tai reiškia, kad nemoku bendrauti, o jeigu galvoju, kad su manimi kažkas negerai, vadinasi galiu save pakeisti ir tam man reikia pasimokyti“, – savo pastebėjimais dalinasi laidos svečias. Daugiau laidoje apie tai, kam reikia mokytis bendrauti, apie tai, kodėl vadovams svarbu mokytis improvizuoti ir kaip tai padeda jaustis saugiai įvairiose situacijose. Taip pat ar charizma yra įgimta ar išugdoma ir koks jos vaidmuo vadovavime. Kiekvienoje kassavaitinėje laidoje „Boso valanda su S. Jovaišu” aptariami skirtingi klausimai, susiję su vadovavimu ir vadyba, kalbinamas vis kitas pašnekovas. Laidų metu nagrinėjama problematika aprašoma Sauliaus Jovaišo knygoje „Boso valanda: kasdienė šiuolaikinio vadovo knyga”, kurią leidžia leidykla „Baltos lankos”. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.