V. Lūsiui yra pateikti keturi kaltinimai. Prokurorai įtaria, kad jis priklausė organizuotai nusikalstamai grupei, vykdžiusiai mokestinius nusikaltimus, susijusius su prekybos degalais apmokestinimo mažinimu. V. Lūsis taip pat kaltinama neteisingos informacijos mokesčių tarnyboms pateikimu, klaidingu buhalterijos vedimu ir pinigų plovimu. Nusikaltimai, kaip įtariama, buvo įvykdyti 2014 metais. Tarp įtariamųjų yra ir kitų asmenų, įskaitant užsienio šalių piliečius, nurodo prokurorai. Už šiuos nusikaltimus Lenkijoje gresia kalėjimas iki 15 metų. Tuo metu, kai buvo įvykdyti nusikaltimai, V. Lūsis priklausė bendrovės „TF Europa“ valdybai. Ši bendrovė užsiima didmeninė degalų ir panašių produktų prekyba. Praėjusių metų balandį buvo pradėtas šios bendrovės likvidavimo procesas. Kaip žinoma, V. Lūsis Lenkijos prašymu sausio viduryje Lietuvoje buvo sulaikytas ir vėliau atsistatydino iš pareigų, kad apsaugotų įmonės reputaciją. Jis teigė bendradarbiaujantis su Lietuvos teisėsauga ir tikino, kad šis įvykis nesusijęs su darbu „Latvijos geležinkeliuose“. „Šiuo metu bendradarbiauju su Lietuvos pareigūnais. Esame sutarę su advokatu, kad nekomentuosiu procesų detalių. Bet dar kartą patvirtinu, kad ši situacija nesusijusi su mano darbu „Latvijos geležinkeliuose“. Tai susiję su darbu įmonėje, kuri nedirbo jau kelerius metus“, – agentūrai LETA tuomet teigė V. Lūsis. Bendrovei „LDz Logistika“ V. Lūsis vadovavo nuo 2016 metų rugsėjo 1 dienos.