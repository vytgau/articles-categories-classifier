Tokį pasiūlymą Valstybinio socialinio draudimo įstatymo papildymo projektui įregistravo Seimo Žmogaus teisių komiteto pirmininkas Valerijus Simulikas. „Daugelis daugiabučių namų bendrijų pirmininkų ir buhalterių „į rankas“ už darbą gauna 50-100 eurų, todėl valstybinio socialinio draudimo įmokas už darbuotojus, dirbančius pagal darbo sutartis už ne visą darbo laiką, privalės susimokėti darbuotojas arba namo gyventojai, kuriems ir šiuo metu sudėtinga išlaikyti bendrijos administraciją“, - sako Seimo narys V. Simulikas. Seimo Tėvynės sąjungos-Lietuvos krikščionių demokratų (TS-LKD) frakcijos narė Gintarė Skaistė šių metų sausį įregistravo Valstybinio socialinio draudimo įstatymo pataisą, pagal kurią „Sodros“ įmokų „grindys“ nebūtų taikomos pelno nesiekiančioms organizacijoms ir neįgalius vaikus auginantiems tėvams, primena ELTA. Nuo šių metų įsigaliojusioje Valstybinio socialinio draudimo įstatymo redakcijoje numatytos „Sodros“ įmokų „grindys“, t. y. draudėjo mokamos valstybinio socialinio draudimo įmokos už darbuotojus, dirbančius pagal darbo sutartis ne visą darbo laiką, skaičiuojamos ir mokamos nuo nustatyto darbo užmokesčio, bet ne mažesnio kaip minimalioji mėnesinė alga. Išimtys numatytos tik darbuotojams, kurie buvo drausti pas kitą draudėją, gavo valstybinę socialinio draudimo pensiją arba buvo ne vyresni kaip 24 metų. Socialinio draudimo įmokos taip pat bus skaičiuojamos nuo mažesnės sumos, jeigu darbuotojui priskaičiuotas faktiškas darbo užmokestis yra mažesnis negu minimalusis darbo užmokestis dėl to, kad darbuotojas dalį jam priklausančio dirbti laiko nedirbo dėl nedraudiminio laikotarpio arba gavo ligos, motinystės, tėvystės arba motinystės (tėvystės) išmoką.