„Pasiekus šį susitarimą, Meksika prisijungia prie Kanados, Japonijos ir Singapūro ir papildo vis ilgėjantį sąrašą partnerių, kurie nori bendradarbiauti su ES ginant atvirą, sąžiningą ir taisyklėmis pagrįstą prekybą“, – pareiškė Komisijos pirmininkas Jeanas Claude Junckeris. Pernai ES pasiekė susitarimą dėl laisvosios prekybos su Japonija. O kitą savaitę bus pradėtos derybos su Lotynų Amerikos prekybos bloku MERCOSUR, kuriam priklauso Argentina, Brazilija, Paragvajus ir Urugvajus. Pagal naująjį susitarimą su Meksika beveik visa dvišalė prekyba prekėmis bus bemuitė. Bus taikomos supaprastintos muitinės procedūros, o tai bus naudinga ES pramonei, įskaitant tokius sektorius kaip farmacija, gamybos ir transporto įranga, nurodoma Komisijos pranešime. Susitarime taip pat numatytos tvarios plėtros taisyklės, kurios bus įvedamos palaipsniui. Be kita ko, ES ir Meksika pasižadėjo veiksmingai vykdyti savo įsipareigojimus pagal Paryžiaus susitarimą dėl klimato kaitos. Be to, tai yra pirmoji ES prekybos sutartis, kurioje numatoma kovoti su korupcija privačiajame ir viešajame sektoriuose. Derybos dėl techninių sutarties aspektų dar bus tęsiamos. Galutinį sutarties tekstą tikimasi parengti iki metų pabaigos.