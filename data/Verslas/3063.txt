Bendrovė „Šiaulių energija“ sausį šilumą parduos po 4,37 cento (be PVM) už kilovatvalandę (kWh) – 0,2 proc. mažiau nei gruodį, ir 2,7 proc. pigiau nei šių metų sausį. Tai bus mažiausia šilumos kaina tarp visų didmiesčių. Brangiausiai šilumą parduos „Kauno energija“ – po 5,67 cento – atitinkamai 9 proc. ir 8 proc. brangiau, „Panevėžio energija“ – 5,26 cento – atitinkamai 0,6 proc. ir 1,5 proc. brangiau, „Klaipėdos energija“ – 5,25 cento – atitinkamai 1,5 proc. ir 12,4 proc. brangiau. Vilniaus šilumos tinklai (VŠT) šilumą sausį parduos po 4,63 cento – atitinkamai 0,7 proc. ir 16,6 proc. brangiau. Didelis metinis kainos augimas susijęs su tuo, kad pernai gruodį sostinėje šilumos kaina buvo sumažinta daugiau nei ketvirtadaliu, Kainų komisijai nustačius, kad buvusi miesto šilumos tiekėja „Vilniaus energija“ 2012-2014 metais nepagrįstai gavo 24,3 mln. eurų viršpelnio.