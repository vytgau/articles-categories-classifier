„Lietuvoje „Barclays“ buvo sutelkęs dėmesį į mastą, kurį pasiekiame šalyje. (...) Šiuo metu žvelgiame, kaip reikės valdyti banką ateityje, todėl nėra jokių plėtros planų Lietuvoje“, – antradienį mentorystės programos „Women Go Tech“ spaudos konferencijoje kalbėjo „Barclays“ operacijų centro Lietuvoje vykdomasis direktorius Mariano Andrade Gonzalezas (Marianas Andradė Gonsalesas). „Barclays“ technologijų centras Vilniuje pradėjo veikti 2010 metų gegužę. „Barclays“ IT centras veikia „Green Hall“ centre, esančiame dešiniajame Neries krante. 2014 metais „Barclays“ atidarė žmogiškųjų išteklių valdymo centrą, esantį šalia „Ozo“ parko ir „Siemens“ arenos įsikūrusiame „Gama“ verslo centre. Dabar „Barclays“ Vilniuje dirba daugiau nei 1,1 tūkst. darbuotojų.