Indijos piliečio ir lietuvės moters šeimoje auga ir nepilnamečiai vaikai, kurie, kaip įtariama, neina į jokią mokyklą. Vilnietė Vaida kovoja su nepageidaujamais nuomininkais, nemokančiais nei už nuomą jo 2 kambarių bute Pašilaičiuose, nei už komunalinius mokesčius. Tačiau, regis, kova užtruks. Šeima neatitaro durų nei nuomotojai, nei į vietą atvažiavusiems LNK žurnalistams. „Būtą turiu, bet ir neturiu, – nuogąstauja Vaida. – Sumokėjau mokesčius, bet apsaugos jokios.“ Ji pripažįsta, kad jei anksčiau kas būtų papasakojęs apie tokius atvejus, būtų tik nusijuokusi, o dabar tenka lieti ašaras, susidūrus su biurokratijos barjerais, mat nuomininkus su nepilnamečiais vaikais sunku iškeldinti. Tenka minti teismų slenksčius, o tai užtrunka. Vaida pasakoja butą išnuomojusi pernai rugpjūtį. Šeimoje – jau ūgtelėję vaikai, problemų iki metų galo nekilo, tačiau nuo sausio šeima nebemoka nei už nuomą, nei už mokesčius. Skola tuoj sieks 1000 eurų. Kadangi skolos auga, Vaida ėmėsi drastiškų priemonių ir atjungė bute elektrą, tačiau kaimynė užtiko naktį vyrą vagiant elektrą. „Šią naktį jis vogė elektrą, čia, iš koridoriaus, – rodo kaimynė. – Aš jam pasakiau, kad nemokėsime už juos ir viskas, o jis pasakė, kad atsiprašo ir kad yra problemų.“ Vaida kilusią problemą tvarko teisėtu keliu. Apie situaciją pranešė policijai, vaikų teisėms, antstoliams, pranešama LNK žinių reportaže. Tačiau Indijos pilietis Imranas Azizas kraustytis nesiruošia ir teigia, kad niekas jo neišgąsdins. Vaidos teigimu, jis neleidžia kalbėti žmonai lietuvei, o atsiliepęs telefonu aiškina, kad jos šalia nėra. Tuo įsitikino ir LNK žurnalistai. „Gali eiti teisiniu būdu, jei turi žmonių su kaukėmis ir ginklais – siųsk juos. Aš kovosiu su visais, o jei tu nori eiti į teismą, aš tave pamokysiu Lietuvos teisės. Aš pats sau advokatas“, – telefonu sakė vyras. Nekilnojamojo turto (NT) ekspertams tokios situacijos ne naujiena. Anot jų, žmonės manipuliuoja nepilnamečiais vaikais, nes žino, kad niekas taip lengvai jų neišmes. „Daugiau rizikos su šeimomis, nes tiek mes žinome, kad tam tikru atveju galima pasinaudoti nepilnamečiais vaikais, tiek nuomininkai tą žino. Bet dėl to nukenčia visiškai sąžiningos šeimos, ypač tos, kurios turi daugiau vaikų ir kurioms sunkiau dėl to susirasti būstus. Tikrai labai dėl to gaila, bet taip yra, – komentavo NT brokerė Sandra Jakulė. – Teismas, šiuo atveju, yra tiksliausias ir teisingiausias kelias, bet gaila, kad jis yra ilgas. Yra būdų susitarti, bet ne visi žmonės yra geranoriški.“ Kovojanti su nepageidaujamais nuomininkais Vaida parodo jai siųstas Imrano Azizo žinutes, kad neva ji turėtų jo atsiprašyti, o jos noras išprašyti šeimą iš buto yra neteisėtas. Tačiau nuomos sutartis byloja ką kita, joje yra punktas, kad jei nuomininkai nemokės – jie privalo išsikelti. „Norėdama apsisaugoti kitą kartą kreipsiuosi pagalbos, kad kažkas patartų, kaip reikia tai padaryti, kad nepasikartotų ta pati situacija, man nekainuotų tiek nervų, tiek finansų. Dalinai iš to gyvename ir dauguma žmonių iš to gyvena. Turi sutartį, bet jei žmonės nemokūs – tu nieko negali padaryti, į tave žiūri kaip į nieką. Tikrai labai liūdna ir labai apgailestauju, kad mūsų Lietuvos įstatymai yra tokie“, – sako pinklėse įstrigusi Vaida. Brokerė Sandra Jakulė pritaria, kad ši sritis galėtų būti labiau teisiškai sureguliuota. „Būtų džiugu, kad valstybė daugiau gintų nuomotojų teises, galbūt pasirūpindama nepilnamečiais vaikais, [rasdama būdą], kaip juos kitaip apsaugoti, kad nenukentėtų privačių žmonių interesai. Kol kas to nėra. Biurokratijos daug, gaila, kad neturime tam tikrų svertų, kurias turi tokios šalys kaip Anglija, turinti duomenų bazę apie nuomininkus. Jeigu tu neturi geros istorijos – būstą susirasti sunku. Turime tik „Creditinfo“ sistemą, kuri kaupia tokią istoriją tik dėl paskolų“, – sako ji.