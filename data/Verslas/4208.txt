Šiuo metu vienam švedų pensijų fondui vadovaujantis socialdemokratas teigė, kad šią problemą Lietuva paveldėjo iš Sovietų Sąjungos laikų, tačiau naujos, efektyvios ir skaidrios institucijos galėtų pakeisti jaunoje Lietuvos demokratijoje susiklosčiusią padėtį. Švedijos verslo apdovanojimų renginyje dalyvavęs P. Nuderis interviu DELFI taip pat sakė, kad verslininkai irgi turėtų būti suinteresuoti gerovės valstybės kūrimu, nes tik tokia visuomenė gali būti konkurencinga. – Kai Lietuva atgavo nepriklausomybę, politikai žadėjo, o žmonės tikėjo, kad jau greitai gyvensime kaip Švedijoje. Praėjo 27 metai, tačiau į Švediją vis dar žvelgiama, kaip į nepasiekiamą tikslą. Kaip manote, ar ambicija buvo per didelė, ar valdžia padarė per mažai? – Pirmiausia, manau, kad kai atvyksti į svetimą šalį, turėtum būti labai kuklus, todėl negaliu taip paprastai atsakyti. Vis dėlto, reikia suprasti, kad Lietuvos starto padėtis, pradedant reformas, buvo labai sudėtinga. Negana to, per pastaruosius 27 metus pasaulį sukrėtė bent dvi didelės ekonominės krizės, kurios stipriai smogė ir Lietuvai. Manau, kad gerai turėti ambicingų tikslų, tačiau reikia sugebėti juos ir pasiekti. Galiausiai, reikėtų pavyzdį imti ir mokytis iš skirtingų šalių, o ne bandyti sukurti dublikatą, nes tai neįmanoma. – Milžiniška emigracija, savižudybių mastas, didelis alkoholio vartojimas – šiais socialiniais rodikliais Lietuva išsiskiria tarp kitų Europos šalių. Ar Švedija kada nors yra susidūrusi su šiomis problemomis? – Taip, XX amžiaus pradžioje Švedijoje degtinės vartojimas buvo labai didelis, nedarbo lygis irgi, žmonės gyveno labai prastomis sąlygomis. Tačiau ketvirtame dešimtmetyje parengėme labai aiškią strategiją – sukurti visuomenę, kurioje socialinis atotrūkis būtų kuo mažesnis. Tam reikia viešojo sektoriaus, kuris perskirstytų gerovę tarp žmonių. Tiesą sakant, turėti konkurencingą visuomenę įmanoma tik tada, kai visi jos nariai jaučia, jog prisideda prie jos vystymosi. Nesvarbu, kur gyveni, koks tavo amžius ar ekonominė padėtis – turi prisidėti. Yra valstybių, kurios nuėjo priešinga linkme ir skatino didelį socialinį atotrūkį, tačiau tokios visuomenės ilguoju laikotarpiu nėra tvarios. Manau, kad reikia progresyvių politinių sprendimų, daugiau investuoti į vaikus, į viešąjį sektorių. Tai – vienintelis būdas spręsti jūsų minėtas problemas. Tokį kelią anksčiau pasirinko Švedija. – XIX amžiuje ir XX amžiaus pradžioje nemažai švedų emigravo į Jungtines Amerikos Valstijas. Ar tai buvo problema? – Pirmiausia, šiandien pasaulis yra pasikeitęs ir mes visi esame pasaulio piliečiai, ne tik švedai ar lietuviai, nuolat judame. Tačiau vienintelis būdas, kaip žmones sugrąžinti jau po to, kai jie buvo išvykę į užsienį, yra patraukli aplinka vaikų auginimui. Daugelis jaunų žmonių išties nori savo vaikus auginti ten pat, kur užaugo patys. Tam reikia investuoti į darželius, vaiko priežiūros atostogų sistemą, vaiko pašalpas. Šiandien daug jaunų žmonių palieka Švediją, kai baigia vidurinę mokyklą, keliauja į JAV, Australiją. Tačiau dauguma jų grįžta. – Dar viena didelė problema Lietuvoje – tarpusavio nepasitikėjimas. Lietuviai paprastai pasitiki tik savo šeimos nariais, bet ne valdžia, darbdaviu ar net profesine sąjunga. Kitaip tariant, Lietuvoje socialinis kapitalas labai menkas. Kaip manote, ar tai gali būti kitų prieš tai minėtų problemų priežastis? – Absoliučiai ir manau, kad ją paveldėjote iš Sovietų Sąjungos laikų. Tuomet iš principo negalėjote pasitikėti valdžia. Švedijoje situacija visiškai kitokia. Mes institucijas kūrėme šimtmečiais ir jomis žmonės išties pasitikti. Manau, kad jaunoms demokratijoms, kaip Baltijos šalys, reikia kurti naujas, efektyvias institucijas ir turėti viešąjį sektorių, kurio tikrai būtų galima pasitikėti. Jis turi būti visiškai skaidrus, kad žmonės tiksliai žinotų, ką vyriausybė ir savivaldybės daro, ką daro su jų sumokėtais mokesčiais. Tada, laikui bėgant, užaugs ir socialinis kapitalas. Tuo pat metu reikia kurti pilietinę visuomenę su nevyriausybinėmis organizacijomis. Švedijoje turime tokius „tautos judėjimus“. Pavyzdžiui, mano minėtą degtinės vartojimą problemą iš esmės išsprendė visuomeninis spaudimas, be vyriausybės įsikišimo. Estija šiuo klausimu žengia teisingu keliu, nes ekonomikos suskaitmeninimas pats savaime sukūrė daugiau pasitikėjimo viešuoju sektoriumi, jis tapo skaidriu. – Kaip suprantate teiginį, kad Švedija yra gerovės valstybė? – Jį suprantu švediška prasme, bet ne amerikietiška. JAV dažnai kalbama apie „socialinės apsaugos tinklą“ ir tada atrodo, kad kažkas tą tinklą laiko, o kažkas krenta ir jį reikia pagauti. Man toks apibrėžimas nepatinka, pats paprastai kalbu apie „socialinės apsaugos tiltus“. Tai reiškia, kad žmones reikia išmokyti naujų įgūdžių, suteikti išsilavinimą ir leisti jiems susirasti darbo, .t.y. įgalinti juos seną darbo vietą pakeisti nauja. Jei žmonės šiais „tiltais“ pasitiki, tada jie pernelyg stipriai nesipriešina būtinoms struktūrinėms reformoms, o kuo daugiau žmonių yra pasirengę prisitaikyti prie pokyčių, tuo šalis yra konkurencingesnė. Todėl, manau, kad verslininkai irgi turėtų būti suinteresuoti kurti gerovės valstybę. – Ar toks valstybės modelis bus aktualus ir ateityje, turint omenyje senėjančią visuomenę ir žemą gimstamumą? – Taip, senėjimas yra faktas. Žemas gimstamumas – ne, kaip tik priešingai. Žinoma, negali nueiti į gyventojų miegamuosius ir juos priversti ką nors daryti, bet tam tikri politiniai sprendimai gali palengvinti vaikų turėti norinčių žmonių dalią. Dar pridėčiau, kad reikėtų atviriau žiūrėti į imigraciją. Nes kas yra tie žmonės, kurie bėga iš savo šalies? Tai patys versliausi, aktyviausi ir drąsiausi žmonės. Jei pavyktų juos integruoti, tai turėtų teigiamos įtakos demografijai.