Apie kilusį gaisrą bendruoju pagalbos telefonu 112 pranešta 22.11 val. Kaip po įvykio sakė „Philip Morris Lietuva“ direktorius Johanas Binkas, suveikus signalizacijai darbuotojai tuoj pat buvo evakuoti. Tiesa, į lauką buvo išvesti ne visi žmonės. Iš tuomet 180 dirbusiųjų iš patalpų išėjo 69 žmonės. Kad žmonės nesušaltų, jiems buvo išdalyti specialūs pledai be to, visi pakviesti į apsaugos darbuotojų postą. Darbuotojai sakė nežinantys tiksliai, kas dega ir kantriai laukė, kol vėl galės sugrįžti į darbo vietas. Pirminiais duomenimis, gaisras kilo dulkių surinkimo patalpoje, pastogėje. Kiek tiksliai ir kokia patirti nuotoliai, įmonės atstovai sako dar tikslinantys. „Patys suprantate, kad kalbėti apie tikslius nuotolius kol kas anksti, juos įvertinti prireiks šiek tiek laiko. Įmonė turi visus draudimus, tad kalbėsimės su draudimo kompanija. Dar laukiame ir priešgaisrinės tarnybos specialistų išvadų. Jie turėtų atvykti šiandien, antradienį. Svarbiausia, ką ir pirmadienio vakarą sakė įmonės vadovas, didžiausias turtas – darbuotojai – nenukentėjo, jie buvo apsaugoti. Nuostolius dar vertinsime. Kol kas preliminariai galima sakyti, kad finansiniai nuostoliai nebus dideli“, – DELFI sakė įmonės atstovas Kestutis Straigis. Planuojama, kad prie darbų pilnu pajėgumu įmonė grįš antradienio vakarą, vėliausiai – trečiadienio rytą. Anot K. Straigio, tiek įmonės darbuotojai, tiek ugniagesiai reagavo greitai, tad gaisras buvo lokalizuotas per keletą minučių. Atviros liepsnos nebuvo, per gaisrą buvo tik uždūmyta patalpa. 