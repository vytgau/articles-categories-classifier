Šiame tekste Jums papasakosiu apie asmeninę rinkodarą ieškant darbo. Taip, perskaitėte teisingai. Pasirodo, rinkodaros (dar kitaip: marketingo) principai asmenims veikia taip pat puikiai, kaip ir įmonėms. O teisingai juos taikant savo laiką galėsite parduoti (įsidarbinti) brangiau. Personalo atrankos specialistai, kaip pirkėjai parduotuvėje, stengiasi surasti geriausią pasiūlymą rinkoje. Kadangi pasiūlymų (pageidaujančių dirbti) yra labai daug, visiems skirti daug laiko ir nuodugniai ištyrinėti nėra kada. Todėl pirminė atranka vyksta vertinant pretendentų gyvenimo aprašymus, dar sutrumpintai vadinamus CV. Ar kada susimąstėte, kiek laiko personalo atrankos specialistas skiria laiko peržvelgti vienam CV? O gi keletą sekundžių! Taip, įsivaizduojate, Jūs stengiatės ir šitiek laiko pildote savo CV, o specialistai į jį tepažiūri kelias sekundes. Ko gi ieškoma Jūsų CV ir į ką reikėtų labiausiai atkreipti dėmesį? Pirmiausia reikia suprasti, kad CV – tai trumpas Jūsų profesinės veiklos bei kompetencijų aprašymas, todėl gaišti laiką rašant, jog mokate dirbti ofiso paketo programomis – tikrai neverta. Jei tai kvalifikuotas darbas – mokėjimas dirbti kompiuteriu šiais laikais yra labiau būtinybė nei privalumas. Juk įmonės savo reklamose taip pat skelbia tik trumpą ir aiškią žinutę, kuri patraukia Jūsų dėmesį, o detalesnį pasiūlymą išdėsto vėliau. Daugiau dėmesio kreipkite į savo asmenybės ir išskirtinių savybių atskleidimą. Gyvename vizualinės informacijos amžiuje, todėl nuotrauka – tiesiog būtina. Portretinė nuotrauka Jūsų CV palengvins personalo atrankos specialistams apsisprendimą. Specialistai tvirtina, kad nepriklausomai nuo to, į kokią poziciją yra atrenkamas darbuotojas, į tai, kaip jis atrodo, visuomet yra žiūrima. Jei nuotraukos nėra CV, Jūsų atvaizdą specialistai greičiausiai bandys rasti internete. Pildant CV dar reikėtų daugiau laiko skirti buvusioms pareigybėms ir kalboms, kurias mokate. Jei prie buvusių pareigybių nurodysite savo buvusių vadovų kontaktus, kuriais susisiekus galima gauti rekomendacijas – tai bus didelis privalumas. Tai būtų kažkas panašaus, kai Jums Jūsų kaimynai rekomenduotų aplankyti naujai atidarytą prekybos centrą, papasakodami geriausias savo patirtis ten. Kai gauname kitų žmonių rekomendaciją – labiau pasitikime ir susidarome geresnę išankstinę nuomonę. Apsidairykite! Gyvename informacinių technologijų amžiuje ir internete randame daug mums svarbios informacijos. Ar kada nors mėginote apie save informacijos surasti interneto paieškos sistemose? Personalo atrankos specialistai tvirtina, kad internete apie asmenį randama informacija yra taip pat svarbi susidarant pirminę nuomonę apie kandidatą į pareigas. Taigi, viskas, ką galima rasti paieškos sistemose ar socialiniuose tinkluose apie Jus, gali būti įvertinta kaip privalumai arba kaip trūkumai. Rekomenduoju peržiūrėti interneto paieškos rezultatus ir, jei yra informacijos, kuri buvo paskelbta per klaidą arba yra klaidinanti, pasistenkite ją pašalinti. Žinau žmonių, kurie reguliariai atlieka savo „internetinio veido“ higieną ir stengiasi, kad internete skelbiama informacija atskleistų geriausias asmenines savybes. Ar pastebėjote, kad labiausiai Jūsų dėmesį atkreipia įmonių reklamos, kurios kažkuo išsiskiria lyginant su kitomis? Dabar visi stengiasi būti kažkuo išskirtiniai! Jeigu į Jūsų pageidaujamą poziciją yra organizuojama didelė atranka, joje savo CV pateikia daug dalyvių, Jūs privalote išsiskirti iš visos minios pretendentų. Taigi, jei Jūsų CV yra parengtas pildant lietuviškų darbo skelbimų portalų CV šablono ar „Europass“ CV šablono formą – esate „tokie, kaip dauguma“ ir šį straipsnį toliau skaitykite itin įdėmiai. Žmonės kalba, jog išsiskirti iš minios galima parašius šaunų motyvacinį laišką. Tik bėda ta, jog Jūsų motyvacijos dirbti jau seniai niekas taip nebetikrina. Jei išvis kada nors tai buvo svarus atrankos į darbą kriterijus. Specialistai dažniausiai net neturės laiko Jūsų motyvaciniam laiškui perskaityti ir iškart atsidarys Jūsų siunčiamą CV dokumentą. Taigi paieškokime būdų, kaip atkreipti dėmesį CV dokumentu! Dėmesį tikrai patrauksite, jei savo CV sudėliosite kaip infografą. Infografai – tai tokie piešinukai, kuriuose vaizdžiai pateikiama informacija apie daiktus, reiškinius, įvairią statistiką. O šiuo atveju galėtų būti apie Jus. Taip, tam reikia drąsos ir šiek tiek fantazijos, bet rezultatas atperka tokiam CV paruošti skirtą laiką. Pirmiausiai toks CV pateikimo būdas pasirodė grafikos dizainerių tarpe ir pradžioje buvo labiau specifines programas išmanančių žmonių išskirtiniu atributu. Dabar internete galite rasti daugybę nemokamų infografų kūrimo įrankių, todėl norint susikurti tokį išskirtinį CV, nebūtina mokėti dirbti su grafikos programomis. Vienas CV visoms darbo pozicijoms ar kaskart vis kitoks – toks klausimas dažnai kyla tiems, kurie ieško darbo ne konkrečioje pozicijoje, o keletoje skirtingų. Atsakymas: atlikti skirtingus darbus reikalingi žmonės su skirtingomis asmeninėmis savybėmis ir gebėjimais, todėl rekomenduoju kaskart prieš siunčiant peržiūrėti savo CV ir sudėti akcentus būtent į tas patirtis, gabumus bei asmenines savybes, kurios yra svarbios būtent tos specialybės darbuotojui. Jau girdžiu, kaip dalis skaitytojų mintyse sau sako, kad „jau aš tai nemeluosiu apie save būsimam darbdaviui...“ O aš ir nesiūlau meluoti! Tiesiog akcentuokite tai, kas, Jūsų manymu, yra svarbiausia ir skirkite mažiau dėmesio mažiau svarbiems dalykams. Ko gero geriausias pavyzdys būtų prekybos centro pieno produktų skyrius. Ten grietinė – tirštutėlė, liesas pienas – skanus ir su mažai kalorijų, varškė – puri, biri... Nors visi produktai pagaminti iš to paties pieno, kalbėdami apie skirtingus produktus kreipiame dėmesį į skirtingas jų savybes. Šiais laikais didžioji dauguma CV yra siunčiama PDF formatu internetu. Galbūt yra kitų elektroninių būdų papasakoti apie save? Ir ar verta kraustytis į internetą? Jei kalbame apie internetines platformas, kuriose galima pateikti visą savo karjeros istoriją, pirmoje vietoje yra socialinis tinklas LinkedIn. Tai socialinis tinkas, skirtas verslui. Čia savo profilius gali susikurti tiek įmonės, tiek asmenys. Viskas paremta rekomendacijomis, todėl tai puiki platforma atrankos specialistams įvertinti Jūsų patirtį, peržvelgti kolegų, vadovų ir klientų rekomendacijas. Yra tekę matyti, jog ieškodami darbo, žmonės atsiunčia tik nuorodą į savo LinkedIn profilį. Žinoma, tuomet LinkedIn profilis turi būti užpildytas idealiai: su darbovietėmis, užimtomis pareigybėmis ir pasiektais rezultatais bei kolegų atsiliepimais. Žinoma, siųsti vien tik nuorodą į socialinį tinklą – tai jau šioks toks kraštutinumas, nes Jūsų CV ir visa informacija apie Jus turėtų būti aiški bei lengvai suprantama per kuo trumpesnį laiką. Ruošdami CV ar pildydami LinkedIn profilį turite padaryti viską, kad personalo atrankų specialistams padėtumėte viską suprasti iškart bei sutaupyti laiko. Darbdaviai stebi tendencijas, jog jaunimas nėra linkęs visą savo darbo karjerą praleisti vienoje darbo pozicijoje. Dažnas šiuolaikinis darbuotojas per gyvenimą darbą pakeičia bent kelis kartus. Todėl rūpintis informacijos sklaida ir skelbti informaciją apie savo darbinius rezultatus reikėtų dar nepradėjus ieškoti naujo darbo! Reguliariai peržvelkite savo LinkedIn profilį, papildykite jį. Prašykite vadovų, kolegų, klientų rekomendacijų ir dalinkite (pagrįstas) rekomendacijas kitiems. Skelbkite apie savo profesinius pasiekimus, domėjimosi sritis. Aiškiai atskirkite savo asmeninį gyvenimą ir darbą. T. y. LinkedIn nereikėtų skelbti apie savo hobius, keliones ir t. t., o, pvz., Facebook – apie savo darbą. Peržiūrėkite ir Facebook privatumo nustatymus, leiskite savo naujienų srautą bei nuotraukas matyti tik draugams, o viešai matomą informaciją pateikite aiškiai ir tvarkingai. Kuo daugiau laiko skirsite informacijos apie savo pasiekimus sklaidai – tuo geresnių rezultatų pasieksite.