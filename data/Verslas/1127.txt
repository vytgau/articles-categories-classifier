Tokią Darbo kodekso pataisą įregistravo Seimo narys „tvarkietis“ Remigijus Žemaititis. „Projektą parengti paskatino esama situacija, kuomet valstybinių ir kitų švenčių dienomis yra dirbama mažmeninės prekybos įmonėse, t.y.: pramoninių prekių parduotuvėse, didžiuosiuose prekybos centruose. Dėl šios priežasties aptarnaujantys darbuotojai netenka galimybės deramai paminėti švenčių dienas, dalyvauti joms skirtuose renginiuose, minėjimuose ar praleisti laiką kartu su savo šeimomis. Taip pat atsižvelgiama į darbuotojų viešai teikiamas pastabas dėl ne visada tinkamo apmokėjimo už darbą švenčių dienomis“, - sako R. Žemaitaitis. Priėmus siūlomą pataisą, jo teigimu, būtų užtikrinta darbuotojų teisė į poilsį švenčių dienomis ir paskutinį kiekvieno mėnesio sekmadienį bei suteikta galimybė mažmeninės prekybos įmonėse dirbantiems asmenims daugiau laiko skirti šeimai. „Manoma, kad dėl to gali nukentėti mažmeninių prekybos įmonių pelnas, tačiau tą turėtų kompensuoti į biudžetą per vartojimą grįžtančios pajamos“, - sako R. Žemaitaitis. Šiuo metu galiojančiame Darbo kodekse mažmeninės prekybos įmonėms nėra numatyta galimybė nedirbti paskutinį mėnesio sekmadienį ir švenčių dienomis.