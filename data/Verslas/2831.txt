2017 m. lapkritį, palyginti su tuo pačiu 2016 m. mėnesiu, gamintojų kainos euro zonoje išaugo 2,8 proc., o ES padidėjo 3,1 proc. Lietuvoje pernai lapkritį, palyginti su ankstesniu mėnesiu, gamintojų kainos išaugo 1,2 proc., o per metus padidėjo 4,5 proc. Praėjusių metų lapkritį, palyginti su spaliu, euro zonoje gamintojų kainos energetikos sektoriuje pakilo 2,3 proc., tarpinio vartojimo prekių kainos išaugo 0,2 proc., investicinių prekių kainos pakilo 0,1 proc., tuo tarpu ilgalaikio vartojimo prekių kainos liko stabilios, o trumpalaikio vartojimo prekių kainos nukrito 0,2 proc. Visoje ES gamintojų kainos energetikos sektoriuje pakilo 2,5 proc., tarpinio vartojimo prekių kainos padidėjo 0,2 proc., investicinių prekių ir ilgalaikio vartojimo prekių kainos išaugo 0,1 proc., o trumpalaikio vartojimo prekių sumažėjo 0,2 proc. Praėjusių metų lapkritį, palyginti su spaliu, gamintojų kainos, neskaičiuojant energetikos sektoriaus, euro zonoje ir visoje ES liko stabilios. ES valstybių narių duomenimis, gamintojų kainos daugiausia išaugo Nyderlanduose (1,9 proc.), Danijoje (1,8 proc.), Belgijoje (1,7 proc.) ir Prancūzijoje (1,4 proc.), o sumažėjo Kipre (0,5 proc.), Airijoje (0,3 proc.) ir Čekijoje (0,1 proc.). 2017 m. lapkritį, palyginti su tuo pačiu 2016 m. mėnesiu, gamintojų kainos euro zonoje padidėjo 2,8 proc., o visoje ES - 3,1 proc. Euro zonos energetikos sektoriaus gamintojų kainos padidėjo 4,9 proc., tarpinio vartojimo prekių kainos padidėjo 3,2 proc., trumpalaikio vartojimo prekių kainos - 1,7 proc., investicinių prekių kainos - 1,0 proc., o ilgalaikio vartojimo prekių kainos išaugo 0,7 proc. Visoje ES energetikos sektoriaus gamintojų kainos išaugo 5,9 proc., tarpinio vartojimo prekių kainos pakilo 3,4 proc., trumpalaikio vartojimo prekių kainos išaugo 1,9 proc., investicinių prekių ir ilgalaikio vartojimo prekių kainos pakilo 1,0 proc. Praėjusių metų lapkritį, palyginti su 2016 m. lapkričiu, gamintojų kainos, neskaičiuojant energetikos sektoriaus, euro zonoje pakilo 2,1 proc., o visoje ES padidėjo 2,2 proc. Lyginamuoju laikotarpiu gamintojų kainos augo visose ES narėse. Daugiausia jos išaugo Belgijoje (7,1 proc.), Bulgarijoje (5,8 proc.), Jungtinėje Karalystėje (5,1 proc.), Vengrijoje (4,7 proc.) ir Nyderlanduose (4,6 proc.).