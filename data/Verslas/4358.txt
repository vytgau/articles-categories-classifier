Ši taryba strateginiu lygiu koordinuoja įvairių studijų, mokslinių tyrimų, eksperimentinę ir inovacijų plėtrą. Tarybos projektų patvirtinimas būtinas siekiant gauti ES finansavimą inovatyviems projektams. Lokomotyvo saugos sistemos prototipui sukurti tikimasi gauti 2 mln. eurų, o SGD varomo lokomotyvo prototipui - 2,3 mln. eurų ES paramos. Gavusi pritarimą bendrovė artimiausiu metu kreipsis į Ūkio ministeriją dėl projektų įtraukimo į valstybės projektų sąrašą, o po to - į Lietuvos verslo paramos agentūrą dėl finansavimo skyrimo. „Šios „Lietuvos geležinkelių“ inovacijos teiks naudą ne tik susisiekimo sektoriui, bet ir visuomenei. Jos sustiprins keleivių, eismo ir infrastruktūros saugumą, atvers naujas galimybes naudoti švaresnį kurą bei sumažinti kuro sąnaudas. Visa tai neabejotinai suteiks konkurencinį pranašumą rinkoje“, - pranešime spaudai cituojamas „Lietuvos geležinkelių“ generalinis direktorius Mantas Bartuška. Saugumo užtikrinimas yra „Lietuvos geležinkelių“ prioritetas. Spalio mėnesį bendrovė surengė hibridines saugumo pratybos ir išbandė skirtingas saugos priemones bei reakcijas į grėsmes. Pratybos, sulaukusios didelio visuomenės dėmesio, parodė visapusišką „Lietuvos geležinkelių“ pasirengimą suvaldyti ekstremalias situacijas ir tinkamai į jas reaguoti. Bendrovė ketina žengti dar vieną žingsnį į priekį ir sukurti 1520 mm vėžei pritaikytą įrenginį, kuris sujungtų europinės traukinių eismo valdymo sistemos įrangą ir NVS šalyse naudojamas traukinių eismo valdymo ir saugos sistemas. Pasak bendrovės „Lietuvos geležinkeliai“, naujoji saugos sistema bus pirmasis nepriklausomas alternatyvus lokomotyvo valdymo ir saugos sistemos prototipas, ateityje pakeisiantis dabar naudojamą sistemą. Tokiu būdu bus atsisakyta ne ES šalių eismo valdymo sprendimų, taip sumažinant kibernetinių išpuolių riziką. Naująją sistemą planuojama įdiegti 192 lokomotyvuose. „Lietuvos geležinkelių“ vadovas M. Bartuška pastebi, kad naujasis produktas suteiks galimybę diegti kitas inovacijas (pavyzdžiui, įdiegti lokomotyvuose automatinį valdymą - autopilotą), kurios bus vienos pirmųjų ne tik Lietuvoje, bet ir pasaulyje. Kitas projektas - lokomotyvas su hibridine pavara, kurią sudarys SGD variklis ir elektros energijos akumuliavimo įranga - atvers galimybes geležinkelyje naudoti švaresnį kurą. SGD varomas lokomotyvas būtų naudojamas manevruoti uoste. Jis turėtų tapti unikaliu SGD taikymo transporte pavyzdžiu, ypač tausojančiu aplinką. Skaičiuojama, kad SGD varomo lokomotyvo kuro sąnaudos būtų iki 40 proc. mažesnės, anglies dvideginio būtų išmetama iki 25 proc. mažiau, azoto oksido - iki 85 proc. mažiau, kietųjų dalelių emisija - nulinė.