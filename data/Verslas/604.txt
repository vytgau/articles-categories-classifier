Bent jau taip teigia premjeras Saulius Skvernelis, antradienį Seime pristatęs praėjusių metų Vyriausybės veiklos ataskaitą. Jis žadėjo, kad būsimi mokesčių pakeitimai bus pristatyti kitą savaitę. Ministras pirmininkas džiaugėsi, kad nuo šių metų pradžios minimali mėnesinė alga buvo padidinta nuo 380 Eur iki 400 Eur, o neapmokestinamas pajamų dydis – nuo 310 Eur iki 380 Eur. Jis žadėjo, kad „šia linkme“ bus einama ir toliau. S. Skvernelis taip pat džiaugėsi sutarimu didinti minimalią mėnesinę algą (MMA) ir ją susieti su vidutiniu darbo užmokesčiu (VDU). „Įgyvendinant nacionalinį susitarimą dėl šalies pažangai būtinų reformų, Trišalėje taryboje buvo pasiektas susitarimas, kad MMA bus kasmet peržiūrima atsižvelgiant į ekonomikos augimą pagal objektyvius kriterijus, pagal didžiausią MMA santykį su VDU turinčių trijų ES šalių vidurkį nustatomas Lietuvos MMA santykis su VDU tarp 45 proc. ir 50 proc. VDU“, – aiškino Vyriausybės vadovas. Jis džiaugėsi, kad praėjusiais metais nukrito nedarbo lygis, padidėjo darbuotojų atlyginimai, pagerėjo verslo aplinka, padaugėjo užsienio investicijų. „Vyriausybė pritarė Ūkio ministerijos pateiktam pasiūlymui taikyti pelno mokesčio lengvatą naujiems strateginiams investuotojams, investuojantiems per 30 mln. Eur ir sukuriantiems bent 200 darbo vietų ir atitinkantiems kitus Pelno mokesčio įstatyme nustatytus kriterijus“, – kalbėjo premjeras ir džiaugėsi, kad 2017 m. į Lietuvą pritrauktos 39 užsienio investicijos, dėl kurių turėtų būti sukurta per 5 tūkst. darbo vietų ir investuoti per 206 mln. Eur. Anot S. Skvernelio, per praėjusius gerokai išaugusios investicijos rodo, kad tarptautiniai partneriai pasitiki Lietuva ir čia nori atvykti ilgam. Esą ir toliau sąlygos verslui bus gerinamos dėl naujų mokestinių lengvatų. „Matyt, kaip ir esame užsibrėžę, tą dalyką kitą savaitę pristatysime. Kalbant apie visas 6 struktūrines reformas, taip pat viena iš jų yra mokesčių. Natūralu, pirmiausia tą padarysime valdančioms partijoms, tada ir opozicinėms partijoms. Tada pateiksime viešai konsultacijai tuos principinius sprendimus, kuriuos mes manome, kad galėtume išnaudoti ekonomikos augimui ir pagrindinėms problemoms spręsti“, – paklaustas, kad bus pristatyta mokesčių reforma, sakė ministras pirmininkas.  Atsižvelgiant į tai, kad darbo apmokestinimas sudaro reikšmingą mokesčių naštos dalį, mokesčių sistema nėra pakankamai aiški (darbuotojas aiškiai nemato visų su darbo santykiais susijusių mokesčių, ženklią socialinio draudimo dalį sudaro išmokos, nesietinos su draudimo įmokomis), bus imamasi kai kurių žingsnių, rašoma Vyriausybės veiklos ataskaitoje. Joje žadama mažinti bendrą darbo apmokestinimo naštą, t. y. išplėsti neapmokestinamojo pajamų dydžio taikymą; inicijuoti „Sodros“ įmokų „lubų“ įvedimą ir įmokų sujungimą su gyventojų pajamų mokesčiu. Esą socialinis draudimas taps prieinamesnis, perkėlus į valstybės biudžetą bazinę pensiją, kuri nesusieta su draudimo įmokomis. Kita vertus, 2018 m. Vyriausybė numato sukurti teisinį pagrindą, užtikrinantį finansinių paskatų ir paslaugų jaunoms ar vaikus auginančioms šeimoms plėtrą. Esą bus pagerinta šeimų, įvaikinusių vaikus, finansinė padėtis, sumažės vaikų skurdo rizikos lygis, bus sukurta paskatų jaunoms šeimoms, įsigyjančioms pirmąjį būstą ne didmiesčiuose, sistema. Asmenys gaus kompleksiškai teikiamas paslaugas, leidžiančias šeimai įveikti iškilusias krizes ir derinti šeimos ir darbo įsipareigojimus. „Šešėlinės ekonomikos mažinimo srityje, atsižvelgiant į tai, kad Lietuvoje „šešėlis“ dėl taikomų priemonių mažėja, bet vis dar yra trečdaliu didesnis už ES vidurkį, o nesumokėti mokesčiai sudaro reikšmingą dalį, bus taikomas holistinis paketas šešėlinės ekonomikos mažinimo priemonių, skirtų paskatoms kurti, sąmoningumui didinti ir atsakomybės neišvengiamumui stiprinti“, – nurodoma ataskaitoje. Dėl to, kaip žadama dokumente, bus suteikiama daugiau galimybių gyventojams susimažinti apmokestinamąsias pajamas perkant paslaugas, kuriose „šešėlio“ rizika didelė, didinamas socialinės paramos tęstinumas pradėjusiems dirbti, teikiama daugiau el. paslaugų verslui, kad būtų galima paprasčiau mokėti mokesčius. Be to, esą bus investuojama į naujas sąmoningumo didinimo priemones; įgyvendinamos naujos teisinės priemonės, mažinančios galimybes ir intencijas slėpti mokesčius plečiant atvirkštinio PVM taikymą, griežtinančios licencijavimą rizikos sektoriuose, keičiančios mokestinės senaties terminus ir sankcijas už mokestinius pažeidimus, leidžiančios taikyti mokestinės rizikos duomenis viešuosiuose pirkimuose ir finansavimo sandoriuose. „Pensijų srityje, atsižvelgiant į būsimus senėjančios visuomenės iššūkius, nepalankias demografines prognozes, bus pertvarkoma pensijų kaupimo sistema, siekiant sušvelninti neigiamą demografijos poveikį ir užtikrinti didesnes pensijas, palyginti su dabartine sistema“, – aiškinama ataskaitoje.