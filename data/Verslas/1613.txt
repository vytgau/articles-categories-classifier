Nepriklausomas energetikos ekspertas Romas Švedas sako, kad toks NLEA veiksmas buvo ne tik teisingas, bet ir siunčiantis signalą kitiems, o „Eurogas“ vykdomosios valdžios pozicija liudija, kad šią organizaciją užvaldė „Nord Stream 2“ projekto rėmėjai. LRT.lt jau anksčiau rašė, kaip Europa, juosiama „Nord Stream 2“, OPAL ir statomo „TurkStream“ dujotiekių, savo noru lenda į „Gazprom“ kilpą. Taip pat ir apie tai, kad „Nord Stream 2“ projektas nėra ES energetinės sąjungos reguliavimo objektas, mat eina per jūrinę, o ne žemyninę teritoriją. Šis teisinis vakuumas leidžia Rusijai apeiti ES Trečiojo energetikos paketo reikalavimus (paketo pagrindas – gamybos ir tiekimo atskyrimas nuo tinklų eksploatavimo). EK yra teikusi iniciatyvą išplėsti Trečiojo energetikos paketo direktyvą taip, kad teisinis reguliavimas apmintų ir jūrinėje teritorijoje esančių dujų vamzdynų tiesimą bei eksploatavimą. Tačiau Europos dujų bendrovių ir įmonių asociacijas vienijanti organizacija „Eurogas“, neaptarusi to su visomis organizacijos narėmis, išplatino pareiškimą, prieštaraujantį EK iniciatyvai. „Eurogas“ nepalaikė kelios šalys, tačiau pasitraukė tik Lietuva NLEA tarybos narys, bendrovės „Amber Grid“ generalinis direktorius Saulius Bilys sako, kad teisinis vakuumas, kurį nori užpildyti EK, yra naudingas kai kurioms suinteresuotoms šalims, o „Eurogas“ nusprendė advokatauti jų pozicijai, nepasitarusi su visomis organizacijos narėmis. „EK yra parengusi energetikos direktyvos dujų sektoriui papildymą, siekdama panaikinti juridinius direktyvos taikymo trūkumus, tačiau atsirado įmonių ir suinteresuotų asmenų, prieštaraujančių tokiam tikslui, nes jiems tas teisinis vakuumas naudingas. Kadangi tai yra europinės svarbos dokumentas, mūsų nuomone, prieš darant pareiškimus šio dokumento atžvilgiu, reikalingas visų asociacijos narių bendras sutarimas, o jei jo nėra, organizacijos vardu jokie pareiškimai neturėtų būti daromi. „Eurogas“ valdymo organai nusprendė kitaip ir, nepasitarę su visais nariais, priėmė sprendimą pasisakyti prieš direktyvos papildymą“, – pasakoja S. Bilys. Pašnekovo teigimu, su tokia pozicija nesutikusios šalys paprašė „Eurogas“ konsultacijos asociacijoje ir, jei nebus rastas bendras sutarimas, atšaukti išreikštą poziciją, tačiau „Eurogas“ atsisakė tai padaryti. „Kadangi „Eurogas“ su mūsų prašymu nesutiko, NLEA priėmė nutarimą pasitraukti iš organizacijos, neatsižvelgiančios į visų savo narių poziciją skelbiant pareiškimus dėl esminių energetikos politikos principų formavimo. Mano žiniomis, iš asociacijos dėl to kol kas pasitraukėme tik mes“, – kalba S. Bilys. „Eurogas“ pasirodė kaip Rusijos projekto rėmėjų užvaldyta organizacija Nepriklausomas energetikos ekspertas R. Švedas sako, kad NLEA pasitraukimas iš „Eurogas“ yra reikšmingas ir prasmingas žingsnis. „Manau, šis žingsnis asociacijai nebuvo lengvas, tačiau, mano vertinimu, jis yra teisingas, prasmingas ir netgi siunčiantis signalą kitiems. Tai liudija Lietuvos verslo organizacijos vertybinę brandą, neabejingumą, išlaikymą tokios pozicijos, kokios laikosi ir valstybė. EK buvo parodžiusi iniciatyvą Trečiąjį energetikos paketą išplėsti taip, kad antimonopolinės sąlygos galiotų ne tik dujotiekiams, esantiems žemyninėje dalyje, tačiau ir tiems, kurie tiesiami jūra. Tai tiesiogiai susiję su „Nord Stream 2“ ir ši EK iniciatyva visais būdais yra slopinama“, – pažymi R. Švedas. Pasak jo, „Eurogas“ vykdomosios valdžios pozicija liudija, kad „Nord Stream 2“ projekto rėmėjai užvaldė šią organizaciją, ignoruoja narių laikyseną. „Pastebėjau įdomų faktą – „Eurogas“ nepaskelbė apie narės pasitraukimą. Iš to galima daryti išvadą, kad bent kol kas jie slepia šį faktą, tęsdami savo žaidimą, artėjant diskusijoms, balsavimui dėl direktyvos išplėtimo Europos Parlamente“, – kalba R. Švedas. Pašnekovo žiniomis, iš „Eurogas“ jau anksčiau yra išstojusi Lenkija, asociacijoje nėra Estijos, nebeliko ir Lietuvos. „Nebuvimas šioje organizacijoje nėra vertintinas kaip kažkokia žala Lietuvai. Išlieka daugybė asociacijų, per kurias galima atstovauti savo interesams“, – tikina R. Švedas.