Ministrą interesų painiojimu kaltina opoziciniai konservatoriai – penki frakcijos Seime atstovai kreipėsi į Vyriausiosios tarnybinės etikos komisiją (VTEK) nurodydami, jog B. Markausko rugsėjo 25 dieną pasirašytas įsakymas, kuriuo padidintas paramos už pienines karves dydis, galėjo duoti finansinės naudos B. Markausko motinos Sofijos Markauskienės valdomam pieno ūkiui Klaipėdos rajone. „Tikrai interesų konflikto neįžvelgiu, nes tai neliečia tik mano mamos ūkio, ir tas mamos ūkis – 60 karvių. Tai tas padidėjimas materialine verte yra juokingas – kad eičiau žaisti čia tokių žaidimų... Jos ūkis iš prekinių ūkių yra vienas mažiausių“, – tvirtino B. Markauskas. Kreipimęsi į VTEK pažymima, jog ministras įsakymą, kuriuo šiųmetinės paramos už pienines karves dydis padidintas 12 proc. (iki 102 eurų už pieninę karvę), pasirašė asmeniškai. Interesų deklaracijoje B. Markauskas nurodo, jog kooperatyvo „Pienas.lt“, valdančio Pieno perdirbimo gamyklą Kauno rajone, valdybos nariu buvo nuo 2011 iki 2016-ųjų lapkričio, kuomet ėmė vadovauti ministerijai, vadovavo Pieno gamintojų asociacijos tarybai. B. Markauskas BNS tikina, kad sprendimas nesusijęs su kooperatyvu, o jo valdyme jis pabrėžia nedalyvaujantis nuo darbo ministerijoje pradžios. „Kas tuomet galėtų vadovauti žemės ūkio ministerijai? Istorikas, žurnalistas ar dar kas nors? Pavyzdžiui, dėl PVM lengvatos šildymui, turbūt, pusė Seimo narių turėjo nusišalinti priimdami sprendimą. Juokinga. Tai nebuvo tiesiog paimta ir padidinta, tas didėjimas kasmetinis“, – tikino jis, paklaustas, kodėl nenusišalino nuo sprendimo. Ministras žadėjo pateikti visus paaiškinimus VTEK, jei komisija pradės tyrimą.