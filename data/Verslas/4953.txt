Didžioji dalis apklaustųjų šiuo metu uždirba nuo 300 iki 500 eurų ir tikisi, kad per penkerius metus uždirbs nuo 1 tūkst. iki 1,5 tūkst. eurų. Didesnių pajamų nesitiki vos keli procentai. „Tai, kad Lietuvos jaunuoliai ambicingi, yra gera žinia. Jie ir turi siekti kuo didesnių pajamų, bet labai svarbu, kad savo būsimas pajamas jie prognozuotų realistiškai, mokėtų tinkamai valdyti savo pinigus ir priimtų teisingus finansinius sprendimus“, – sako Vaidas Žagūnis, SEB banko valdybos narys, Mažmeninės bankininkystės tarnybos direktorius. Personalo atrankos įmonės „CV-Online“ duomenys rodo, kad jaunuolių lūkesčiai uždirbti daugiau gali išsipildyti tik iš dalies. Šiuo metu 18–25 m. jaunuoliai vidutiniškai uždirba 690 eurų, o penkeriais metais vyresni (25–30 m.) – 890 eurų. „Nagrinėjant dabartinę situaciją darbo rinkoje ir tai, kiek šiuo metu uždirba penkeriais metais vyresni nei apklaustieji asmenys, matyti, kurių profesijų atstovai gali tikėtis uždirbti daugiausia. Tai – informacinių technologijų, farmacijos pramonės atstovai, teisininkai, valdymo specialistai ir aukščiausio lygio vadovai“, – atkreipia dėmesį Rita Karavaitienė, „CV-Online“ marketingo vadovė. SEB banko atliktas jaunimo finansinio raštingumo tyrimas taip pat parodė, kad jaunuoliai yra spontaniški – tik 26 proc. planuoja savo kasdienes išlaidas. Ketvirtadalis (28 proc.) apklaustųjų netaupo. Taupyti jaunuoliams sekasi lengviau, kai turi konkretų tikslą – taip taupo apie 60 proc. apklaustųjų. Dažniausiai 18–25 m. jaunuoliai taupo kelionei, būstui ar transporto priemonei. Taupydami konkrečiam tikslui jaunuoliai dažniausiai atsideda daugiau negu 100 eurų (po tiek kaupia 21 proc.). „Mokėti valdyti savo uždirbtus pinigus yra svarbu nepriklausomai nuo gaunamo atlyginimo dydžio. Žinoti savo finansinius prioritetus, planuoti ir kontroliuoti išlaidas bei nepamiršti dalį uždarbio atidėti – šią finansinio raštingumo abėcėlę turėtų mokėti visi jaunuoliai, planuojantys pradėti savarankišką gyvenimą. Gebėjimas išmintingai valdyti pinigus yra pirmas žingsnis link jaunuolių siekiamos finansinės nepriklausomybės“, – pabrėžia V. Žagūnis. SEB banko finansinio raštingumo tyrimas atliktas 2017 m. liepos mėnesį. Apklausoje dalyvavo 1 727 respondentai, 18–25 m. amžiaus SEB banko klientai.