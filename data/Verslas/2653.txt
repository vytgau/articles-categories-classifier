Tai DELFI patvirtino Valstybinio turizmo departamento laikinoji vadovė Indrė Trakimaitė-Šeškuvienė. „Taip, vakar pasirašiau įsakymą, kuriuo laikinai stabdoma įmonės licencija“, – komentavo vadovė. „Įmonė valdo turizmo rinkoje gerai žinomus prekių ženklus – „Easy Travel“, „Judek.lt“ ir kt.: parduoda ir tradicinius kelionių paketus, ir produktus savarankiškai keliaujantiems žmonėms, teikia visas pagrindines turizmo paslaugas verslui. 2016 m. įmonės pardavimo apyvarta siekė 6,5 mln. eurų. „Travelonline Baltics“ yra akredituota IATA narė, pripažintas „Tez Tour“ organizuojamų kelionių pardavimo lyderis internetu ir 2016 m. TOP10 partneris. Įmonė pati organizuoja poilsio keliones ir atstovauja kitiems patikimiems, sėkmingai veikiantiems kelionių organizatoriams. Įmonės organizuojamos kelionės yra apdraustos, o draudimo suma dengia 100 proc. įmonės įsipareigojimų.“ Tačiau Valstybinis turizmo departamentas, atlikęs ketvirtinį bendrovės patikrinimą, nustatė ką kita. „Buvo sustabdyta įmonės licencija. Tai reiškia, kad jie gali daryti viską, ką anksčiau darė, tačiau negali prisiimti naujų įsipareigojimų turistams. Naujų kelionių pardavinėti negali, tačiau kitas paslaugas, kurioms nereikalinga licencija, jie gali teikti“, – DELFI sakė departamento Turizmo veiklos priežiūros skyriaus vedėjas Tadas Žentelis. Jis pabrėžė, kad licencija sustabdyta laikinai, dešimčiai dienų. „Sustabdyta buvo dėl to, kad jie laiku nepateikė dokumentų, iš kurių mes sprendžiame, ar turima draudimo suma yra pakankama, ar ne. Tiesiog šiuo atveju mes periodiškai tikriname įmones ir pagal faktinius duomenis sprendžiame, koks jų draudimas turėtų būti. Kas ketvirtį jie deklaruoja savo veiklą. Atrankos būdu patikriname, ar tie skaičiavimai teisingi. Kartais pakoreguoja kai kuriuos duomenis, kartais gal padaro klaidų skaičiuodami. Būna įvairių atvejų. Šiuo atveju tiesiog nepateikė visų dokumentų ir šiandien negalime pasakyti, ar turima draudimo suma apskaičiuota teisingai, ar ne. Licencija stabdoma tam, kad priverstume juos greičiau suktis“, – paaiškino vedėjas. Jo teigimu, įmonė žino, ką jai dabar reikia daryti, kokius dokumentus turi pateikti departamentui. Per 10 darbo dienų arba greičiau jie turi pateikti visus duomenis, idant būtų galima įsitikinti, kad draudimo suma pakankama ir būtų galima atnaujinti licenciją. Paklaustas, ką turėtų žinoti keliautojai, T. Žentelis sakė: „Tiems, kurie dar tik planavo pirkti kelionę, tas 10 dienų ar trumpiau, kol bus atnaujinta licencija, reikėtų palaukti, nes įmonė negali parduoti. Tiems, kas jau įsigijo, iš esmės niekas nesikeičia. Įmonė gali vykdyti veiklą ir vykdyti įsipareigojimus, kurie jau buvo prisiimti.“ Vedėjas atkreipė dėmesį, kad bendrovė didesnę dalį kelionių pardavė kaip kelionių organizatorių („Teztur, „Novaturas“ ir kt.) agentas. Su kitomis kelionėmis jie esą mažai susiję, o jų vaidmuo tik kaip tarpininko: „Čia kalbama apie tai, kad tas licencijos stabdymas ir draudimas susijęs tik su tomis kelionėmis, kurių organizatorė yra pati įmonė „Travelonline Baltics“. O tai yra mažesnė dalis negu šiaip bendri jos pardavimai.“ Su „Travelonline Baltics“ vadove Egle Lenkovičiene DELFI antradienį susisiekti nepavyko, jos mobilusis telefonas išjungtas.