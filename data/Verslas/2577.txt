Daugiau kaip 20 metų dažus maišančios ir jais prekiaujančios įmonės „Setta Vilnius“ direktorius Algirdas Gvardinskas dienraščiui teigė, kad brangiausios yra intensyviausios dažų spalvos – raudona ir geltona, būtent tokios, kokiomis turės būti dažomį sostinės autobusai ir troleibusai. Ryškiai raudonos spalvos dažų kilogramas rinkoje kainuoja iki 66 eurų. Kaina priklauso ir nuo dažų rūšies. Transporto priemonės įprastai dažomos poliuretanu. Lengvajam automobiliui nudažyti reikia vidutiniškai 2 litrų dažų. Autobusui nudažyti, matyt, tiek nepakaks. Rengiamasi perdažyti apie 150 „Vilniaus viešojo transporto“ autobusų: 100 jų yra 12 metrų ilgio, o 50 autobusų - 18 metrų. Didžiausią Lietuvoje miesto transporto parką turinti įmonė „Vilniaus viešasis transportas“ pernai lapkritį pranešė, kad beveik pusę savo transporto atnaujins, už 40,5 mln. eurų įsigydama 150 lenkiškų žemagrindžių autobusų „Solaris“. Vilnius perka ir 41 raudoną troleibusą „Solaris“, tad dar nežinia, ar jų neteks perdažyti geltonai.