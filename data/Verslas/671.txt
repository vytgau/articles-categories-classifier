„Dow Jones Industrial Average“ indeksas krito 0,7 proc., iki 24 335,06 punkto, platusis „S&P 500“ smuktelėjo 0,6 proc., iki 2 648,03 punkto, o daugiausiai technologijų įmones savo sąraše turintis „Nasdaq Composite“ krito 0,5 proc., iki 7 040,41 punkto. Po poros ramybės dienų, į rinkų dėmesio centrą vėl grįžo įtampa dėl prekybos tarp JAV ir Kinijos po to, kai Donaldas Trumpas išprovokavo griežtą Pekino kritiką pagrasinęs muito tarifais apmokestinti į JAV importuojamų kiniškų prekių už dar 100 mlrd. dolerių. D. Trumpo administracija rinkai prekybos klausimu toliau siunčia dviprasmiškus signalus, o pažadus taikyti naujas sankcijas nuolat seka Baltųjų rūmų atstovų pareiškimai, kad siūlomi tarifai esą yra paprasčiausia spaudimo priemonė siekiant kompromiso. Be to, penktadienį Volstritą nuvylė ir darbo departamento pranešimas apie JAV darbo rinką, parodęs, kad šalies ekonomika praėjusį mėnesį sukūrė tik 103 tūkst. naujų darbo vietų - gerokai mažiau, nei tikėjosi investuotojai ir analitikai.