Parduotuvėse – tuščios sviesto lentynos, jo trūksta kepykloms, o ir įsigyjamas kainuoja gerokai brangiau, nei anksčiau. Sostinės kepėjai pasakoja tokio sviesto stygiaus nepamenantys per kelis darbo dešimtmečius. Taip nutiko, kai pienininkai, perdirbėjai ir pardavėjai susiginčijo dėl kainų. Didmeninė sviesto kaina per pastaruosius metus išaugo trigubai, o kainų lubas iškart visiems metams nustatantys prekybos centrai atsisako mokėti daugiau. Tad prancūziškas sviestas tiesiog iškeliauja į užsienį. Ištisi mėnesiai tuščių sviesto lentynų sulaukė dėmesio ir socialiniuose tinkluose. Sakoma, prancūzai tik dabar suprato, koks svarbus jiems sviestas. Ir išties – statistika rodo, kad tai daugiausia sviesto suvalganti tauta. Prancūzas sviesto suvalgo triskart daugiau nei amerikietis. Todėl nestebina „Google“ paskelbti skaičiai, kad internete paieškų, kaip pasigaminti sviesto namuose, per mėnesį išaugo daugiau kaip 900-iais proc. Įrašai, mokantys gamintis sviestą, populiarūs ir „Youtube“ kanale. DELFI skelbė, kad pieno produktai pasaulinėje ir vidaus rinkoje kitais metais gali pigti, o tam įtakos turės rinkos cikliškumas, mano Lietuvos rinkos analitikas. Tuo metu „Rokiškio sūrio“ vadovas prognozuoja, kad kitąmet pigs sviestas, o kitų pieno produktų kainos bus stabilios. Pieno skyrius SEB banko vyriausiasis analitikas Tadas Povilauskas sako, jog pieno produktų kainoms daugiausiai įtakos turės rinkos cikliškumas. „Pieno sektorius yra labai cikliškas ir kas kelerius metus matome besikeičiančias ciklo dalis. Jeigu prieš pusantrų metų buvo gili duobė ir pieno supirkimo bei produktų kainos buvo žemos, tai dabar ciklo stadija - turėjome stiprų augimą. Sviesto kainos augimas rekordiškai aukštas - kosminė kaina. Kitų produktų kainų augimas nėra labai išskirtinis“, - kalbėjo T. Povilauskas. Jo nuomone, sviesto pigimas kitąmet yra neišvengiamas.