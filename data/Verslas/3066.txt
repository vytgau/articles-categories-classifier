Statistikos departamento duomenimis, palyginti su lapkričio mėn., gyventojai optimistiškiau vertino galimybes nors kiek sutaupyti, namų ūkio finansinės ir šalies ekonominės padėties perspektyvas, blogiau - bedarbių skaičiaus kitimo perspektyvas. Gruodžio mėn., palyginti su lapkričiu, gyventojų, besitikinčių bent kiek sutaupyti, dalis padidėjo nuo 29 iki 34 proc., o visiškai nesitikinčių nors kiek sutaupyti gyventojų dalis sumažėjo nuo 31 iki 25 proc. Vertindami šalies ekonominės padėties perspektyvas, 26 proc. gyventojų teigė, kad šalies ekonominė padėtis per artimiausius 12 mėn. pagerės, šiek tiek daugiau jų - 29 proc., manė, kad pablogės, o 42 proc., manė, kad padėtis išliks tokia pati (lapkričio mėn. - atitinkamai 24, 31 ir 42 proc.). Gyventojų nuomonė apie namų ūkio finansinės padėties perspektyvas taip pat truputį pagerėjo: gyventojų, besitikinčių namų ūkio finansinės padėties gerėjimo per artimiausius 12 mėn., dalis padidėjo nuo 22 iki 24 proc., 17 proc. manė, kad padėtis blogės (lapkričio mėn. - 19 proc.). Gruodžio mėn., palyginti su lapkričio mėn., gyventojai šiek tiek pesimistiškiau vertino bedarbių skaičiaus kitimo perspektyvas: gyventojų, manančių, kad bedarbių skaičius per ateinančius 12 mėn. išaugs, dalis padidėjo nuo 29 iki 31 proc., 23 proc. teigė, kad bedarbių skaičius mažės (lapkričio mėn. - 25 proc.). Vartotojų pasitikėjimo rodiklis mieste ir kaime gruodžio mėn. nesiskyrė. Palyginti su praėjusiu mėnesiu, mieste vartotojų pasitikėjimo rodiklis padidėjo 1, o kaime - 5 procentiniais punktais. Tiek miesto, tiek kaimo gyventojai geriau vertino šalies ekonominės ir namų ūkio finansinės padėties perspektyvas bei galimybę nors kiek sutaupyti per ateinančius 12 mėn. Palyginti su lapkričio mėn., miesto gyventojų nuomonė apie bedarbių skaičiaus kitimo perspektyvas nepasikeitė, o kaimo gyventojų nuomonė buvo pesimistiškesnė. Kaimo gyventojų, manančių, kad bedarbių skaičius per artimiausius 12 mėn. didės, dalis padidėjo nuo 30 iki 37 proc. Per metus (2017 m. gruodžio mėn., palyginti su 2016 m. gruodžio mėn.) vartotojų pasitikėjimo rodiklis sumažėjo 3 proc. punktais. Vartotojų pasitikėjimo rodiklio mažėjimą lėmė pesimistiškesnis šalies ekonominės padėties perspektyvų vertinimas: gyventojų, prognozuojančių šalies ekonominės padėties pablogėjimą, dalis padidėjo nuo 20 iki 29 proc., o besitikinčių, kad padėtis gerės, dalis sumažėjo nuo 33 iki 26 proc. Palyginti su praėjusiais metais, gyventojai šiek tiek blogiau vertino savo namų ūkio ir bedarbių skaičiaus kitimo perspektyvas: Gyventojų nuomonė apie galimybę nors kiek sutaupyti per ateinančius 12 mėn., palyginti su nuomone, išsakyta prieš metus, nepasikeitė. Gruodžio mėn. beveik pusė (49 proc.) gyventojų teigė, kad jų namų ūkio finansinė padėtis per praėjusius 12 mėn. nepasikeitė, 38 proc. manė, kad padėtis pablogėjo, o 13 proc. teigė, kad padėtis pagerėjo (lapkričio mėn. atitinkamai 45, 39 ir 16 proc.). Gruodžio mėn. šalies ekonominės padėties pasikeitimus per praėjusius 12 mėn. gyventojai vertino truputį geriau nei lapkričio mėn.: nors gyventojų, manančių, kad šalies ekonominė padėtis per praėjusius 12 mėn. pagerėjo dalis nepasikeitė (tokių buvo 18 proc.), bet nuo 13 iki 10 proc. sumažėjo gyventojų dalis, teigianti, kad padėtis labai pablogėjo. Vertindami esamą savo šeimos finansinę padėtį, 35 proc. gyventojų atsakė, kad jie daugiau ar mažiau sutaupo, kas dešimtas gyventojas teigė, kad gyvena iš santaupų ar skolintų lėšų (lapkričio mėn. - atitinkamai 31 ir 11 proc.). Gruodžio mėn. 28 proc. gyventojų nurodė, kad per artimiausius 12 mėn. tokiems pirkiniams kaip baldai ar buitinė technika ketina išleisti daugiau nei per praėjusius 12 mėn., 17 proc. - mažiau (lapkričio mėn. atitinkamai 25 ir 17 proc.).