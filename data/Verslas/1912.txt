Tai yra vienintelė vieta visame Senajame Žemyne, kur galima atnešti savo pasiligojusį rašalinį plunksnakotį ir tikėtis, kad jam bus suteikia reikiama profesionali pagalba. Šios mažos dirbtuvės vienoje iš pagrindinių Zagrebo aikščių ir po šiai dienai priešinasi liečiamų ekranų ir klaviatūrų spaudimui ir taiso neretai keistų žvilgsnių iš jaunų žmonių sulaukiančius rašiklius. Parduotuvė ir taisykla „Pen Clinic“ arba „Plunksnakočių klinika“ savo istoriją pradėjo XX amžiaus 5-ąjį dešimtmetį. Bėgo metai, o krautuvėlė pelnytai užsitarnavo rašalinių rašymo priemonių entuziastų pagarbą. Daugelį dešimtmečių įstaigai vadovavo Vlastos Keranovic vyras – mechanikos inžinierius, prieš tai daug metų dirbęs vietos rašiklių gamykloje. Po sutuoktinio mirties 2014 metais dirbtuvės ir parduotuvė atiteko našlei. Per tuos kelerius metus moteris perprato rašalinių plunksnakočių subtilybes, o sukaupta didžiulė atsarginių dalių kolekcija leidžia profesionaliai padėti net ir prabangiausiems rašikliams, kurių nebetaiso net ir Europos gamyklos, kur jie kadaise ir buvo pagaminti. V. Keranovic teigimu, tiek iš Kroatijos, tiek iš kaimyninių valstybių ji gauna per 200 sugedusių plunksnakočių. Moteris džiaugiasi: neskaitant senųjų klientų, kurie patys rašė tokiais rašaliniais plunksnakočiais, o dabar kaip relikviją perleidžia savo vaikams, daugėja ir jaunų klientų, kuriems rašymas ranka ir tokios rašymo priemonės atrodo kaip savotiška egzotiška meno šaka. Iš istorinės perspektyvos Zagrebas tokiai plunksnakočių klinikai tinka kone idealiai: būtent šiame mieste XX amžiaus pradžioje gyveno vienas iš garsiausių išradėjų Slavoljubas Penkala, kuriam priskiriami net keli itin svarbūs pasiekimai plunksnakočių ir pieštukų evoliucijos srityje, įskaitant tiek rašalinius plunksnakočius, tiek pirmąjį pasaulyje mechaninį pieštuką, pagamintą 1906 metais. Tuo metu jis buvo labai garsus žmogus, o žodis penkala ir po šiai dienai Kroatijoje neretai vartojamas kaip rašalinio plunksnakočio sinonimas. Norėdama ateities kartos išsaugoti S. Penkalos atminimą, V. Keranovic parduotuvė pradėjo gaminti ir prekiauti garsiojo išradėjo mechaninio pieštukų kopijomis, kurios tampa puikiais suvenyrais. Kurį laiką tokios rašymo priemonės valstybės lyderių buvo dovanojamos garbiems svečiams iš užsienio. S. Penkala – inžinierius, persikėlęs į Zagrebą iš šiandieninės Slovakijos, ir vėliau įkūręs vieną didžiausių rašymo priemonių fabrikų, garsėja ir reklamomis, kuriuose visada buvo vaizduojamos jo didelės ausys. Išradėjas buvo ir vienas iš aviacijos pionierių, iki mirties 1922 metais spėjęs sukonstruoti pirmąjį Kroatijos istorijoje lėktuvą.