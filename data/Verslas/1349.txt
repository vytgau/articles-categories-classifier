Dėl buvusio arba besitęsiančio lietaus pagrindinių kelių dangos daugiausia šlapios, vietomis yra drėgnų kelių ruožų. Likusioje šalies dalyje mažesnio eismo intensyvumo rajoniniai keliai – šlapi, vietomis padengti šlapio sniego provėžomis. Ignalinos ir Zarasų rajonuose eismo sąlygas sunkina rūkas, matomumas sumažėjęs ir vietomis siekia iki 100 metrų. Vakarų Lietuvoje bei Šiaulių apskrityje krinta šlapdriba, pereinanti į lietų, Raseinių rajone lyja, kitur – be kritulių. Oro temperatūra svyruoja nuo 1 iki 5 laipsnių šilumos. Šilutės rajone ant kelio į Rusnę telkšo vanduo, jo gylis išlieka 9 centimetrai. Eismas leidžiamas. Hidrometeorologijos tarnybos duomenimis, dieną daug kur bus lietus, pereinantis į šlapdribą, sniegą. Pūs vakarų vėjas, pereinantis į šiaurės vakarų, šiaurės 7–12 metrų per sekundę vėjas. Oras sušils iki 6 laipsnių šilumos.