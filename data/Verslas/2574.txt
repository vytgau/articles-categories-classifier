Privatūs kelininkai teigia, kad gruodžio konkursuose dėl kelių rekonstravimo dalyvavusi valstybės įmonė pateikė pasiūlymus, kurie iki 15 proc. žemesni už konkurentų. „Neatitikimas tarp realios kainos ir to, ką siūlo ši įmonė, mūsų supratimu, yra dengiamas iš kelių priežiūros darbų sąskaitos“, – aiškina asociacijos „Lietuvos keliai“ tarybos pirmininkas Rimvydas Gradauskas. Anot jo, „Kelių priežiūra“ turėtų tiesiog nedalyvauti konkursuose ir likti finansuojama tik iš valstybės lėšų. Arba, jei taip neišeina, galimas kitas variantas – keisti valstybinės reikšmės kelių priežiūros sistemą, liberalizuojant šią sritį ir leidžiant konkuruoti privatiems kelininkams. 2017 metais „Kelių priežiūra“ iš valstybės gavo 81,4 mln. eurų savo pagrindinei veiklai atlikti – 21 tūkst. km kelių prižiūrėti, o 2018 metais įmonei numatyta skirti 79 mln. eurų.