2017–2026 metų laikotarpiu numatoma įgyvendinti perdavimo sistemos plėtros investicijų projektus, skirtus diversifikuoti dujų tiekimo šaltinius Lietuvoje ir kitose Baltijos šalyse, didinti dujų tiekimo patikimumą, efektyvinti perdavimo sistemos veikimą ir dujofikuoti naujas teritorijas. Bendrovės planuose yra perdavimo sistemos dujotiekio tarp Lenkijos ir Lietuvos (GIPL) statyba. Šiemet „Amber Grid“ turėtų paskelbti naujus rangos konkursus. Pirmą kartą skelbti konkursai buvo nutraukti 2016 metais, Lenkijai pareiškus dėl aplinkosaugos reikalavimų keičiant dujotiekio trasą ir vėlinant projektą. Planuojama GIPL projekto eksploatacijos pradžia – 2021 metų pabaiga. „Amber Grid“ nurodo, kad projektui numatomas lėšų poreikis Lietuvos teritorijoje iš viso sieks 135,8 mln. eurų. Dešimtmečio plėtros plane numatytas ir dujotiekių jungties tarp Lietuvos ir Latvijos pajėgumų padidinimas, perdavimo sistemos modernizacija bei kiti projektai.