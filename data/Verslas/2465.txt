Lietuvos Aukščiausiasis Teismas pateikė išaiškinimą, kad tiekėjai privalo pasiūlymuose viešinti ne tik subrangovus, bet ir visus kitus asmenis, kurių pajėgumais tiekėjai remiasi, įrodinėdami savo atitikimą kvalifikaciniams reikalavimams (pavyzdžiui, statybinių medžiagų pardavėjus). Pastaruoju metu kasacinis teismas taip pat skiria ypatingą dėmesį viešųjų pirkimų procedūrų ir teisminių ginčų viešumui. Pateiktas išaiškinimas, kad tik ypač išimtiniais atvejais viešųjų pirkimų komisijų protokolų posėdžių bei tiekėjų pasiūlymų informacija gali būti pripažįstama konfidencialia. Kitas išaiškinimas svarbus perkančiosioms organizacijoms, kurios, pasirinkę riboto konkurso ar skelbiamų derybų pirkimo būdą, numato vykdyti tiekėjų kvalifikacines atrankas balais. Kasacinis teismas konstatavo, kad perkančiosios organizacijos turėtų pirkimų sąlygose nustatyti maksimalias kvalifikacinės atrankos kriterijų ribas ir taip užtikrinti veiksmingas ir sąžiningas tiekėjų konkurencijos sąlygas. Trūksta susikalbėjimo ir supratimo Jei tarp perkančiųjų organizacijų ir tiekėjų būtų daugiau bendravimo, susikalbėjimo ir supratimo, būtų mažiau perteklinių reikalavimų ir kitų trukdžių tiekėjams, o tada būtų ir tikrai mažiau ginčų bei pretenzijų rašymo. Drąsiai galima teigti, kad pasiūlymų kainos mažėtų ir perkančiosios organizacijos sutaupytų nemažai visų mūsų pinigų. Pirkimų nutraukimas – skausmingas tiekėjams Norėtųsi, kad perkančiosios organizacijos pradėtų pirkimus tik aiškiai įsitikinusios, kad planuojamos pirkti prekės ar paslaugos jiems tikrai reikalingos ir kad būtų tam pasiruošusios, kad procesas vyktų sklandžiai. Deja, pastaruoju metu daugėja atvejų, kai perkančioji organizacija nutraukia viešąjį pirkimą po kelių mėnesių vykusių pirkimo procedūrų. Dalyvavimas pirkime tiekėjams užima daug laiko, darbo sąnaudų, o perkančioji organizacija nutraukia pirkimą motyvuodama poreikio pasikeitimu ar lėšų trūkumu. Susidaro įspūdis, kad nutraukiamos pirkimo procedūros, kai laimi ne „pageidaujamas“ tiekėjas. O tokių atvejų pastaraisiais metais vis daugėja. Juo labiau, kad pagal naujai įsigaliojusį viešųjų pirkimų įstatymą nebereikia Viešųjų pirkimų tarnybos sutikimo. Deja, reikia pažymėti, kad ir Tiekėjai ne visada linkę nusileisti ir nelaimėję viešojo pirkimo stengiasi pretenzijomis ir teismais bandyti stabdyti pirkimo procedūras. Dvejopi standartai Viešųjų pirkimų įstatyme labai aiškiai yra apibrėžti tam tikri terminai, ypač tiekėjams – per kiek laiko pateikti pasiūlymus, kiek laiko galima klausti, per kiek laiko pateikti trūkstamus dokumentus ir t. t. O kiek laiko perkančioji organizacija turi vertinti pateiktus pasiūlymus, terminų nėra. Ir vertinimai dažniausiai trunka labai ilgai. Būna, kad vien kvalifikacijos vertinimas trunka mėnesių mėnesiais, jau nekalbant apie pasiūlymą, kai yra vertinama pagal ekonominio naudingumo kriterijų. Tiekėjas visiškai nekontroliuoja šio proceso, nes jam neteikiama informacija apie vertinimo procesą. Tuomet pradeda kilti klausimų apie skaidrumą, nešališkumą ir t. t. Reikia konkretesnių vertinimo kriterijų Taip pat labai opi problema yra ekonominio naudingumo vertinimas. Vertinimo kriterijai dažnai yra abstraktūs, nieko nepasakantys, sunkiai išmatuojami, pvz., aprašymo aiškumas ir išsamumas, tikslų suvokimas ir pan. Tai viešųjų pirkimų konkursą paverčia literatūriniu konkursu. Kyla klausimas, ar perkančioji organizacija perka gražų aprašymą, ar prekę arba paslaugą. Jei perkama prekė ar paslauga, tai visi vertinimo kriterijai turėtų būti konkretūs, aiškūs ir išmatuojami. Todėl vertinime atsiranda daug subjektyvumo ir tai perša mintį, kad perkančioji organizacija arba pati nesupranta ko nori, arba tokius kriterijus numato specialiai, kad galėtų įvertinti taip, kaip jai yra palanku. Tai kelia klausimų ir dėl skaidrumo. Norėtųsi maksimalaus aiškumo ir orientavimosi į paslaugą, o ne į aprašymą. Reikia tikslių ir aiškių pirkimo dokumentų Pažymėtina, kad viešasis pirkimas prasideda nuo gerai parengtų pirkimo dokumentų. Jie turėtų būti tikslūs, aiškūs, be dviprasmybių, kad perkančioji organizacija galėtų įsigyti tai, ko jai reikia, o tiekėjai galėtų parengti kokybiškus pasiūlymus. Neretai pasitaiko atvejų, kuomet pirkimo dokumentuose paliekamos „spragos“, nuo kurių labai priklauso pasiūlymo kaina. Tam, kad tiekėjas galėtų paskaičiuoti pasiūlymo kainą, jis turėtų tiksliai žinoti, ko reikia perkančiajai organizacijai. Bet koks neaiškumas suponuoja pasiūlymo kainos didėjimą. Tikiu, kad gerų naujienų daugės Vis tik norėčiau pasidžiaugti, kad yra gerų naujienų tobulinant viešuosius pirkimus. Pastaruoju metu tiekėjai sulaukė esminio palengvinimo – kartu su pasiūlymu nebereikia teikti visų kvalifikacinių reikalavimų atitiktį pagrindžiančių dokumentų. Anksčiau reikėdavo surinkti ir pateikti begales įvairių pažymų, sertfikatų. Dabar tuos dokumentus turi pateikti tik pirkimą laimėjęs tiekėjas. Labai tikiu, kad Tiekėjai teikdami pasiūlymus ne formaliai deklaruos, kad jie atitinka kvalifikaciją, kas irgi pasitaiko, o tai sukelia labai daug problemų ir vilkinamos pirkimo procedūros. Tikiu, kad tokių gerų naujienų sulauksime vis daugiau. Šiuos ir kitus aktualius viešųjų pirkimų klausimus aptars ir siūlymus bei rekomendacijas, kaip spręsti kylančias problemas vykdant viešuosius pirkimus, pateiks Lietuvos aukščiausiojo teismo, Vilniaus savivaldybės, Konkurencijos tarybos, Vyriausiosios tarnybinės etikos komisijos, Lietuvos statybininkų asociacijos ir kitų stambiųjų tiekėjų atstovai konferencijoje „Kaip nepasiklysti viešųjų pirkimų labirintuose“. Perkančiosioms organizacijoms ir tiekėjams skirta konferencija vyks š. m. sausio 31 d. parodų ir kongresų centre „Litexpo“. Konferencijos moderatorė – advokatė Jolita Rima Puškorienė. Daugiau informacijos apie konfereniją