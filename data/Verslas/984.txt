„Praėję metai visiems Lietuvos oro uostams buvo įspūdingi dėl pasiektų laimėjimų ir atliktų darbų. Išties skyrėme labai daug tiek fizinių, tiek emocinių jėgų, kad galėtume didžiuotis savo darbu. Šiuo metu jaučiu, kad man jau metas dairytis naujų iššūkių ir perspektyvų“, – BNS sakė D. Voveris. Jis darbą Lietuvos oro uostuose baigs gegužės 1 dieną. D. Voveris nenorėjo detaliau komentuoti, kodėl palieka bendrovę ir kokie yra jo tolimesni planai. Lietuvos oro uostų vadovas Marius Gelžinis BNS patvirtino, jog D. Voveris traukiasi iš bendrovės, tačiau negalėjo pasakyti, ar į jo vietą bus ieškoma naujo žmogaus. Anot įmonės vadovo, D. Voverį pasitraukti turbūt paskatino asmeninės priežastys. „Dabar apsispręsime, turėsime vidinių susitikimų. Šiuo metu sunku pasakyti (ar bus ieškoma naujo žmogaus – BNS). Čia grečiausiai jo asmeninės priežastys“, – tvirtino M. Gelžinis. D. Voveris bendrovės vykdomuoju direktoriumi tapo 2016 metų rugsėjį. Prieš tai jis beveik dvejus su puse metų vadovavo konsultacijų įmonei „Civitta“. D. Voveris buvo atsakingas už praėjusiais metais vykusią Vilniaus oro uosto kilimo-tūpimo tako rekonstrukciją ir daugelio skrydžių perkėlimą iš Vilniaus į Kauno kol neveikė sostinės oro vartai. Praėjusių metų spalį pranešta, jog iš pareigų traukias Lietuvos oro uostams nuo įkūrimo pradžios 2014 metais vadovavęs Gediminas Almantas. Jis darbą baigė kovo pradžioje ir dabar dirba įmonės valdyboje. Kovo pradžioje apie pasitraukimą taip pat pranešė nuo 2016 metų lapkričio Vilniaus oro uostui vadovavęs Olafas Martensas.