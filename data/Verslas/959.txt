Lietuvoje veikiantys bankai ir užsienio bankų filialai pernai 239,669 mln. eurų pelno – 4,6 proc. mažiau nei 2016 metais, kai jų pelnas siekė 251,236 mln. eurų. Pernai pelningai veikė 8 bankai ir užsienio bankų filialų, nuostolių patyrė 4 rinkos dalyviai. Bendras veiklos rezultatas būtų geresnis, jei ne su DNB banko ir „Nordea Bank“ Lietuvos skyriaus susijungimu susiję veiksniai – DNB atidėjiniai, susiję su banko IT sistemos būsimu naudojimu, bei tai, kad po susijungimo pradėjusiame veikti „Luminor“ banko pelne neatsispindėjo „Nordea Bank“ skyriaus trijų ketvirčių pelnas, teigiama Lietuvos banko apžvalgoje. Anot centrinio banko, atmetus šiuos veiksnius, bankų sektoriaus pelnas 2017 metais siektų 295 mln. eurų ir būtų didžiausias nuo 2011 metų. Bankų sektoriaus grynosios palūkanų pajamos pernai ūgtelėjo 0,6 proc. iki 404,5 mln. eurų, grynosios paslaugų ir komisinių pajamos išaugo 13,6 proc. iki 204,5 mln. eurų, tuo metu administracinės išlaidos sumenko 2,1 proc. iki 292,6 mln. eurų. Bendras bankų turtas 2017 metų pabaigoje buvo 27,324 mlrd. eurų – 6,1 proc. daugiau nei 2016-ųjų pabaigoje. Didžiąją turto dalį sudarantis bankų paskolų (įskaitant lizingą) portfelis gruodžio pabaigoje siekė 18,64 mlrd. eurų ir buvo 3,1 proc. didesnis, nei prieš metus. Bendra įmonėms suteiktų paskolų vertė per metus padidėjo 7,4 proc. iki 9,252 mlrd. eurų, paskolų gyventojams vertė per metus išaugo 9,2 proc. iki 8,805 mlrd. eurų, tik būsto paskolų portfelis padidėjo 9,1 proc. iki 7,001 mlrd. eurų. Bankuose laikomų indėlių vertė 2017-ųjų pabaigoje siekė 20,035 mlrd. eurų – 6,8 proc. daugiau nei prieš metus. Gyventojų indėlių vertė per metus padidėjo 7,4 proc. iki 11,994 mlrd. eurų, ne finansų įmonių – 3,3 proc. iki 5,934 mln. eurų. Lietuvos banko vadovas teigė, kad augant ekonomikai pamažu turėtų didėti ir būsto paskolų palūkanos. „Būsto paskolų palūkanos kol kas yra žemumose, bet palyginti pernai metų sausį su pernai metų gruodžiu, šioks toks pakylėjimas yra įvykęs. Žiūrint rinkos prognozę, penkerių metų perspektyvoje galime prognozuoti palūkanų didėjimą ir tai nebūtų nieko keisto – ekonomikos ciklas yra pakilime, todėl ilgalaikis palūkanų kilimas neturėtų stebinti“, – sakė V.Vasiliauskas. Lietuvos banko duomenimis, pernai, palyginti su 2016 metais, bankų skolinimas gyventojams augo 9,2 proc. iki 8,8 mlrd. eurų, o bendras bankų paskolų portfelis išaugo 3,2 proc. iki 18,6 mlrd. eurų. Centrinio banko vadovo teigimu, prognozuojama, kad bankų skolinimas šiemet augs apie 5 proc. iki 19,6 mlrd. eurų.