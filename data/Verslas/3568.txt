Numatoma, kad į šį sąrašą gali patekti apie 20 Bendrijai nepriklausančių šalių, viešai pripažintų padedančiomis slėpti mokesčius. Naują impulsą šiam planui suteikė praėjusį mėnesį nutekinti „Paradise Papers“ dokumentai, atskleidę, kad pasaulio turtingieji, pasinaudodami mokesčių rojais, stengiasi kuo labiau susimažinti mokesčius. ES šalys jau ilgiau kaip metus stengiasi sudaryti galutinį Bendrijai nepriklausančių mokesčių rojų sąrašą. Labiausiai jam priešinasi mažesnės šalys, tokios kaip Airija, Malta ir Liuksemburgas, nenorinčios atbaidyti jų mažus mokesčius taikančiose sostinėse savo būstines turinčių stambių įmonių. Sąrašui nepritaria ir netrukus iš ES pasitrauksianti Didžioji Britanija, norinti apginti beveik nulinius mokesčių tarifus, taikomus keliose iš jai priklausančių teritorijų, kaip antai Džersyje ar Mergelių Salose. Į kitas teritorijas žiūrima lanksčiau, nes anksčiau šiemet jos nukentėjo nuo kelių uraganų, siautusių Karibų regione. ES ekonomikos reikalų komisaras Pierre'as Moscovici, kad Bendrijos pareigūnai svarsto pirminį sąrašą, kuriame yra 29 šalys, tačiau vis dar esama nemažai nesutarimų, kas pateks į galutinį „juodąjį sąrašą“. „Ketvirtadienį pradėjome intensyvios politinės ir diplomatinės veiklos etapą“, – sakė jis žurnalistams pirmadienį. „Matau riziką, kad dalis šalių, kurių pavadinimai per pastaruosius penkerius metus buvo paminėti daugybėje mokesčių skandalų, gali būti neįtrauktos (į sąrašą)“, – perspėjo P. Moscovici. Nesutarimai dėl pasekmių ES narėms visų pirma nepavyksta galutinai susitarti dėl įtraukimo į „juodąjį sąrašą“ kriterijų ar įtraukimo į šį sąrašą pasekmių. Svarstoma, ar į „juodąjį sąrašą“ įtrauktoms šalims reikia skelbti finansines sankcijas, ar buvimas tame sąraše yra jau pakankamai gėdingas dalykas. Kelios valstybės, įskaitant Prancūziją, palaiko idėją, kad tame sąraše esantiems mokesčių rojams reikėtų taikyti griežtas priemones, pavyzdžiui, neskirti joms ES ir Pasaulio banko finansavimo. Kitos šalys mano, kad užuot skelbus bendras sankcijas tame sąraše esančioms šalims, atsakomybė šiuo klausimu turėtų būti palikta šalims narėms. Ekonominio bendradarbiavimo ir plėtros organizacijos (EBPO) sudarytame mokesčių rojų sąraše šiuo metu yra tik Trinidadas ir Tobagas. Tuo tarpu pradiniame ES sąraše buvo 92 šalys. Tikimasi, kad parengus sąrašą, jis palaipsniui bus atnaujinamas. Vis dėlto nulinį pelno mokesčio tarifą taikančios valstybės automatiškai nelaikomos rizikuojančiomis pažeisti ES galiojančius mokesčių kriterijus. Kita vertus, šiuose kriterijuose išskiriamos šalys, kurios sudaro sąlygas įkurti „priedangos“ bendroves ir kitokias struktūras, padedančias vengti mokesčių. ES taikiklyje atsidūrusioms šalims buvo suteikta galimybė nepatekti į tą sąrašą, jei jos prisiimtų politinį įsipareigojimą keisti savo mokesčių politiką ir pasižadėtų laikytis išsamaus plano. Visoms šalims, minimoms pirminiame Bendrijos „juodajame sąraše“, buvo leista iki antradienio ES finansų ministrų susitikimo pateikti atsakymus ir pasiūlyti galimų priemonių, kad patenkintų Briuselio reikalavimus. Anot pareigūnų, ES ministrai veikiausiai sukurs vadinamąjį „pilkąjį sąrašą“. Į jį bus įtrauktos šalys, turinčios didelių problemų, susijusių su mokesčių slėpimu, tačiau įsipareigojusios keisti savo politiką šiuo klausimu. Tai yra naujausias bandymas tarptautiniu mastu susidoroti su mokesčių slėpimu, vis dažniau laikomu moraline problema. Anksčiau EBPO jau buvo sudariusi „nebendradarbiaujančių mokesčių rojų“ sąrašą.