Europoje investuotojų nuotaikos buvo dar pakilesnės – Vokietijos DAX vertė per dieną padidėjo 1,46 proc., Prancūzijos „CAC 40“ 1,55 proc., o Italijos „FTSE MIB“ – net 2,77 procento. Labiausiai brango statybos bendrovių ir automobilių gamintojų akcijos. Paskelbtos euro zonos „Markit PMI“ paslaugų ir pramonės sektoriaus indeksų reikšmės viršijo prognozes. Kalbant apie atskiras šalis, labiausiai nudžiugino Airijos, Prancūzijos ir Vokietijos duomenys. Vokietijoje pramonės plėtra pasiekė aukščiausią lygį per beveik septynerius metus. Šiandien 15.30 val. Lietuvos laiku JAV bus skelbiama darbo rinkos ataskaita. Investuotojai įdėmiai seka darbo rinkos duomenis, nes nuo jų nemaža dalimi priklausys FED pinigų politikos griežtinimo tempas. Akcijų indeksai šįryt kyla ir Azijoje (8.30 val. Lietuvos laiku Japonijos NIKKEI +0,89 proc., Kinijos „Shanghai Composite“ +0,34 proc., Pietų Korėjos KOSPI +1,26 procento). Daugumai regiono indeksų ši savaitė greičiausiai bus geriausia per pastaruosius 6 mėnesius. Baltijos šalių biržose prekybos aktyvumas buvo menkas – bendra dienos apyvarta siekė 452,4 tūkst. eurų (OMXB +0,55 proc.), nė vienos bendrovės akcijų prekybos apyvarta neviršijo 50 tūkst. eurų. Daugiausia sandorių (43) sudaryta Šiaulių banko akcijomis, jų kaina sumažėjo 0,64 proc., iki 0,618 euro už akciją. Papildomame sąraše toliau spindi „AUGA Group“ – vakar bendrovės akcijų 34 sandoriais perleista už 25,8 tūkst. eurų, kaina šoktelėjo 7,76 proc. (iki 0,625 euro už akciją). Per pirmąsias tris š. m. prekybos sesijas bendrovės akcijos jau pabrango daugiau nei 14 procentų.