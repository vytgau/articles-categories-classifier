Siekiant nustatyti objektyvią nepriklausomo šilumos gamintojo pagamintos šilumos supirkimo procedūrą ir didinti skaidrumą šilumos tiekėjams, vykdant valstybės reguliuojamą veiklą, ši procedūra yra perkeliama į elektroninę erdvę, kurią administruos energijos išteklių rinkos operatorius BALTPOOL. Siekiant paskatinti energijos efektyvumą, įstatymų tikslų įgyvendinimą, suteikiama galimybė šilumos tiekėjams, pasirašius susitarimus dėl energijos sutaupymo su Energetikos ministerija, diegti šilumos sutaupymo priemones vartotojams, t. y. daugiabučiuose namuose. Šiuo metu didiesiems šilumos tiekėjams yra draudžiama vykdyti bet kokią veiklą pastato viduje. Taip pat įvedama privaloma dvinarė šilumos kaina šilumos vartotojams, kurie įsirengia mišrias, t. y. kombinuotas, šildymo ar karšto vandens sistemas. „Šio pakeitimo tikslas yra toks, kad vykdant daugiabučių namų renovaciją vis daugiau šilumos vartotojų įsirengia mišrias šildymo ir karšto vandens sistemas. Tačiau šilumos vartotojas, dalį šilumos gamindamas jam priklausančiais šilumos gamybos įrenginiais ir išlaikydamas galimybę bet kuriuo metu pasinaudoti centralizuotais šilumos tinklais, sumoka gerokai mažesnę kainą už šilumos ūkio infrastruktūrą, todėl nepadengtos pastoviosios išlaidos yra paskirstomos kitiems šilumos vartotojams“, - sakė energetikos ministras Žygimantas Vaičiūnas. Priimtomis pataisomis taip pat nustatomas pastato šildymo ir karšto vandens sistemų priežiūros maksimalių tarifų perskaičiavimo periodiškumas. Tarifai galės būti nustatomi ne trumpesniam kaip 3 metų ir ne ilgesniam kaip 5 metų laikotarpiui. Už Šilumos ūkio įstatymo pataisas balsavo 86, prieš buvo vienas, susilaikė 15 Seimo narių. Lydimojo - Energijos išteklių rinkos įstatymo pataisoms pritarė 93, nė vienas nebalsavo prieš, susilaikė 4 parlamentarai.