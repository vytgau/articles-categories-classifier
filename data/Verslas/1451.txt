„Tokio platinimo negalime pavadinti sėkme, nes akcininkų tikslai iš esmės nebuvo pasiekti. Kaina, kuria buvo išplatintos akcijos, (10,5 euro – BNS) priartėjo prie realesnės, nes maksimali kaina (13,5 euro – BNS) buvo ganėtinai aukšta. (...) Akivaizdu, kad šis IPO nebuvo labai didelis viliotinis“, – BNS sakė nepriklausomas finansų analitikas Marius Dubnikovas. Vis dėlto jis pasveikino įmonės sprendimą žengti į biržą. „Manau, kad tokiu būdu įmonė skaidrėja ir dar skaidrės. Be to, listinguojamų įmonių sąrašas pasipildo dar vienu sektoriumi, kurio iki šiol neturime“, – sakė M. Dubnikovas. Vienas iš Lietuvos fondų, investavusių į „Novaturo“ akcijas, yra Alvydo Banio, Dariaus Šulnio ir kitų fizinių asmenų valdomos „Invalda INVL“ fondas „INVL Asset Management“. Jos Investicijų valdymo padalinio vadovas Vaidotas Rūkas BNS patvirtino, kad fondas „INVL Baltijos fondas“ investavo į „Novaturą“, tačiau daugiau detalių neatskleidė. „Apmaudu, kad IPO nebuvo pilnai sėkmingas, bet bus proga įrodyti finansiniais rezultatais, kad šita kompanija yra vertinga“, – sakė V. Rūkas. Ketvirtadienį baigtas „Novaturo“ IPO, kurio metu išplatinta 27 proc. įmonės akcijų ir pritraukta 22,1 mln. eurų. Akcijos parduodamos už 10,5 euro kainą. Įmonės akcininkai planavo išplatinti iki 66 proc. „Novaturo“ akcijų, maksimalia 13,5 euro kaina. Iki IPO 70,72 proc. „Novaturo“ akcijų valdė „Central European Tour Operator“, jas prieš dešimtmetį įsigijusi už 40 mln. eurų. Po 9,76 proc. bendrovės akcijų priklausė Vidui Paliūnui, Ryčiui Šūmakariui. ir Ugniui Radvilai, tačiau jis turimų akcijų neparduoda.