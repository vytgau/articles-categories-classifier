Pardavėjas nepriima atgal kokybiškos prekės, argumentuodamas, kad akcijos metu įsigytos nukainuotos prekės yra negrąžinamos, ar jis teisus? Nei internetinėje, nei tradicinėje parduotuvėje įsigytos kokybiškos prekės grąžinimas negali būti apribojamas tuo pagrindu, kad prekė buvo įsigyta sumažinta kaina. Pirkėjas turi teisę per 14 dienų pakeisti nusipirktas prekes analogiškomis kitokių matmenų, formos, spalvos, modelio ar komplektiškumo prekėmis, arba jas grąžinti ir atgauti sumokėtą kainą. Pardavėjai taip pat privalo priimti nekokybiškas prekes, kurios buvo įsigytos išpardavimo metu, nebent pardavėjas aiškiai informavo, kad prekė nukainuota dėl tam tikro jos trūkumo. Ar galiu grąžinti kokybišką prekę, jeigu nuėmiau jos etiketę, apsauginę plėvelę ar kitaip pakeičiau jos prekinę išvaizdą? Tiek įsigijus prekę internetu, tiek fizinėje parduotuvėje iš esmės keliami tie patys kokybiškos prekės grąžinimo reikalavimai – ji turi būti nesugadinta, nepraradusi prekinės išvaizdos ir jos atžvilgiu atlikti tik tokie veiksmai, kurie buvo būtini jos pobūdžiui ir savybėms nustatyti. Kitaip tariant, su jais galima atlikti ne daugiau, nei būtų galima atlikti parduotuvėje prieš įsigyjant prekę (pavyzdžiui, pasimatuoti nenuplėšiant ir nenukerpant vidinių drabužio etikečių ir pan.). Fizinėje parduotuvėje įsigijau vaikišką žaislą, kurį norėčiau grąžinti, ar turiu tokią teisę? Mažmeninės prekybos taisyklėse yra nustatytas sąrašas prekių, kurias pardavėjas turi teisę atsisakyti priimti (negrąžintinų prekių sąrašas). Į šį sąrašą įtraukti žaislai, parfumerijos, kosmetikos prekės, apatinis trikotažas, baldai, visi mechaniniai, elektrotechnikos įrenginiai, informacijos ir ryšių technologijų prekės, knygos, juvelyriniai dirbiniai bei kitos prekės. Jei jūsų prekė patenka į šį sąrašą – tinkamos kokybės ją galite grąžinti tik pardavėjui geranoriškai sutikus. Pardavėjas nepriima atgal internetinėje parduotuvėje įsigytų kosmetikos, parfumerijos gaminių, argumentuodamas Mažmeninės prekybos taisyklėse įtvirtintu negrąžinamų prekių sąrašu, ar jis teisus? Svarbu žinoti, kad internetu sudarytoms pirkimo-pardavimo sutartims nėra taikomas Mažmeninėse prekybos taisyklėse įtvirtintas negrąžinamų prekių sąrašas, t. y. jis taikomas tik toms prekėms, kurias įsigijote fizinėje parduotuvėje. Jei prekę įsigijote internetu, jums galioja kitokios išimtys, numatytos Civilinio kodekso 6.228(10) straipsnyje. Įsigijus internetu, per 14 dienų galima grąžinti didžiąją dalį prekių, jeigu nepažeidėte jų prekinės išvaizdos. Kitu atveju, pardavėjas turi teisę iš Jūsų išskaičiuoti prekės vertės sumažėjimą, jeigu su prekėmis atlikote daugiau nei buvo reikalinga norint apžiūrėti prekes. Kur galėčiau gauti daugiau informacijos vartotojų teisių apsaugos klausimais? Valstybinė vartotojų teisių apsaugos tarnyba konsultuoja tiek vartotojus, tiek verslininkus aktualiais vartotojų teisių apsaugos klausimas. Daugiau skaitykite čia.