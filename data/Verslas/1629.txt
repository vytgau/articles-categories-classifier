Jei kartais atrodo, kad tuoj trūks kantrybė kuičiantis po prigrūstą piniginę, kurioje nieko neįmanoma rasti iš karto, bendrovės „Dynamics“ naujausias sprendimas kaip tik jums. Pasak įmonės atstovų, šiemetinėje mobiliosioms technologijoms skirtoje parodoje „Mobile World Congress“ pristatyta universali kortelė „Wallet Card“ – tai patogus būdas pirkti, atsiskaitant iš daugiau nei vienos sąskaitos nurašomais pinigais. Per kortelės skaitmeninę jungtį užmezgamas dvikryptis ryšys leidžia bankams operatyviai patikrinti naudotojo tapatybę ir taip užkirsti kelią sukčiavimui. Įmonės atstovai tikina, kad mokėti šia kortele saugiau nei telefonu.