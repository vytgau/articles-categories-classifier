„Mes paprašėme „Rusal“ nutraukti aliuminio tiekimą pagal terminuotas sutartis, nes mes nebegalime už jį sumokėti JAV doleriais ir negalime rizikuoti tapti antriniu JAV sankcijų taikiniu“, - agentūrai sakė vienos tokios japonų bendrovės atstovas. „Rusal“, kaip ir kiti Kremliui lojalaus oligarcho Olego Deripaskos verslo aktyvai bei jis pats, pateko į JAV administracijos balandžio 6-ąją paskelbtą „juodąjį“ sankcijų sąrašą. Šios įmonės nebegali tarptautinėje prekyboje atsiskaityti JAV doleriais, o su jomis verslo ryšių turinčioms kompanijoms Vašingtonas kategoriškai rekomendavo per du mėnesius užbaigti arba nutraukti tokį bendradarbiavimą. Japonija per metus iš Rusijos importuoja maždaug 300 tūkst. tonų aliuminio. Pagrindiniai „Rusal“ produkcijos užsakovai Japonijoje - „Mitsubishi“, „Marubeni“, „Mitsui“, „Sumitomo“. Didžiausia pasaulyje konteinerių gabenimo jūra operatorė - Danijos „Moller Maersk“ - antradienį pranešė nutraukianti bendradarbiavimą su į JAV sankcijų sąrašą pateikusiomis Rusijos įmonėmis, taip pat ir su „Rusal“.