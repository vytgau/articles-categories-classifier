„Taip, toks klausimas yra svarstytinas“, – ketvirtadienį Seime, pristatydamas pakoreguotą kitų metų biudžeto projektą, sakė V. Šapoka. Parlamentaras Kęstutis Glaveckas klausė, ar Lietuva dar ilgai be šio mokesčio „galės išsiversti“. Ministras įspėjo, kad automobilių mokestis pirmiausia paliestų mažiausiai uždirbančius žmones. V. Šapoka taip pat mano, automobilių parkas Lietuvoje yra senas. „Jo didžioji dalis yra gana seni automobiliai, tuo tarpu naujesni dažniau priklauso verslo subjektams, kur jau savo esme netiesiogiai yra taikomas apmokestinimas. Jeigu įvestume automobilių mokestį, pirmiausia jis paliestų mažiau uždirbančius ir tokiu požiūriu gali susidaryti situacija, kad pajamų nelygybę mes dar labiau padidintume“, – Seime kalbėjo ministras. V. Šapoka pripažįsta, kad šie aspektai „reikalauja diskusijų“. „Politinė diskusija tikrai vyks ir bent kuriam nors laikui turėtume padėti tašką ir išvadas, verta ar neverta su tuo prasidėti. Bet išsiversti be jų tikrai galima, skiriant dėmesį būtent kovai su šešėline ekonomika“, – kalbėjo V. Šapoka. Europos Komisijos ir Tarptautinis valiutos fondo ekspertai ne kartą yra rekomendavę Lietuvai mažinti mokestinę naštą dirbantiems asmenims, perkeliant ją kitiems šaltiniams, įskaitant ir automobilių mokesčiui. 2014 metų pradžioje tuometinė Algirdo Butkevičius Vyriausybė svarstė idėją įvesti automobilių mokestį, tačiau neradus sutarimo, jos buvo atsisakyta.