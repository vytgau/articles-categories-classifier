Kaip rašo nra.lv, „Skrydžiai LT“ Lietuvos turizmo departamentui nepateikė duomenų apie savo dukterinės įmonės „TravelOnline Baltics“ finansinę situaciją. Dėl to buvo sustabdyta „TravelOnline Baltics“ licencija. „Centro atstovai pažymėjo, kad „Skrydžiai LT“ veiklą vis dar vykdo, todėl, jei jų klientai susidurtų su problemomis, pirmiausia turėtų kreiptis į įmonę. Tačiau, jei įmonė nepadėtų, tada galima kreiptis į vartotojų centrą“, – rašo latvių portalas. Su Europos vartotojų centro atstovais Lietuvoje penktadienį DELFI susisiekti nepavyko. Šią savaitę Turizmo departamentas pranešė, kad surinktą informaciją apie „TravelOnline Baltics“ perdavė teisėsaugai, nes nutrūko bendravimas su įmonės vadove Egle Lenkovičiene ir akcininku Pauliumi Jasaičiu. „Kelionių organizatoriaus „Travelonline Baltics“ pažymėjimą sustabdėme šių metų sausio 15 d. Įmonei davėme 10 darbo dienų terminą duomenims dėl turimos draudiminės sumos pateikti, ir iki sausio 29 dienos dar neturime teisinio pagrindo naikinti jų licenciją. Tačiau vadovei piktybiškai nebendradarbiaujant ir negalint mums užtikrinti, kad jų organizuojamas keliones įsigiję turistai tikrai gaus įsigytas paslaugas, prašome teisėsaugos institucijų įsikišimo. Delsti nebegalime, nes mūsų surinkta neoficiali informacija, kurios patys neturime įgaliojimų patikrinti, galimai turi nusikaltimo požymių“, – pranešime cituojatas Turizmo departamento turizmo veiklos priežiūros skyriaus vedėjas Tadas Žentelis. Turizmo departamentas rekomenduoja šiuo metu nepirkti kelionių ir neatlikti pervedimų už jau įsigytas keliones iš „Travelonline Baltics“ ir jų administruojamų portalų: easytravel.lt, toptravel.lt, judek.lt, keliones.lt, kruizai.lt, skrydziai.lt, rezervacijos.lt, viesbuciai.lt ir kelionesinternetu.lt. Turimais duomenimis, pirmosios „Travelonline Baltics“ organizuotos kelionės įvyks vasario pradžioje. Iki to laiko planuojama gauti visus reikiamus duomenis ir informuoti turistus dėl tolimesnių veiksmų. Pirminiais Turizmo departamento surinktais duomenimis, „Travelonline Baltics“ yra sudariusi 44 kelionių pardavimo sutartis su 122 turistais. Nepatvirtintais duomenimis, kelionių organizatoriaus draudiminė suma – 120 tūkst. eurų – yra pakankama kompensuoti galimus nuostolius įmonės nemokumo atveju.