„Agrokoncernas“ pranešė, kad VMI pirmadienį informavo bendrovę, kad pradėtas tyrimas dėl paramos. Apie tokį VMI sprendimą „Agrokoncerno” vadovybė antradienį informavo Vyriausiąją rinkimų komisiją. „Bendrovė negali tapti procesų vilkinimo ir politikavimo įkaite, nes viešojoje erdvėje toliau manipuliuojama informacija dėl bendrovės veiklos, klaidinama visuomenė“, - pranešime sakė „Agrokoncerno“ vadovas Edgaras Šakys. Vyriausioji rinkimų komisija praėjusią kadenciją parengė pažymą VMI dėl milijoninės „Agrokoncerno“ paramos su R. Karbauskiu susijusiems renginiams. Tačiau vasario pabaigoje VRK nusprendė kol kas jos neteikti VMI. Komisijai buvo kilę abejonių dėl to, kad „Agrokoncernas“ teikia paramą renginiams, kurių globėju įvardintas R. Karbauskis. „Agrokoncernas“ vasarį paprašė VRK nurodyti, kokius pažeidimus padarė bendrovė ir prašė kreiptis į atitinkamas institucijas.