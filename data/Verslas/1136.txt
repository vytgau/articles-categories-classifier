„Sodros“ vyriausioji patarėja Julita Varanauskienė pateiks duomenis, už kiek žmonių, pernai uždirbusių mažesnę nei minimalią algą, sausį buvo sumokėtos didesnės socialinio draudimo įmokos, kiek tokių žmonių sausį nebeturėjo darbo. Taip pat, kokios dalies asmenų pajamos padidėjo ir jiems naujasis reikalavimas pasidarė nebeaktualus. Nuo šių metų įsigaliojusioje Valstybinio socialinio draudimo įstatymo redakcijoje numatytos „Sodros“ įmokų „grindys“, tai yra, kad draudėjo mokamos valstybinio socialinio draudimo įmokos už darbuotojus, dirbančius pagal darbo sutartis ne visą darbo laiką, skaičiuojamos ir mokamos nuo nustatyto darbo užmokesčio, bet ne mažesnio kaip minimalioji mėnesinė alga. Išimtys numatytos tik darbuotojams, kurie buvo drausti pas kitą draudėją, gavo valstybinę socialinio draudimo pensiją arba buvo ne vyresni kaip 24 metų.