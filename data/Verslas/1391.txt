Praėjusį savaitgalį socialiniame tinkle žurnalistė Rita Miliūtė pasidalijo Lukiškių aikštės grindinio nuotraukomis, iš kurių matosi, kad dalis dangos jau suskilinėjusi. Tuo metu SEB banko prezidento patarėjas, ekonomistas Gitanas Nausėda atkreipė dėmesį į neseniai rekonstruotos Vilniaus gatvės šaligatvio nelygumus. Šiose vietose apsilankęs DELFI fotografas užfiksavo, kad iš tiesų dalis Lukiškių aikštės dangos jau suskilinėjusi, o Vilniaus gatvės šaligatviai – nelygūs.  Paklaustas apie galimas tokio broko priežastis, vienas specialistas neoficialiai paaiškino, kad grindiniui gali būti naudojamas skirtingais būdais išgautas granitas – uolą sprogdinant arba pjaustant. Kartais sprogdinamos medžiagos struktūra yra pažeidžiama, o dėl oro sąlygų toks grindinys gali sutrūkti. Bet kokiu atveju plytelių atsparumas esą turėjo būti patikrintas laboratorijoje. Kita vertus, Vilniaus gatvės šaligatvių nelygumai galėjo atsirasti dėl nekokybiško pagrindo, į kurį patekęs vanduo, praėjus šalčiams, galėjo išklaipyti grindinį. Vilniaus miesto savivaldybės Miesto ūkio ir transporto departamento direktoriaus pavaduotojas Arūnas Visockas DELFI informavo, kad savivaldybė jau įpareigojo Vilniaus gatvę tvarkančią bendrovę nedelsiant pašalinti po žiemos atsiradusius defektus. Darbai esą prasidės jau antradienį, o visus trūkumus planuojama pašalinti per šią savaitę. „Vilniaus gatvėje atliktiems darbams yra taikomas 5 metų garantinis terminas. Gatvės rekonstrukciją atlikusiai bendrovei „Hidrostatyba“ nedelsiant bus pateikti defektiniai aktai su trūkumais, kuriuos bendrovė privalės pašalinti savo lėšomis. Toks pat, t. y. 5 metų garantinis terminas, yra taikomas ir bendrovėms, kurios pernai lapkritį atliko pagrindinius Lukiškių aikštės tvarkybos darbus. Defektus bendrovė privalės pašalinti savo lėšomis, Vilniaus miesto savivaldybei tai nieko nekainuos“, – komentavo A. Visockas. Jis priminė, kad praėjusią vasarą atidarytoje Vilniaus gatvėje buvo pakloti nauji, kur kas platesni pilko granito plytelių, šaligatviai, atnaujinta susidėvėjusi gatvės danga, įrengti du pakeliami užtvarai, atnaujintas apšvietimas, sutvarkytos požeminės komunikacijos. Lukiškių aikštėje rekonstrukcijos metu paklota daugiau kaip 40 tūkst. vienetų trinkelių, 15 tūkst. granito plokščių ir sunaudotos 262 tonos dekoratyvinės skaldos aikštės takams padengti. Aikštėje pastatyta 40 laikinų suoliukų, įrengti 66 nauji šviestuvai, įrengti 9 tinklų šuliniai, paklota apie 800 metrų vamzdyno. Pavasarį joje pradės veikti vienintelis toks interaktyvus fontanas Baltijos šalyse, bus įrengtos vaikų žaidimų aikštelės, pastatytas paminklas, kurį rinkti nuo šiandien kviečiami ir miesto gyventojai. Lukiškių aikštėje bus pasodinta daugiau kaip 200 naujų medžių. Joje augs purpuriniai ir sidabriniai klevai, liepos, bukai, uosiai, kaštonai, ąžuolai, guobos, kėniai, gudobelės, kriaušės, ievos, trešnės, kukmedžiai. 1,15 mln. Eur vertės Vilniaus gatvės rekonstrukcijos sutartis su bendrove „Hidrostatyba“ buvo pasirašyta 2016 m. liepą. Po rekonstrukcijos gatvė buvo atidaryta 2017 m. liepą. Anksčiau skelbta, kad visi Lukiškių aikštės rekonstrukcijos darbai turėtų kainuoti apie 3,8 mln. Eur. Esą didesnę dalį šių lėšų skyrė Vyriausybė. Baigiamuosius rekonstrukcijos darbus už maždaug 1 mln. Eur atliko Vilniaus miesto savivaldybės įmonės „Vilniaus vandenys“, „Grinda“ ir Vilniaus gatvių elektros apšvietimo tinklai.