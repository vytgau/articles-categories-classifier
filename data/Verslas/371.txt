„Europos šalių leidžiamų pašto ženklų serija „Europa“ gyvuoja jau beveik du dešimtmečius. Joje atspindimos Senojo žemyno šalių savarankiškai pasirinktos kultūros, meno, architektūros, istorijos, technikos temos. Šį kartą savo pašto ženkluose pristatome tiek mūsų tautiečių, tiek svečių iš užsienio puikiai pažįstamus tiltus, kuriais tenka praeiti veikiausiai kiekvienam, apsilankančiam Klaipėdoje ar Trakuose“, – pranešime cituojama Lietuvos pašto Korporatyvinių reikalų departamento vadovė Vaida Budrienė. Dviejų pašto ženklų seriją „Europa. Tiltai“ sukūrė dailininkas Darius Laumenis. Viename iš pašto ženklų pavaizduotas Trakų pilies tiltas, kitame – Pilies tiltas, esantis Klaipėdoje. Kiekvienas pašto ženklas bus išleistas 30 tūkst. tiražu. Abiejų pašto ženklų nominalai – po 0,75 euro. Kartu su pašto ženklais apyvartoje pasirodys ir du pirmosios dienos vokai. Penktadienį pašto korespondencija, apmokama naujaisiais pašto ženklais, Klaipėdos centriniame pašte ir Trakų pašte bus antspauduojama pirmosios dienos datos spaudu. Trakų pilies tiltas – pėsčiųjų tiltas Galvės ežere, vedantis į vieną iš didesnių salų – Pilies salą Trakuose. Miestą su pilimi jungiantis tiltas susideda iš dviejų dalių, tarp kurių įsiterpusi Karaimų arba Karvinės sala. 1977 m. šį tiltą pastatė Vilniaus kelių statybos valdyba. Statinio poliai ir sijos gelžbetoninės, paklotas ir turėklai mediniai. Pilies tiltas Klaipėdoje – vietoje kelto per Danę, 1826 m. buvo pastatytas Pilies (Karlo) tiltas. Iš pradžių jis buvo medinis, pavadintas Frydricho Vilhelmo III sūnaus princo Karolio vardu. Jo atidaroma anga buvo 11,6 m. pločio. Tiltas sujungė Naująją prekyvietę, apie 1820 m. rengtą tarp teatro ir piliavietės, su šiaurine sparčiai besivystančia miesto dalimi. Antrojo pasaulinio karo metu Karlo tiltas buvo sunaikintas. Po karo jis buvo rekonstruojamas 7 metus. Paskutinė šio tilto rekonstrukcija vyko apie 1974–1976 m. Per metus Lietuvos paštas išleidžia 25–27 pašto ženklus. Lietuvos paštas taip pat teikia kurjerių, logistikos ir finansinio tarpininkavimo paslaugas.