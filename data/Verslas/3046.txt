Aštuoniuose nominacijose bus pagerbti pasaulio lietuviai ir su Lietuva save siejantys asmenys, kurie tarptautine patirtimi, įtakingais ryšiais ir ištekliais prisideda prie Lietuvos augimo, pranešė organizatoriai. Apdovanojimai bus teikiami už į Lietuvą pritrauktas investicijas, čia gimusių idėjų sklaidą pasaulyje, atvestas mokslines inovacijas, tarptautinę patirtį Lietuvos verslui ir šalies regionams, tarptautinę patirtį nacionaliniams pokyčiams, už Lietuvos vardo garsinimą. Taip pat bus įteiktas Ypatingas įvertinimas. „Globalios Lietuvos“ apdovanojimais siekiama, kad svarūs globalių lietuvių nuopelnai būtų pastebėti, pripažinti ir įvertinti. Anot organizatorių, šių metų apdovanojimai didelį dėmesį skiria į Lietuvą grįžtantiems talentams bei jų pritraukimo svarbai mūsų valstybei. Iš viso paskelbti 33 nominantai iš aštuonių pasaulio valstybių: JAV, Šveicarijos, Prancūzijos, Norvegijos, Danijos, Malaizijos, Austrijos, Jungtinės Karalystės. „Globalios Lietuvos“ apdovanojimai bus teikiami šeštą kartą.