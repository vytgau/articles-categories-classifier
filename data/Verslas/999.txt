Verslininko netiesiogiai kontroliuojama alkoholio gamybos grupė „MV Group Production“, jau valdanti „Stumbro“, „Anykščių vyno“ ir „Alitos“ gamyklas, pranešė gavusi Konkurencijos tarybos leidimą įsigyti iki 100 proc. „Gubernijos“ akcijų. Sandorį numatoma baigti artimiausiu metu. „Mums teks atsakomybė už seniausią Lietuvišką alaus daryklą, kuri patenka tarp dešimties seniausių veikiančių daryklų visoje Europoje. Mūsų tikslas – daryklos pozicijas ne tik išsaugoti, bet ir sustiprinti“, – pranešime spaudai sakė „MV Group Production“ generalinis direktorius Algirdas Čiburys. „MV Group Production“ gamyklose dirba 435 darbuotojai. Įmonės apyvarta pernai sudarė 55,5 mln. eurų. „MV Group Production“ ketina įsigyti 94,22 proc. „Gubernijos“ akcijų, o po sandorio teiks privalomą oficialų siūlymą, jo metu biržoje įsigyjant likusias alaus daryklos akcijas. Apie sandorį pranešta pernai gruodį. Romualdas Dunauskas, Vijoleta Dunauskienė ir bendrovė „Javelin Finance“ parduos 39,97 proc., o žiniasklaidos grupės „Respublikos leidiniai“ savininkas Vitas Tomkus ir jo valdoma „Respublikos spaustuvė“ – 39 proc. „Gubernijos“ akcijų. „Gubernijos“ akcijų pardavimo kaina bus galutinai patvirtinta sandorio užbaigimo metu. Įmonės pajamos pernai siekė 7,454 mln. eurų – 8,9 proc. mažiau nei 2016 metais, kai jos buvo 8,184 mln. eurų. Bendrovės nuostoliai per metus išaugo beveik 27 proc. iki 647 tūkst. eurų. „Gubernijos“ akcijos kotiruojamos „Nasdaq“ Vilniaus biržos Papildomajame prekybos sąraše.