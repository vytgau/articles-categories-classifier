Tiesa, kad komisija (VKEKK) galutinai patvirtintų kainas, ji turi sulaukti Vyriausybės nutarimo dėl taip vadinamų viešuosius interesus atitinkančių paslaugų (VIAP). Jeigu Vyriausybė pritars Energetikos ministerijos projektui, elektros kainos vartotojams vidutiniškai mažės apie 0,5–1 proc., DELFI informavo ministerijos atstovai. Pagal pateiktas tvirtinti „Energijos skirstymo operatoriaus“ kainas, priklausomai nuo pasirinkto plano, vienos laiko zonos tarifo kaina gyventojams sumažės 0,3–0,5 ct už 1 kWh, o dviejų laiko zonų – 0,2–0,7 ct už 1 kWh. Mėnesinius mokesčius (pastovią dedamąją) planams „Namai“ ir „Namai plius“ siūloma palikti tokius pačius – atitinkamai 3 Eur ir 6 Eur. „Remdamiesi VKEKK patvirtintomis elektros kainų dedamosiomis, Komisijai pateikėme siūlymą dėl 2018 m. elektros kainų. Šiuo metu gyventojams siūlome vidutiniškai 3,5 proc. mažesnes elektros kainas, tačiau pabrėžiame, kad VKEKK atskirai spręs dėl galutinės VIAP kainos, kuri yra viena iš elektros kainų dedamųjų. Komisijai priėmus sprendimą, turėsime iš naujo perskaičiuoti kainas. Kaip keisis kainos įvertinus VIAP pokytį, šiuo metu negalime atsakyti, nes šio dydžio nustatymas nepriklauso nuo mūsų sprendimų“, – komentavo „Energijos skirstymo operatoriaus“ atstovai. Primename, kad praėjusią savaitę bendrovė viešai pranešė apie planus įvesti mėnesio (abonentinį) mokesti ir „Standartinį“ planą pasirinkusiems klientams. Tačiau kilus gyventojų pasipiktinimui po Energetikos ministerijos priekaištų „Energijos skirstymo operatorius“ tokių planų atsisakė. „Lietuvos dujų tiekimas“ VKEKK pasiūlė 8 proc. arba 5 ct – nuo 0,64 iki 0,59 euro už kubinį metrą sumažinti kainas gyventojams, dujas naudojantiems maistui ruošti ir per metus suvartojantiems iki 500 kubinių metrų. Tokių gyventojų Lietuvoje yra apie 468 tūkstančių. „Dėl gerokai sumažėjusių infrastruktūros – dujų perdavimo ir skirstymo paslaugų kainų, efektyviai valdomų mūsų dujų įsigijimų, kainos beveik pusei milijono klientų gali mažėti, o kitiems – išlikti stabilios nepaisant augančių prognozuojamų kainų Europos biržose kitais metais“, – bendrovės pranešime cituotas jos generalinis direktorius Mantas Mikalajūnas. Dujas šildymui naudojantiems „Lietuvos dujų tiekimo“ privatiems klientams siūloma palikti tokias pačias kainas – 0,39 Eur už kubinį metrą suvartojantiems nuo 501 iki 20 tūkst. kubinių metrų ir 0,38 Eur už kubinį metrą – vartojantiems daugiau nei 20 tūkst. kubinių metrų. Mėnesio mokestis – pastovioji dedamoji nesikeistų: 0,56 euro už kubinį metrą būtų ir toliau taikoma iki 500 kub. m. suvartojantiems gyventojams, o 3,99 euro – daugiau nei 500 kub. m. per metus vartojantiems klientams.