Praėjusį penktadienį Didžiosios Britanijos ministrė pirmininkė Theresa May pareiškė, kad bendra prekyba paslaugomis turi būti „platesnė negu numatoma bet kokioje kitoje laisvosios prekybos sutartyje“. Tuo tarpu interviu BBC radijui B. Le Maire antradienį pareiškė: „Mums reikia susitarimo, mums reikia gero susitarimo. Bet vėlgi, turime išvengti bet kokių nesusipratimų tarp Didžiosios Britanijos žmonių ir Prancūzijos žmonių, tarp Jungtinės Karalystės ir Europos Sąjungos.“ „Finansinės paslaugos negali būti įtrauktos į laisvosios prekybos sutartį, dėl daugelio priežasčių... Pavyzdžiui, dėl stabilumo, dėl priežiūros, nes finansinėms paslaugoms yra nustatyta tam tikrų labai konkrečių taisyklių“, – pareiškė Prancūzijos ministras. Jis pridūrė, kad Jungtinei Karalystei teks sutikti su dabartine sistema, kurią naudoja ne ES finansų įmonės, kurioms leidžiama veikti Europos Sąjungoje. „Turime alternatyvią sistemą, kuri vadinama lygiavertiškumo režimu... Manau, kad finansinių paslaugų atveju tai būtų geriausias sprendimas“, – pažymėjo B. Le Maire. Dėl „Brexit“ Londone įsikūrusios finansų įmonės neteks vadinamųjų paso teisių, kurios joms leidžia laisvai prekiauti su kitomis ES šalimis. Didelės finansų įstaigos, įskaitant Didžiosios Britanijos banką HSBC, Šveicarijos UBS ir JAV milžinus „JPMorgan“ ir „Morgan Stanley“, jau patvirtino, kad dėl Didžiosios Britanijos planų pasitraukti iš ES dalį savo verslo iš Londono perkels į Paryžių, taip pat į Amsterdamą, Dubliną ir Frankfurtą.