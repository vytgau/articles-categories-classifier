„Euroapotheca“ ir Švedijos Karalystė pasirašė sutartį dėl valstybės kontroliuojamos įmonės „Apoteksgruppen Holding AB“ įsigijimo, teikiančios franšizės ir valdymo paslaugas 189-ioms „Apoteksgruppen“ pavadinimu veikiančioms vaistinėms. Iš viso „Euroapotheca“ perka 159 „Apoteksgruppen“ tinklo vaistines – bendrovė iš privačių investuotojų įsigis 156 vaistines, o įsigydama „Apoteksgruppen Holding AB“ – tris šiai bendrovei priklausančias ir jos valdomas vaistines. „Euroapotheca“ ir toliau teiks visas reikiamas franšizės bei kitas paslaugas likusioms 30-čiai nepriklausomų vaistinių, kurios ir toliau naudosis „Apoteksgruppen“ franšize. Užbaigusi sandorį, „Euroapotheca“ šešiose šalyse apjungs daugiau nei 600 vaistinių, kurių apyvarta sieks 750 milijonų eurų, rašoma pranešime spaudai. Užbaigusi sandorį, „Euroapotheca“ pilnai teiks visas franšizės, valdymo ir kitas paslaugas vaistinių tinklui priklausančioms ir „Apoteksgruppen“ pavadinimu toliau veiksiančioms franšizinėms vaistinėms, nekeisdama iki tol galiojusių sutarčių ir sąlygų, remsis vietine „Apoteksgruppen“ vadovų komanda ir vaistinių darbuotojais. „Tikimės, kad užbaigę šį „Euroapotheca“ grupei labai svarbų sandorį, kartu su esama „Apoteksgruppen“ vadovų komanda galėsime sėkmingai augti ir toliau plėsti vaistinių tinklą Švedijos rinkoje. Dirbdami kartu mes galėsime išnaudoti įvairias sinergijos formas, ypač pirkimų ir privačių prekės ženklų vystymo srityse“, - sakė „Euroapotheca“ direktorė ir valdybos pirmininkė Raimonda Kižienė. Sandorį dar turės patvirtinti Švedijos priežiūros institucijos. Įgyvendinti sandorį „Euroapotheca“ grupei padėjo bendrovės „Rothschild & Co, Hammarskiöld & Co ir PwC. „Euroapotheca“ yra tarptautinė įmonių grupė, valdanti mažmeninės prekybos vaistinių tinklus ir didmeninės vaistų prekybos įmones Lietuvoje, Latvijoje, Estijoje, Lenkijoje bei Ukrainoje. „Euroapotheca“ grupei šiuo metu priklauso 454 vaistinės, veikiančios penkiose šalyse. „Euroapotheca“ Lietuvoje kontroliuoja vaistinių tinklą „Eurovaistinė“ (270 vaistinių), Latvijoje vaistinių tinklą „Euroaptieka“ (52 vaistinės), Estijoje – „Euroapteek“ (45 vaistinės), Lenkijoje „Euro-Apteka“ (83 vaistinės), Ukrainoje – „Euroapteka“ (4 vaistinės). „Euroapotheca“ priklauso tarptautinei „Vilniaus prekyba“ įmonių grupei.