ABLV pranešime pažymima, jog tokiu būdu bus geriau užtikrinta banko aktyvų apsauga, kad būtų galima tinkamai atsiskaityti su indėlininkais bei kreditoriais. „Atsižvelgdami į tai, kaip iki šiol Latvijoje vyko nemokumo ir likvidacijos procesai, tai – pats tinkamiausias sprendimas iš visų galimų po Europos centrinio banko pareiškė dėl ABLV likvidavimo. ABLV finansinė padėtis gera, todėl mes privalome pasirūpinti kiekvienu klientu“, – pabrėžė ABLV valdybos pirmininkas ir vienas pagrindiniu akcininkų Ernestas Bernis. „Tai labai sunkus sprendimas, tačiau šiomis sąlygomis – tinkamiausias“, – pridūrė jis. Bankas apie sprendimą likviduotis šalies bankų priežiūros instituciją – Finansų ir kapitalo rinkos komisiją – privalo oficialiai informuoti per penkias dienas. Likvidatorių parinks banko akcininkų susirinkimas. Finansų ir kapitalo rinkos komisija, gavusi visus reikiamus dokumentus, per 30 dienų patikrins, ar bankas yra pajėgus per nustatytą laikotarpį įvykdyti įsipareigojimus, ir teiks Europos centriniam bankui (ECB) sprendimo dėl licencijos anuliavimo projektą. ABLV, kaip vienas didžiausių Latvijos komercinių bankų, yra tiesiogiai prižiūrimas ECB. ECB vasario 24-ąją paskelbė, jog ABLV bankas Latvijoje ir jo antrinis bankas Liuksemburge „ABLV Bank Luxembourg“ turi būti likviduoti pagal šių šalių įstatymus, nes jų gelbėjimas neatitinka visuomenės interesų. Jungtinių Valstijų iždo departamentas prieš dvi savaites ABLV bankui paskelbė sankcijas, jį pavadinęs „novatorišku ir progresyviu finansų sistemos funkcionavimo taisyklių vykdymo vengimo požiūriu“. JAV iždo departamentas apkaltino ABLV ryšiais su Šiaurės Korėja ir kitomis probleminėmis šalimis iš Jungtinių Tautų sąrašo, taip pat didelio masto neteisėtomis finansinėmis operacijomis, siejamomis su Azerbaidžanu, Rusija bei Ukraina. Dėl šių sankcijų JAV finansų įstaigoms buvo uždrausta atidaryti ir tvarkyti ABLV korespondentines sąskaitas. Tai iš esmės reiškė, kad šis Latvijos bankas neteko galimybės vykdyti finansines operacijas JAV doleriais. Latvijos finansų ir kapitalo rinkos komisija, veikdama ECB nurodymu, praėjusios savaitės pradžioje sustabdė visus ABLV banko mokėjimus. Teigta, kad toks sprendimas yra būtinas, kad ABLV bankas turėtų laiko imtis veiksmų padėčiai stabilizuoti. 1993-aisiais veiklą pradėjusio ABLV pagrindiniai akcininkai yra Olegas Filis, Ernestas ir Nika Berniai, tiesiogiai ir netiesiogiai valdantys 87,03 proc. akcijų.