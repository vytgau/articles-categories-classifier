„Lietuvos geležinkelių“ vadovas Mantas Bartuška sako, kad šiandien sudėtinga nuspėti, kaip pasikeis geležinkelių sektorius per artimiausią dešimtmetį, todėl apie ateities profesijas reikia pradėti galvoti jau dabar. „Jau dabar diegiame pažangiausius sprendimus - įsileidžiame dirbtinį intelektą, vystome daiktų internetą, automatizuojame daugumą procesų, diegiame pažangiausias inovacijas. (...) tikrai galime pradėti modeliuoti ateities profesijas ir skatinti mūsų sektoriaus kūrėjų pažangą“, - atsiųstame pranešime cituojamas M. Bartuška. Pranešime teigiama, kad specialiai šiai akademijai įrengtose mokymosi erdvėse moksleiviai modeliuos geležinkelių inžinerines konstrukcijas, konstruos robotus, programuos ir valdys automatizuotus geležinkelių segmentus, susipažins su varikliais ir sensoriais, įgytas žinias pritaikys spręsdami IT ir inžinerines užduotis. Taip pat nurodoma, kad mokiniai galės aplankyti strateginius geležinkelių infrastruktūros objektus, betarpiškai susipažinti su inžineriniais sprendimais, pažinti inovacijų kūrybos ir plėtojimo procesus. Pasak Vilniaus geležinkelio transporto ir verslo paslaugų mokyklos direktoriaus pavaduotojo ugdymui Jeronimo Mikiparavičiaus, ateityje planuojama mokymų programą plėsti. „Rudenį planuojame duoti startą antrajam mokymų ciklui ir jau dabar rimtai svarstome apie intensyvesnę ir daugiau vaikų galinčią priimti atnaujintą mokymo programą. Sprendimus priimsime išlydėję pirmąją akademijos kartą“, - pranešime spaudai teigia J. Mikiparavičius. Užsiėmimai ugdytiniams nieko nekainuos. Jie vyks 2 kartus per savaitę ir tęsis 15 savaičių. Planuojama, kad į mokymų grupes bus priimami ir dirbantieji, siekiantys persikvalifikuoti.