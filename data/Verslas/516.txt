Vilniaus apygardos administracinis teismas (VAAT) balandžio 10 dieną atmetė Vilniaus mados namų „Verstina“ skundą ir patvirtino, kad Konkurencijos taryba pagrįstai bendrovei skyrė baudą, pranešė taryba. „VAAT konstatavo, kad laisvas konkuravimas kainomis yra viena pagrindinių sąžiningos konkurencijos formų, o susitarimai dėl kainos fiksavimo laikomi savaime ribojančiais konkurenciją, nepaisant to, ar jie sudaromi slaptai ar apie juos pranešama viešai. Teismas atmetė ir mados namų „Vestina“ argumentą, kad sutartu mokesčiu buvo siekiama tik „atskirti tikslinę vartotojų auditoriją“, – rašoma Konkurencijos tarybos pranešime spaudai. Konkurencijos taryba pernai spalį nustatė, kad 12-a Vilniuje veikiančių proginių drabužių nuomos ir pardavimo salonų sudarė kartelį, kai susitarė taikyti vestuvinių suknelių matavimosi mokestį ir kartu apsisprendė dėl jo dydžio – 10 eurų. Už konkurenciją ribojantį susitarimą bendrovėms skirtos nuo 1 iki 1960 eurų baudos. Bendrovei „Verstina“ tuomet skirta 1260 eurų bauda.