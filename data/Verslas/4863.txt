„Šiaurės ir Baltijos šalys yra tarp „FinTech“ lyderių pasaulyje. Lietuvoje siekiame dar ambicingesnio tikslo - esame užsibrėžę sukurti visame regione palankiausią aplinką „FinTech“ įmonėms“, - sakė Lietuvos centrinio banko vadovas. Jis atkreipė dėmesį į tai, kad, nors naujos finansinės technologijos didina ūkio potencialą ir neabejotinai gali prisidėti prie jo augimo, būtina įvertinti ir su jomis susijusius reglamentavimo sistemos bei rinkos struktūrų pokyčius. Pasak V. Vasiliausko, šiame raidos etape TVF galėtų ir turėtų atlikti svarbų vaidmenį vertindamas kintančio „FinTech“ sektoriaus keliamas rizikas ir pateikdamas rekomendacijas dėl jų suvaldymo. Apžvelgdamas ilgesnio laikotarpio pasaulio ekonomikos tendencijas ir iššūkius, V. Vasiliauskas savo kalboje atkreipė dėmesį į struktūrinius pokyčius, kuriuos sustiprina technologinė pažanga, pirmiausia pokyčius darbo rinkoje. Jis ragino sprendimų priėmėjus visame pasaulyje pasiryžti ambicingoms pertvarkoms, kad sutvirtintume pasaulio ekonomikos atsparumą, tvarų augimą užtikrindami ir vidutiniu bei ilguoju laikotarpiais. Jo vertinimu, TVF vaidmuo ypač svarbus ir formuojant makroprudencinę politiką, todėl ši institucija turėtų ir toliau vykdyti makroprudencinių priemonių efektyvumo analizę. Lietuva priklauso TVF Šiaurės ir Baltijos šalių grupei, kurią sudaro Danija, Estija, Islandija, Norvegija, Latvija, Lietuva, Suomija ir Švedija, koordinuojančios veiklą TVF. Šiai pasaulyje didžiausiai finansų organizacijai šiandien priklauso 189 valstybės. Lietuvos banko valdybos pirmininkas yra TVF valdančiosios valdybos narys. Vizito Vašingtone metu, pasak Lietuvos banko pranešimo, jis dalyvauja TVF Tarptautinio pinigų ir finansų komiteto posėdžiuose bei TVF ir Pasaulio banko valdytojų valdybos plenarinėje sesijoje. Taip pat numatyti susitikimai su TVF Pinigų ir kapitalo rinkų departamento vadovu Tobiasu Adrianu, TVF misijų euro zonoje vadovais ir Lenkijos misijos vadove Anna Ilyina.