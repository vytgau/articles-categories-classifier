Pasiskundė inspekcijai Partizanų gatvėje renovuojamo namo butų savininkai kreipėsi į Valstybinę teritorijų planavimo ir statybos inspekciją dėl žalingų renovacijos padarinių. Į pokalbį pakviestas ir žurnalistas. Atskubėjo daugiabučio atnaujinimo darbus atliekančios bendrovės „Palonas“ atstovai. Visi nusileido į vandeniu užtvindytą rūsį. Kad nesušlaptų kojų, prie rūsio sienos buvo sumesti keli sluoksniai lentų, ant kurių saugiai išsirikiavo pasitarimo dalyviai. „Iki renovacijos rūsyje vandens nebūdavo, o dabar jo yra visada. Šiandien jo ypač daug“, – sakė pasitarime dalyvavęs vienas daugiabučio gyventojų. Jis atkreipė dėmesį, kad kartais vanduo pasiekia pavojingą lygį – pakyla iki rūsio patalpose ant sienos įtaisytos elektros skydinės. „Dar kiek, ir tose patalpose rasime negyvą kaimyną. Ką tada reikės daryti?“, – susirūpinęs kalbėjo renovacijos rezultatais nepatenkintas daugiabučio gyventojas. Pasitarimai – nenaudingi „Ar dėl tos bėdos buvo gyventojų, darbus atliekančios bendrovės ir darbų užsakovo „Raseinių butų ūkio“ specialistų pasitarimas?“ – domėjosi statybų inspektorius (šis valstybės tarnautojas atsisakė kalbėtis su žurnalistu ir patarė kreiptis į Valstybinės statybų inspekcijos atstovą spaudai). Gyventojai inspektoriui paaiškino, kad pasitarimų buvo ne vienas, bet kas iš to – nieko naudingo nenuspręsta. „Mums patarė už 7 tūkst. eurų įsirengti drenažą. Atsisakėme, nes aplink namą nėra melioracijos infrastruktūros, todėl nebūtų, kur to vandens nuvesti. Gal mums už savo lėšas ir melioracijos sistemas kvartale reikėtų įrengti?“ – neslėpė apmaudo gyventojų atstovas. Statybų bendrovės „Palonas“ techninis prižiūrėtojas Vytautas Juškevičius patvirtino, kad kvartale nėra melioracijos sistemos. „Patarėme gyventojams dėl melioracijos įrengimo kreiptis į Raseinių rajono savivaldybę“, – pridūrė pasitarime dalyvavęs „Palonas“ darbų vykdytojas. Atskleidė broką Renovacijos rezultatais nusivylę gyventojai atkreipė dėmesį, kad rūsys, ko gero, užtvindomas ne todėl, kad nėra drenažo. Jų tvirtinimu, vanduo į rūsį pradėjo tekėti dėl renovacijos metu netinkamai užbetonuotos virš žemės esančios pamatų dalies. „Pamačiau pro langą, kaip betonavo pamatus. Darbininkams pasakiau, kad jie privalo dėti didesnį sluoksnį cemento. Jie atšovė, kad deda tiek, kiek gauna“, – pasakojo renovuojamo namo gyventojas. Antrame aukšte esančio buto savininkas pabrėžė turintis įrodymų apie darbo broką. „Pats dirbu statybose ir žinau, kad šalia namo esantys bordiūrai turi būti klojami ant 5 centimetrų pamato. Pamatavau ir pamačiau, kad tas sluoksnis – tik du centimetrai. Be to, tai buvo ne grynas, bet su žemėmis sumaišytas betonas“, – tvirtino daugiabučio gyventojas ir visiems pasitarimo dalyviams parodė telefone esančią nuotrauką, kurioje matosi centimetru matuojamas betono sluoksnis. Skundai pasitvirtino Bendrovės „Palonas“ atstovas Vytautas Juškevičius sakė, kad gavus gyventojų skundą, bordiūrų klojimo kokybė buvo patikrinta. „Gyventojų skundai pasitvirtino. Visos spragos dabar ištaisytos“, – patikino V. Juškevičius. Vis dėlto gyventojai abejojo, ar iš naujo užbetonuoti daugiabučio pakraščiai atitinka standartus. „Po stipresnio lietaus matosi, kad vanduo į patalpas teka pro rūsio sienose esančius betoninių blokų tarpus. Akivaizdu, kad blogai apmūryta viršutinė pamatų dalis“, – pabrėžė antrojo aukšto gyventojas. Griebėsi kastuvų „Kaip jūs išbetonavote aplink pamatus?“, – statybininkų pasiteiravo valstybės tarnautojas – inspektorius. „Visur išbetonavome. Prie pamatų tvarkėme viską iš naujo“, – patikino statybos bendrovės atstovai. „Einame pažiūrėti. Porą taškų atkasime ir rasime“, – paragino valstybės tarnautojas. Pakviestas darbininkas ėmėsi darbo, tačiau kastuvas vis atsitrenkdavo kaip į akmenį. Buvo padaryta išvada, kad betono yra pakankamai. „Storai užpylė iš lauko pusės. Neatkasi dabar, bet čia viskas sudėta ant smėlio. Jei būtų padaryta pagal taisykles, vanduo nesisunktų į vidų pro rūsio sienas“, – patikino daugiabučio gyventojas. Taisys ir ventiliaciją Partizanų gatvės 14A name gyvenantys žmonės skundėsi ir dėl kitų renovacijos sukeltų bėdų. „Kai kuriuose butuose neveikia ventiliacija. Degtuko liepsna prie ventiliacijos kanalo net nejuda. Pašvietęs pamačiau, kad ventiliacijos anga pilna voratinklių. Kaip taip gali būti“, – stebėjosi buto savininkas. Renovaciją atliekančios bendrovės atstovas paaiškino, kad apie blogai veikiančią ventiliaciją pranešta specialistams ir jie netrukus turėtų atvykti ištaisyti galimas spragas. „Tikėkimės, kad kada nors atvyks. Jau prieš mėnesį žadėjo atvykti“, – replikavo vienas iš gyventojų ir pridūrė, kad vanduo į jo butą teka net ir pro ventiliacijos angą. „Ant stogo yra skardinis ventiliacijos stogelis. Jo nuolydis buvo blogas. Pataisėme. Dabar nebeturėtų bėgti“, – paaiškino statybininkų atstovas. Prireiks siurblio Apsemtame rūsyje vykusio pasitarimo dalyviai nusprendė, kad potvynių bus galima išvengti rūsio grindinyje įrengus nuolydį ir vandeniui surinkti skirtą duobę. Iš jos vanduo būtų išpumpuojamas siurbliu. Prisistatyti žurnalistui nenorėjęs valstybės tarnautojas pabrėžė, kad reikia sušaukti pasitarimą, kuriame būtinai dalyvautų ir darbų užsakovė – Raseinių rajono savivaldybės įmonė „Raseinių butų ūkis“. „Tai reikia padaryti civilizuotai – viską suprotokoluoti, kad būtų aišku, kas už ką atsakingas. Kad viskas nesibaigtų šnekomis. Jei nieko nebus daroma, žmonės vėl kreipsis su skundu, ir tie žmonės bus teisūs. Tegul daro kažkas... Jūs statybininkai, jūs tą darbą išmanote, jūs pažiūrėkite, kas čia kaip“, – bandė patarti atsakingas valstybės tarnautojas. Pabaigos nematyti Renovacija nusivylę žmonės nuogąstauja, kad visos neplanuotų darbų sąnaudos gali būti įtrauktos į jų asmenines sąskaitas. „Nuolat prašome, kad atsakingi specialistai kiekvieno buto savininkui pateiktų aiškias sąskaitas, kiek kas kainavo. Norime žinoti, kiek ir už ką reikės mokėti. Bet jokių sąskaitų mes dar nematėme“, – nuogąstavo gyventojas. Praėjusios gegužės pradžioje startavusią Partizanų gatvės 14A daugiabučio renovaciją planuota baigti rugpjūčio 20 dieną. „Pabaigos data jau ne kartą buvo nukelta į vėlesnį laiką. Nenustebsime, jei ji bus nukelta ir į kitus metus“, – sakė atnaujinimo darbų išvargintas buto savininkas.