FED Dalaso banko prezidentas R. Kaplan pareiškė, kad šiais metais gali prireikti keturių bazinės palūkanų normos didinimų. JAV doleris euro atžvilgiu pabrango 0,38 proc., iki 1,246 dolerio už eurą. JAV vyriausybės 10-ies metų obligacijų pajamingumui artėjant prie 3 proc. (šįryt 8.30 val. Lietuvos laiku – 2,88 proc.), investuotojų apetitas rizikingesniems aktyvams, visų prima akcijoms, gerokai sumažėjo. „Dow Jones“ indekso vertė penktadienį smuko 2,54 proc. o praėjusi savaitė investuotojams į JAV bendrovių akcijas buvo blogiausia per pastaruosius du metus. Po nuviliančių ketvirčio finansinių rezultatų paskelbimo labiausiai pigo energetikos sektoriaus bendrovių akcijos. Penktadienį krito ir visi pagrindiniai Europos akcijų indeksai (Vokietijos DAX -1,68 proc., Prancūzijos „CAC 40“ -1,64 proc., Didžiosios Britanijos „FTSE 100“ -0,63 proc.), raudona spalva šįryt dominuoja ir Azijoje (Japonijos NIKKEI -2,55 proc., Honkongo „Hang Seng“ -1,06 proc., Indijos „BSE 30“ -0,88 procento). Savaitės pabaigoje Baltijos šalių biržose dominavo prekyba estiškų bendrovių akcijomis – pagal apyvartą jos užėmė keturias pirmąsias pozicijas. „Tallink Grupp“ akcijų perleista už 983,7 tūkst. eurų (didžiąją dalį sudarė keletas stambių tiesioginių sandorių), kaina pakilo 1,22 proc., iki 1,245 euro už akciją. Daugiausia sandorių (60) sudaryta „LHV Group“ akcijomis – jų perleista už 140,3 tūkst. eurų, kaina pakilo 1,79 proc., iki 11,4 euro už akciją. Vakarų Europoje vyravusių korekcinių nuotaikų penktadienį nesijautė – OMXB indekso vertė padidėjo 0,52 procento.