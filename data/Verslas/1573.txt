„Norime atkreipti dėmesį, jog vystant tokią unikalią viešųjų erdvių sistemą, būtina turėti daugialypį, lankstų scenarijų, kuris šioje istorijos ir paveldosaugos požiūriu unikalioje vietoje užtikrintų visų viešosios erdvės naudotojų poreikius. Deja, mes, architektai, šiame projekte to pasigedome“, – teigia Kauno regioninės architektų tarybos pirmininkė architektė Gražina Janulytė-Bernotienė. Ekspertai teigia, jog projekte nesprendžiamas komplekso lankytojų poreikius užtikrinančios transporto sistemos klausimas, neanalizuojamas saugaus žiūrovų pasišalinimo ar evakuacijos iš renginių klausimas. Taip pat ekspertai pasigenda patogesnio ryšio su aplinkinėmis teritorijomis, siūlo svarstyti keltuvo ties Parodos gatve įrengimo galimybę. Architektai teigia, kad Sporto gatvės erdvė yra nemotyvuota, jai kyla grėsmė būti socialiai numarintai ir siūlo čia įrengti viešosios ar komercinės paskirties objektų. Kauno savivaldybės įmonės „Kauno planas“ vadovas Raimundas Labutis BNS teigė, kad architektų pastabos bus išnagrinėtos. Savo pastabas dėl projekto iki kovo 7 dienos taip pat gali siųsti miestiečiai. Kauno savivaldybė antradienį pranešė, kad teritorijos architektūrinę idėją įkvėpė ryšys su Ąžuolynu ir čia esančiu sporto statinių kompleksu. Projektuojamą teritoriją sudaro Sporto gatvėje suformuota aikštė ir teritorija tarp S. Dariaus ir S. Girėno paminklo ir sporto halės, kur numatyta įrengti sportininkų Šlovės alėją. Joje būtų įrengtos rūdinto plieno garbės lentos, įrengiamos trinkelių dangoje. Sporto gatvėje numatomi aukštesni šviestuvai, kurie bus įrengiami grupėmis, Šlovės alėjoje numatomi žemesni pavieniai šviestuvai. Prie įėjimų į stadiono cokolinės dalies patalpas taką apšvies žemi stulpeliai. Teritorijoje taip pat numatomas specialus medžių ir paminklo apšvietimas. Prie įėjimo į Ąžuolyną numatoma įrengti geriamo vandens stotelę, keturias zonas dviračių stovams. Šio projekto pristatymas visuomenei vyko vasario 14 dieną. Pasak savivaldybės, jame dalyvavo kelios dešimtys susidomėjusių projektu kauniečių. Užbaigti Sporto gatvės rekonstrukcijos projektą planuojama iki pavasario pabaigos. Tuomet prasidės statybos darbų pirkimo konkursas. Planuojama, jog didžioji rekonstrukcijos kaštų dalis bus padengta Europos Sąjungos fondų lėšomis. Kovo mėnesį turėtų paaiškėti, kas rekonstruos S. Dariaus ir S. Girėno stadioną. Šiuo metu vertinami penkių konkurse dalyvaujančių įmonių pasiūlymai. Prieš 92 metus statytame stadione po rekonstrukcijos vietų skaičius padidės nuo 9,5 tūkst. iki 15 tūkst., o koncertų metu galės tilpti apie 30 tūkst. žmonių. Rekonstrukcija turėtų kainuoti apie 25 mln. eurų, 10 mln. iš jų turėtų skirti Vyriausybė. S.Dariaus ir S.Girėno stadionas pastatytas 1936 metais, 1969-1979 metais jis rekonstruotas.