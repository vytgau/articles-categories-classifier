Seimo pirmininkas Viktoras Pranckietis sako, kad nėra jokių politinių priežasčių vilkinti išvadų svarstymą, tačiau norima išsiaiškinti, ar išvados pateiktos tokios, dėl kokių balsavo komisijos nariai. „Norima išsiaiškinti, ar tikrai toks (išvadų tekstas, kokį patvirtino komisija – BNS), kad nepatvirtintume tokį tekstą, kur ten... Kad nebūtų techninių klaidų“, – Seime žurnalistams teigė Seimo vadovas. V. Pranckietis neigia, kad komisijos išvadų dėl A. Skardžiaus interesų energetikoje siekiama nesvarstyti tol, kol nebus patvirtintas kitų metų valstybės biudžetas, nes parlamentaras yra valdančiosios koalicijos narys – tokią versiją kelia opozicija. „Net slaptose, nematomose jums diskusijose toks klausimas nebuvo keliamas“, – tvirtino V. Pranckietis. Kaip sakė A. Skardžiaus bendrapartietis Andrius Palionis, išvadų svarstymas nėra vilkinamas. „Paprasčiausiai norisi, kad viskas teisingai būtų ir taip, kaip subalsavo komisija (praėjusį - BNS) ketvirtadienį, o užregistruotose išvadose kai kurie punktai, kurie buvo kaip vienas yra išskirti į du“, – teigė A. Palionis. Jis sutiko, kad netikslumų išvadose atsirado dėl skubos. Išvadas komisija tvirtino paskubomis, vėlai vakare. Jis prognozuoja, kad išvada dar gali „kardinaliai“ pasikeisti. A. Palionis yra kreipęsis į Seimo etikos sargus, kurie turėtų aiškintis išvadų netikslumų kaltininkus. Etikos ir procedūrų komisija kitą trečiadienį spręs, ar imsis aiškintis, kodėl, anot A. Palionio, išvados galutinis variantas skiriasi nuo to, dėl kurio komisija balsavo. Prieš savaitę patvirtintose išvadose konstatuojama, kad rūpindamasis atsinaujinančių išteklių ūkiu parlamentaras galėjo supainioti viešus ir privačius interesus. Tėvynės sąjungos–Lietuvos krikščionių demokratų frakcijos seniūnas Gabrielius Landsbergis siūlo komisijos tyrimą laikyti nebaigtu ir tęsti jį pavesti Nacionalinio saugumo ir gynybos komitetui. Juolab, kad Specialiųjų tyrimų tarnyba (STT) atlieka ikiteisminį tyrimą dėl galimos A. Skardžiaus veiklos. Tačiau Nacionalinio saugumo ir gynybos komiteto vadovas „valstietis“ Vytautas Bakas BNS pareiškė, kad tęsti tyrimo nėra reikalo, nes Antikorupcijos komisija jį atliko išsamiai ir surinko daug naudingos informacijos. „Daug įrodymų yra aprašyta, bet silpnoji dalis – išvados ir politinis vertinimas“, – BNS teigė V.Bakas, per Antikorupcijos komisijos tyrimo dėl A. Skardžiaus veiklos išvadų tvirtinimą susilaikęs, nes komisijos nariai nesutiko į jas įtraukti jo siūlymo dėl A. Skardžiaus galimybės dirbti tuose Seimo komitetuose ir komisijose, kur svarstomi su atsinaujinančiais ištekliais susiję klausimai. V.Bakas siūlo komisijos patvirtintas išvadas sugriežtinti – su komisijoje taip pat dirbusiais, bet dėl išvadų nebalsavusiais konservatoriumi Jurgiu Razma ir „valstiečiu“ Kęstučiu Mažeika užregistravo atskirąją nuomonę dėl išvadų. Trys parlamentarai siūlo Seimui pašalinti A. Skardžiu iš Energetikos komisijos. Jie taip pat siūlo išvadose akcentuoti, kad tolimesnė A. Skardžiaus veikla Ekonomikos komitete (tiek, kiek tai susiję su energetikos sektoriaus klausimais) yra nesuderinama su nacionalinio saugumo interesais. Tokiomis nuostatomis siūloma papildyti Antikorupcijos komisijos išvadas, nes tyrimo metu paaiškėjo, kad Seimo narys turi akivaizdžių asmeninių interesų atsinaujinančių išteklių energetikos sektoriuje. Jo šeima gauna materialinės naudos iš verslo, susijusio su atsinaujinančių išteklių energetika. A. Skardžius žmona Snieguolė valdo 20 proc. Baltarusijos įmonės „Investenergostroj“ akcijų, kurios laikytinos A. Skardžiaus šeimos turtu. Šios įmonės veiklos sėkmė priklauso tiesiogiai lemia šeimos finansinę gerovę, į tai, kad Baltarusijos įmonę „Investenergostroj“ valdantys asmenys galėjo turėti bei galimai šiuo metu turi įtakos A. Skardžiaus parlamentinei veiklai, nes Specialiųjų tyrimų tarnyba, atlikusi A. Skardžiaus 2011–2017 metais teiktų pataisų analizę, nustatė korupcijos rizikos veiksnius, o būtent tai, kad pasiūlymai galėjo sudaryti išskirtines sąlygas mažųjų saulės šviesos elektrinių (iki 30 kW) savininkams taip pat galėjo sudaryti sąlygas kai kurioms grupėms pasipelnyti valstybės sąskaita. Komisija yra nustačiusi, kad A. Skardžius, turėdamas interesų atsinaujinančių išteklių energetikoje ir teikdamas įstatymų pataisas, galėjo pažeisti viešųjų ir privačių interesų derinimo valstybės tarnyboje nuostatas, pagal kurias asmenys, dirbantys valstybės tarnyboje, privalo vengti interesų konflikto ir elgtis taip, kad nekiltų abejonių, jog toks konfliktas yra. Antikorupcijos komisija nustatė, kad A. Skardžiaus šeimos nariai dalyvauja energetikos versle bei turi ryšių su Baltarusijos verslininkais. STT Antikorupcijos komisijai yra pareiškusi, kad A. Skardžiaus teiktos pataisos dėl atsinaujinančių išteklių galėjo sudaryti išimtines sąlygas mažųjų saulės bei vėjo elektrinių savininkams, nes šiuose versluose jis turėjo interesų. Energetikos ministerija taip pat yra pateikusi nuomonę, kad ankstesni A. Skardžiaus pasiūlymai dėl atsinaujinančios energetikos plėtros sudarė išskirtines sąlygas mažųjų saulės elektrinių plėtotojams ir galėjo leisti pelnytis valstybės sąskaita.