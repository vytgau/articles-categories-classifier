Permainas įmonė suplanavo įgyvendinti keliais etapais, per pereinamąjį laikotarpį iki 2025-ųjų. „Siekdami minėto tikslo, mes aktyviai bendradarbiaujame su tiekėjais, taip pat pradėjome pirkėjų švietimo kampaniją, skatindami sąmoningą pasirinkimą. Mes ėmėmės iniciatyvos ir gyvūnų gerovės klausimą, kurį būtina spręsti, iškėlėme visų prekybos įmonių lygiu, o bendradarbiaudami su Lietuvos veterinarijos ir maisto tarnyba siekiame, kad produkcijos gamintojai atkreiptų dėmesį į gyvūnų gerovę bei užtikrintų tinkamas auginimo sąlygas“, - rašoma internetiniame „Rimi“ puslapyje. Už aukštesnę ūkio gyvūnų gerovę kovojančios organizacijos „Tušti narvai“ narys Mykolas Šermukšnis pasveikino socialiai atsakingą bendrovės iniciatyvą. Planuojamus pokyčius aktyvistas vertino teigiamai: „Nors daugelis stambiausių maisto įmonių ir prekybos tinklų Vakarų Europoje jau keletą metų mažina numeriu 3 pažymėtų kiaušinių pardavimą arba visai jų atsisako, Baltijos šalyse tai - vis dar labai novatoriškas žingsnis. Džiaugiamės „Rimi Baltic“ parodytu pavyzdžiu ir tikimės, kad tendencija atsižvelgti į gyvūnų gerovę Lietuvos verslo aplinkoje stiprės“.