Šiaurės vakariniame Italijos Pjemonto regione esanti Alba – šalies baltųjų trumų sostinė. Licencijuoti trumų ieškotojai nuo rudens iki pat vasario pabaigos kartu su specialiai apmokytais šunimis šukuoja miškus, ieškodami gurmė iš viso pasaulio itin vertinamų grybų. Vos keliuose Italijos ir kitų Vidurio Europos šalių regionuose augantys baltieji trumai išskiria nepakartojamu skoniu ir aromatu. Trumai auga maždaug 5-20 centimetrų gylyje visai šalia medžių, su kuriais kuo puikiausiai sugyvena, šaknų. Šie grybai skleidžia išskirtinį kvapą, kuris ore juntamas tik tam tikrą laiką, tad trumų augimo vietą aptikti gali tik patyrę šių delikatesų grybautojai ir jiems talkinantys keturkojai. Svarbu tai, kad baltieji trumai auga tik miškuose. Tai dar vienas jų skirtumas nuo juodųjų trumų, kuriuos galima auginti ir specialiose plantacijose. Patyręs trumų ieškotojas Piercarlo Vacchina šių grybų ieško kartu su dviem specialiai apmokytais šunimis. Rocky – dešimtmetis mišrūnas, kuris trumų ieško nuo mažų dienų. Antrasis italo padėjėjas – aštuonių mėnesių anglų springerspanielis Jimmy, kuriam trumų medžioklė dar gana nauja, bet daug laimės teikianti pramoga. P. Vacchina sako, kad šunims tai daugiau žaidimas nei darbas. Be to, pastarieji metai regione buvo itin sausringi, tad baltųjų trumų šiuo metu jis ieško ne tiek dėl pinigų, kiek dėl meilės savo kraštui ir tradicijoms. Per pastaruosius 25 metus trumų sumažėjo net 30 proc. Yra teritorijų, kur jie absoliučiai liovėsi augę. Priežastys visiems žinomos ir minimos jau ne pirmą kartą: klimato kaina, sausros ir smarkios audros. Kuo mažiau baltųjų trumų randama ir pasiekia rinką, tuo aukščiau kyla šio delikateso kainos. Ekspertai sako, kad šiais metas pasiektas kainų rekordas. Istorinės svarbos Tarptautinė Albos baltųjų trumų mugė kiekvienais metais iš viso pasaulio pritraukia per 100 tūkst. lankytojų. Jie suvažiuoja dėl pačių įvairiausių priežasčių: tiek pirkti, tiek parduoti, tiek tiesiog pauostyti ir pasižmonėti. Bene pagrindinis mugės akcentas – trumų aukcionas, šiais metais vykęs lapkričio 12 dieną „Grinzane Cavour“ pilyje, jo metu buvo užtikrintas tiesioginis palydovinis ryšys su Honkongu ir Dubajumi. Didžiausią kainą už didžiausią baltąjį trumą pasiūlė pirkėjas iš Honkongo – už praktiškai idealios formos 850 gramų sveriantį trumą jis paklojo 75 tūkst. eurų.