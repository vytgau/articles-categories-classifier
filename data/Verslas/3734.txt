VTEK pirminio patikrinimo metu nustatė, jog elektros ir dujų skirstymo bendrovės ESO vadovė Dalia Andrulionienė, elektros perdavimo sistemos operatorės „Litgrid“ vadovas Daivis Virbickas, dujų perdavimo bendrovės „Amber Grid“ generalinis direktorius Saulius Bilys ir IT paslaugų įmonės Technologijų ir inovacijų centras vadovė Irma Kaukienė nebuvo laiku deklaravę privačių interesų. Galutinę tyrimo išvadą VTEK ketina paskelbti trečiadienį. VTEK tyrimą pradėjo po to, kai naujienų portalas 15min.lt liepą pranešė, jog maždaug 25 valstybės valdomos įmonės neteikia informacijos apie vadovų atlyginimus – tarp jų buvo „Klaipėdos nafta“, „Litgrid“ ir kai kurios grupės „Lietuvos energijos“ įmonės. VTEK nusprendė patikrinti, kaip įmonių vadovai deklaruoja privačius interesus. Privačius interesus turi deklaruoti valstybės įmonių vadovai ir vadovų pavaduotojai, nes jie laikomi valstybės tarnautojais.