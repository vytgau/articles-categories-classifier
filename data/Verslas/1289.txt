„Small Planet Airlines“ vadovas Kristijonas Kaikaris sako, kad augimą padės pasiekti lėktuvų parko plėtra. „2018 mes norime augti. Mes turėsime šešis naujus lėktuvus. Patraukliomis atostogų kryptimis mes turėtume pervežti 3,9 mln. keleivių. Žiūrint į pajamas, kadangi turėsime naujus lėktuvus ir pervešime daugiau keleivių, tai tikimės augimo“, – tvirtino K. Kaikaris. Jo teigimu, šiuo metu pagrindinė augimo rinka bendrovei yra Vokietija, kur atsirado vietos plėtrai. „Mes pasirinkome savo didžiojo augimo rinką – Vokietiją. Didžiulis postūmis ir erdvės atsiradimas buvo dviejų bendrovių žlugimas – tai yra „Air Berlin“ ir „Niki“, – kalbėjo K. Kaikaris. Jo teigimu, dabar vienas didžiausių iššūkių yra pilotų trūkumas rinkoje, tačiau su šia problema susiduria visos skrydžių kompanijos. „Negalėčiau pasakyti, kiek dabar trūksta. Tai dinamiškas skaičius. Realiai niekada nesibaigianti situacija. Pilotai rotuoja ir keičiasi. Rotacija pilotų yra nemaža“, – tvirtino K. Kaikaris. Anot jo, „Small Planet Airlines“ kartais būna sudėtinga konkuruoti dėl pilotų su kitomis įmonėmis, nes jie dažnai nori pastovesnio grafiko, kurių lietuvių įmonė negali pasiūlyti. „Būtų šaunu pasiūlyti didesnį nei vidutinis atlyginimas, bet tada tą patį padarytų ir kiti. Ne vien atlyginimas vilioja į vienas ar kitas avialinijas. Mes kaip atostogų ir užsakomųjų reisų avialinijos, nėra mums pliusas, o labiau iššūkis, nes pilotai dažnai nori pastovaus grafiko“, – sakė K. Kaikaris. „Small Planet Group“ finansų direktorius Halldoras Sigurdarsonas (Haldoras Sigurdarsonas) tvirtino, kad 2017 metais įmonei pavyko dirbti pelningai, nes mažėjo daugiau nei tris valandas vėlavusių skrydžių skaičius, už kuriuos reikia mokėti kompensacijas keleiviams. Jis pridūrė, kad šiemet įmonė stengsis sumažinti vėlavimų skaičių iki 1,3 proc. 2017 metais daugiau nei tris valandas vėlavusių skrydžių skaičius sudarė 1,36 proc. (2016 metais – 3,76 proc.). H. Sigurdarsonas teigė, kad didžiausią įtaką pelno augimui pernai padarė įmonės sugebėjimas labiau išnaudoti orlaivius ir parduoti daugiau bilietų. Pernai „Small Planet Airlines“ pervežė 2,7 mln. keleivių – 35 proc. daugiau nei 2016 metais, o jos lėktuvų parkas pasipildė vienu lėktuvu iki 22 orlaivių. Šiuo metu įmonė jau turi 24 orlaivius, o jų vidutinis amžius siekia 14 metų. 2017 metais „Small Planet Group“ gavo 323,1 mln. eurų pajamų – 44,8 proc. daugiau nei 2016 metais. Šiemet grupė planuoja augti 26,9 proc. iki 410 mln. eurų. „Small Planet Group“ pernai uždirbo 5,1 mln. eurų grynojo pelno, o 2016 metais buvo patyrusi 3,8 mln. eurų grynojo nuostolio. Įmonės pelno prieš mokesčius, palūkanas, nusidėvėjimą ir amortizaciją (EBITDA) rodiklis pernai siekė 9,6 mln. eurų, kai 2016 metais jis siekė 0,5 mln. eurų nuostolį. „Small Planet Group“ valdo bendroves Lietuvoje ir Lenkijoje.