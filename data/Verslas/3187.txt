Tai pirmos Lietuvos banko už piktnaudžiavimo rinka pažeidimus pritaikytos poveikio priemonės įsigaliojus naujam rinkos priežiūrą reglamentuojančiam Europos Sąjungos teisės aktui, pranešė Lietuvos bankas. Pažeidimo esmė – tiek pavedimą pirkti finansines priemones, tiek jas parduoti pateikė tie patys asmenys, todėl laikoma, kad sandoriai dėl finansinių priemonių buvo sudaryti su savimi. Tai žalinga praktika, iškreipianti viešai skelbiamą AB „Nasdaq Vilnius“ prekybos statistiką, klaidinanti kitus rinkos dalyvius dėl prekybos masto, pasiūlos ir paklausos santykio bei kainų. Už manipuliavimą rinka gali būti skirtas įspėjimas, viešai paskelbta apie pažeidimą ir jį padariusį asmenį, taip pat skirta iki 5 mln. Eur bauda. Vis dėlto, spręsdama dėl poveikio priemonės už pažeidimą, Lietuvos banko valdyba atsižvelgė į tai, jog šiais konkrečiais atvejais A.G. ir M.P. negavo pajamų ar kitos naudos, nenustatyta, kad dėl jų veiksmų rinkos dalyviai patyrė nuostolių, nebuvo užfiksuota neįprastų kainų svyravimų, be to, negauta jokių nusiskundimų iš kitų rinkos dalyvių. Dėl šių priežasčių nutarta apsiriboti įspėjimais. Minėtais veiksmais šie du investuotojai pažeidė Europos Parlamento ir Tarybos reglamento (ES) Nr. 596/2014 dėl piktnaudžiavimo rinka (PRR) 15 straipsnio nuostatas, kurios draudžia manipuliuoti rinka.