Po beveik tris mėnesius trukusio intensyvaus darbo, vienos Klaipėdos rajone esančios įmonės darbuotojai gali lengviau atsikvėpti. Pakuojamos paskutinės vėlinių žvakutės. Rinka persotinta, konkuruoti su pigia Lenkijos produkcija Lietuvos gamintojams – sunku, tad tenka pasitelkti išmonę, siūlant pirkėjams įdomesnių, dar nematytų žvakių. Gamintojai pastebi, kad vidutinio dydžio ir brangumo žvakių poreikis mažėja. „Pirkėjai yra dvejopi – vieni nori kažko pigaus ir daug, nes galbūt turi daug giminių, gal turi draugų kažkur, tai nori kuo daugiau kapų uždegti, tai tokiu atveju žmonės renkasi pigias žvakutes ir jas tiesiog išvežioja, po kapines išdėlioja. O jeigu žmogus turi artimesnių žmonių kapų kažkur,tai dažniausiai renkasi didesnes žvakes, brangesnes“, – sako įmonės „Luxa“ vadovas Dainius Petkus. Jis atkreipia dėmesį, kad kartais pasitaiko tokių žvakių, kurias sunku uždegti net ir ramią dieną. „Kada būdavo deginamos tradicinės, vadinamosios bažnytinės žvakės, jos užsidegdavo be priekaištų. Ją tiktai reikia apsaugoti nuo vėjo, kad ji neužgestų. Ji užsidega labai puikiai. O dabar žvakės kartais neužsidega ir dar dėl gamintojų kartais sutaupymo. Kada parenkami blogesni knatai arba blogesnis vaškas, parafinas, tiesiog prastesnės žaliavos“, – sako D. Petkus. Daugiau apie tai – Marijos Gabrienės reportaže.