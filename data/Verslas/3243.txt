„Mes manome, kad „Nord Stream 2“ yra labai kenksmingas projektas, kuris kelia grėsmę Vidurio Europos saugumui. Jis gali tapti kenksmingas Ukrainai, mūsų artimiausiai kaimynei. Jeigu Ukraina bus pašalinta iš dujų tranzito proceso, niekas nesutrukdys destabilizuoti padėtį Ukrainoje“, – radijo eteryje sakė Lenkijos vyriausybės vadovas. „Nord Stream 2 AG“, kurios vienintelis akcininkas yra Rusijos dujų gigantas „Gazprom“, tikisi dvi papildomas dujotiekio gijas, kurios jo metinį pralaidumą padidintų dukart iki 120 mlrd. kubinių metrų, pradėti tiesti ateinančių metų balandį ir projektą užbaigti iki 2019 metų pabaigos. „Gazprom“ partneriai šiame projekte – Vokietijos „Wintershall“ bei „Uniper“, Austrijos OMV, Prancūzijos „Engie“, Didžiosios Britanijos ir Nyderlandų „Dutch Shell“. Europos Komisija ėmėsi teisinių priemonių sustabdyti grėsmę Europos Sąjungos energijos išteklių diversifikavimo strategijai keliančio projekto įgyvendinimą. Prieš mėnesį pateiktas ES gamtinių dujų rinką reguliuojančių teisės aktų pataisų paketas, kad Trečiąjį energetikos paketą būtų galima taikyti ir naujiems dujotiekių iš trečiųjų šalių į ES projektams, taip pat ir „Nord Stream 2“. Pataisas lydinčiuose dokumentuose teigiama, jog „Nord Stream 2“ ES nėra būtinas. Anksčiau gruodį projektas sulaukė pirmojo oficialaus pritarimo Vokietijoje – jį palaimino Meklenburgo-Pomeranijos federalinės žemės valdžia. Meklenburgo-Pomeranijos federalinės žemės energetikos ministerija patvirtino, kad buvo išduotas leidimas šio projekto įgyvendinimo koordinatorei „Nord Stream 2 AG“ tiesti vamzdyną iki pakrantės. Tuo tarpu Danijos parlamentas lapkričio 30-ąją priėmė įstatymą, kuriuo vyriausybei suteikiama teisė šalies teritoriniuose vandenyse uždrausti grėsmę nacionaliniam saugumui keliančius tarptautinius projektus. Prie tokių projektų priskiriamas Rusijos Europai peršamas „Nord Stream 2“.