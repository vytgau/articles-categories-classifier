Trečiadienį Seime pristatomos Vidaus reikalų ministerijos vadovautos darbo grupės parengtos Lietuvos regioninės politikos gairės 2017-2027 m. LPK teigia, kad iki šiol Lietuvoje trūko kryptingo regioninės politikos įgyvendinimo, kuriam būtinas glaudus politinių partijų, valstybės institucijų, socialinių ir ekonominių partnerių bendradarbiavimas dėl esminių regioninės politikos pokyčių - verslo sąlygų gerinimo, investicijų pritraukimo, vietinės darbo jėgos išsaugojimo ir demografinių pokyčių suvaldymo. LPK viceprezidentas, Šiaulių regiono pramonininkų asociacijos prezidentas Alvydas Stulpinas teigiamai įvertino tai, kad kuriant „Baltąją knygą“ buvo atsižvelgta ir į Lietuvos pramonininkų bendruomenės pastabas. Pasak jo, jokia valdžia nepasieks rezultato, jei nesugebės konstruktyviai bendradarbiauti su visomis suinteresuotomis šalimis. Regionų plėtros vizijoje numatoma, kad priimant sprendimus dėl visų valstybės investicijų ketinama įsitikinti paklausos, vietos parinkimo, infrastruktūros objektų pasiekiamumo ir efektyvaus išnaudojimo pagrįstumu, atliekant visavertę sąnaudų ir naudos analizę. Planuojama skatinti investicijas sukuriant finansines motyvacines priemones savivaldybėms ir paprastinant valstybinės žemės panaudojimo investiciniams projektams sąlygas. Pramonininkų teigimu, visuomenės aptarimui teikiama Lietuvos regioninės politikos „Baltoji knyga“ yra pirmas ryškus ir konstruktyvus žingsnis tvarios plėtros kryptimis visoje Lietuvoje. LPK tikisi, kad joje išdėstytiems siūlymams bus pritarta visais lygiais.