Vienas pastatas jau turi interesantą: Klaipėdos miesto savivaldybė nori įsigyti buvusį Klaipėdos policijos administracinį pastatą, kuris aukcione bus parduodamas už 850 tūkst. eurų pradinę kainą. „Turto bankas“ neslepia, kad savivaldybę sudominusio pastato negali griauti. Šio objekto pardavimo procesas pradėtas dar prieš dvejus metus. Pagrindiniame pastate buvę kaizerinio teismo rūmai ir kalėjimas, jis ir pastato teritorija yra registruotos kultūros vertybės, todėl gali būti leidžiama tik minimali į Kultūros vertybių registrą įrašyto pastato (tiek fasado, tiek vidaus) rekonstrukcija. Dar gana neseniai šiuose pastatuose buvo įsikūrę Klaipėdos miesto policijos pareigūnai. Kam uostamiesčio valdžiai toks pastatas? Administracijos direktorius Saulius Budinas sako, kad ši vieta sudomino kultūros bendruomenę. S. Budinas neslepia, kad savivaldybė tokių pinigų neturi, tad tam, kad galėtų įsigyti pastatą, ieškoma, ką galima parduoti panašia kaina. „Aptarėme situaciją, reikia įvertinti, kad tai – kultūros paveldo objektas, yra tam tikrų reikalavimų. Jis būtų skirtas kultūros bendruomenei, ši bendruomenė yra įvertinusi, ką ten galėtų veikti. Tikiuosi, jie viską apskaičiavo ir įvertino situaciją. Tai yra apie keturiasdešimties asmenų bendruomenė, – sakė S. Budinas. – Kolegijos sprendimas yra priimtas įsigyti pastatą. Administracija dabar deda visas pastangas, kad tai būtų galima padaryti, turime ieškoti kito turto, kurį „Turto bankas“ galėtų parduoti, ir tada tik galėtume tapti šio pastato savininkais.“ Jūros g. 1 adresu esančiam pastatui priklauso ir keli ne kultūros paveldo statiniai. Kartu parduodamame mažesniajame sklype (0,1537 ha) nėra kultūros paveldo statinių, tik garažai. 