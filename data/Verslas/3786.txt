Apskaičiuota, kad 11 proc. šilumos išeina per namo „kepurę“. O jei stogas dar ir kiauras, gyventojams žiemą tenka ieškotis ne tik šiltesnių kojinių, bet ir daugiau pinigų sąskaitoms apmokėti. Pastaruoju metu renovuojami senesnieji Panevėžio daugiabučiai su šlaitiniais stogais. Skiriasi tik specifika Namų stogai Lietuvoje būna plokštieji (sutapdintieji) ir šlaitiniai. Pastarųjų mūsų šalyje gerokai daugiau. Mat pati šlaitinio stogo forma yra atsparesnė krituliams, suteikia įvairesnių architektūrinės išraiškos galimybių. Daugiabučių namų šlaitiniais stogais daug mažiau. Paprastai tai senesnės statybos pastatai, nes nuo sovietmečio įsivyravo daugiabučių namų plokščiais stogais mada. Prieš pusę amžiaus statyti namai neišvengė neigiamo gamtos ir laiko poveikio: kiauri ne tik jų šiferiniai stogai, bet ir sienos bei seni vamzdynai. Daugiabučių namų šlaitiniais stogais galima pastebėti ir Panevėžyje. Čia jų yra Marijonų, V. Kudirkos, Sodų gatvėse, Savanorių aikštėje. Dalis minėtų 3–4 aukštų pastatų renovuota. Mieste atnaujinti daugiabučiai Marijonų gatvė 39, V. Kudirkos gatvė 3, Sodų gatvė 6, Savanorių aikštė 3. Rajone modernizuotas pastatas šlaitiniu stogu Krekenavoje. „Pastatų šlaitiniais ar plokščiaisiais stogais renovacijos nauda tokia pati: iš vidaus per sandarias sienas, langus ir stogus daug mažiau šilumos išeina į lauką. Skiriasi tik tokių objektų atnaujinimo darbų specifika: kur perdengti plokščią stogą, o kur šlaitinį“, – apie daugiabučių namų šlaitiniais stogais modernizavimo ypatybes kalbėjo vienos įmonės konstruktorius. Jo aiškinimu, šlaitiniai stogai paprastai nešiltinami. Šiltinama tik perdanga, palėpės. O patys stogai perdengiami nauja danga, nes seni šiferio lakštai jau būna nusidėvėję. Be to, šis šiferis kenksmingas aplinkai bei žmonių sveikatai. Šiltai aprengti pastatai „Patys žmonės paprastai pasirenka, kuo perdengs renovuojamo daugiabučio namo stogą. Dažniausiai tai būna skardiniai lakštai“, – apie gyventojų pasirinkimą rengiantis daugiabučių namų šlaitiniais stogais renovacijai sakė Būsto energijos taupymo agentūros Projektų įgyvendinimo skyriaus specialistė Daiva Gailiūnienė. Rezultatais po renovacijos naudojasi Sodų gatvės 6-ojo namo bendrija. Čia atnaujintas 30 butų namas skardiniu, šlaitiniu stogu. „Jau antrus metus gyvenam po renovacijos, kol kas viskas puiku: iš šilčiau, ir gražiau“, – tvirtino bendrijos pirmininkas Tadas Širmulis. Šis namas naudojasi ne tik stogu, bet ir naujomis sienomis, langais, vamzdynais ir šilumos punktu. Renovacijos rezultatų šią žiemą laukia ir Savanorių aikštės 3-iojo namo, turinčio 24 butus, gyventoja Nijolė. Ji galės palyginti, kaip pasikeitė sąlygos būste, nes savo gyvenamosios vietos nekeitė penkiasdešimt metų. „Gyvenu šiame name nuo pat jo pastatymo pradžios. Tokie pastatai šlaitiniais stogais Panevėžyje atsirado anksčiau už namus plokščiais stogais. Todėl nusprendėme atsinaujinti. Renovacija baigta šią vasarą, dabar žiūrėsime, kaip pavyks sutaupyti. Gyventi tai tikrai šilčiau, nei anksčiau buvo. Buvo apšiltintos palėpės, sienos, pakeisti vamzdynai“, – sakė pensinio amžiaus moteris. Daugiau skaitykite čia.