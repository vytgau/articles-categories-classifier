1. Tam, kad įkurtum verslą, reikia turėti labai daug pinigų Kai pasaulį valdė agrarinė kultūra, buvo ankstyvasis pramonės laikotarpis ir žmogaus uždirbtų pinigų kiekis priklausė nuo fizinio darbo valandų skaičiaus ar žmogaus kilmės, iš tiesų, verslui pradėti reikėjo arba daug pinigų, arba labai daug pinigų. Tačiau šiandien nebūtinai reikia gimti karališkoje šeimoje arba paveldėti turtą norint kurti verslą. Galima pradėti nuo idėjos ir komandos, kuri dažnu atveju nieko nekainuoja. Turint šį bagažą metas pradėti testuoti savo idėją ir, jeigu ji veikia, ieškoti investicijų, kurių dabar – taip pat didelis pasirinkimas. Nuo tradicinio 3F (angl. friends, family, fools. Liet. draugai, šeima, kvailiai) investuotojų rato, galime judėti link paskolų bankuose, investicijų iš rizikos kapitalo fondų ar sutelktinio finansavimo platformų, tokių kaip „Kickstarter", „Patreon" ar kt. Šiais laikais verslo kelias gali būti labai įvairus, galime kaip puslaidininkių technologijų įmonė „Brolis Semiconductors“ pradėti bendrovę sukaupus stiprų mokslinių žinių bagažą ir startuoti pritraukiant X pinigų investicijų. Galime, kaip drabužių mainų įmonė „Vinted“, pradėti nuo keleto valandų po kasdienių darbų bei savaitgalį ir išgryninus verslo modelį pritraukti investuotojų. Arba galime kaip startuolis „Milo“ pradėti nuo „Kickstarter" kampanijos ir surinkti lėšų verslo pradžiai. O jeigu esame dar mokyklos suole – pradėti vertėtų jau nuo Junior Achievement mokomosios mokinių bendrovės kūrimo ir išplatinus savo akcijas kurti svajonių verslus. 2. Pinigai – vienintelis verslo tikslas Jeigu pasaulį sumažintume iki 100 gyventojų, 11 iš jų vis dar gyventų už mažiau nei 2 dolerius per dieną, 14 būtų neraštingi, 11 nepakankamai maitintųsi, o 22 turėtų nutukimo problemų, 9 net neturėtų švaraus geriamo vandens. Visuomenę sudarytų 75 suaugę žmonės, iš kurių net 9 būtų vyresni kaip 65 metų amžiaus. Ši situacija iliustruoja planetą, kurioje mes gyvename, ir kurioje kaip niekada atsiveria naujos galimybės verslui. Galimybės kurti ne tik finansinę, bet ir socialinę, aplinkosauginę vertę. Dėl to šiandien turime inovatyvių verslo modelių, kurie ne tik uždirba pinigus, bet ir sprendžia konkrečias problemas visuomenėje. Pavyzdžiui, bendrovė „Belu Water“, natūralaus mineralinio vandens gamintoja, vandenį pilsto tik į perdirbto stiklo bei plastiko buteliukus ir 100 proc. savo pelno skiria tarptautinei organizacijai „Water Aid“, kurios misija – užtikrinti prieigą prie saugaus ir švaraus geriamojo vandens visiems pasaulio gyventojams. Kitas pavyzdys, socialinis verslas „Mano Guru“ – tai salotų baras Vilniaus miesto centre. Restoranas siūlo skanų maistą ir gerą aptarnavimą, tačiau tuo pačiu metu veikia ir kaip darbinės reintegracijos programa. „Mano Guru“ virtuvėje barmenais ir padavėjais dirba priklausomybių turėję arba iš įkalinimo įstaigų išėję asmenys. Šiuo atveju socialinis verslas ne tik teikia maitinimo paslaugas, reintegracijos galimybę, tačiau kartu ir palaipsniui keičia visuomenės nuostatas apie socialiai pažeidžiamas grupes – mes visi kartu esame bendruomenė. 3. Verslumas yra įgimta savybė. Visi žmonės gimsta verslūs, tad nereikėtų susiformuoti išankstinių nuostatų, kad būti ar nebūti versliu yra „likimo dovana“. Verslumo savybės – kritinis, kūrybinis mąstymas, atsakomybė – per gyvenimą gali būti tik dar stipriau ugdomos, tobulinamos per patirtis, darbą su kitais žmonėmis ar gerų pavyzdžių matymą savo aplinkoje. Kiekvienas vaikas visada suranda būdų, kaip pasiekti savo tikslą, kol jam nesuformuojamos baimės, taisyklės ar nepateisinami lūkesčiai. Drąsiai imamės veiklos tol, kol iškilus sunkumams mus apsupa „patarėjų taryba“ su visais įmanomais patarimais, kaip ir ką daro kiti, bet nebūtinai tinkamais patarimais, kaip siekti savo tikslų. Visada galime pasirinkti, ko klausyti ir ką išgirsti: ar save riboti, ignoruoti savo galimybes, ar save padrąsinti ir dirbti dėl užsibrėžtų tikslų. Jau kovo 13 d., 11 val., pirmą kartą Lietuvoje vyks Nacionalinis ekonomikos egzaminas. Pasitikrinti savo žinias, laimėti prizus bus galima svetainėje www.ekonomikosegzaminas.lt.