Pagal grafiką, skrydis buvo numatytas 6:05 val. Tačiau ir praėjus 7 val. jis nepajudėjo iš vietos. Apie tai DELFI pranešė lėktuve užstrigę skaitytojai. 13 val. Vilniaus oro uosto interneto svetainėje buvo skelbiama, kad planuojamas skrydžio laikas yra 15:40 val. Oro uosto atstovai patvirtino, kad išskristi „Wizz Air“ lėktuvas tikrai vėluoja, tačiau kokios to priežastys, pasakyti negalėjo. „Viskas vyko labai chaotiškai – akivaizdu, kad nesuvaldo situacijos. Čia jau esame nuo 5 val. ryto. Visas patikras greitai praėjome, susakimšas lėktuvas. Pradėjome judėti, važiavome ratais, tada sustojome ir laukėme. Lakūnas pasakė, kad sugedo stabdžiai, užsidegė lemputė. Ramino, kad gal klaidingas aliarmas, bet reikia viską patikrinti, o tai užtruks 15–20 min. Ir taip kelis kartus. Lėktuve buvo tai karšta, tai šalta, taip prastovėjome 2 val. 30 min., kol galiausiai paprašė išlipti iš lėktuvo. Suvarė atgal į laukimo salę. Jokios informacijos, kas vyksta, nebuvo – tik tiek, kad taisomas lėktuvas. Švieslentėje nuolat matėme, kad skrydis atidedamas, informacija bus patikslinama, bet nieko panašaus. Viskas gerokai užsitęsė. Po kurio laiko visi grįžome į autobusą ir lėktuvą, tačiau teko vėl grįžti. Stipriausi liko, kiti išvyko. Daugeliui žmonių buvo jungiamieji skrydžiai. Dabar galutinis laikas 15:40 val., nes iš Budapešto atskrenda kitas lėktuvas“, – pasakojo viena keleivė. Šiuo reisu turėjusi skristi atlikėja Monika Linkytė nieko nelaukusi nusipirko bilietą kitai dienai, tai ji patvirtino DELFI. Vis dėlto lėktuvas neišskrido ir 15:40 val. „Wizz Air“ situaciją pakomentavo taip: „Spalio 16-os dienos aviakompanijos „Wizz Air“ skrydis (nr. W6 8004) iš Vilniaus į Londono Lutono oro uostą dėl skrydį vykdyti turėjusio orlaivio techninių kliūčių suplanuotas išvykti 16:05 val. Lietuvos laiku. Siekiant išvengti skrydžio atšaukimo, jis bus vykdomas kitu orlaiviu, kuris ką tik atskrido į Vilnių iš kitos bazės. „Wizz Air“ nuoširdžiai atsiprašo visų keleivių už šio vėlavimo sukeltus nepatogumus, tačiau kartu norime priminti, kad keleivių, įgulos ir orlaivių saugumas visada išlieka mūsų prioritetu.“ Advokatų kontoros „Ader“ advokatas Edmundas Rusinas paaiškino, kokios tokiu atveju yra keleivių teisės: „Jei lėktuvas yra atšaukiamas arba vėluoja ilgiau nei 2 val., keleiviai turi teisę reikšti pretenzijas ir gauti kompensaciją.“ Europos sąjungos reglamentai nustato, jog pagal kelionės atstumą priklauso kompensacijos dydis. Iki 1,5 tūkst. km – 250 Eur kompensacija, Bendrijos vidaus skrydžių atveju ir 1,5 tūkst. – 3,5 tūkst. km – 400 Eur, daugiau kaip 3,5 tūkst. km – 600 Eur. Ypatingų aplinkybių metu – dėl meteorologinių sąlygų, oro eismo valdymo sprendimų, politinio nestabilumo ar keleivių saugumo – kompensacija nepriklauso: „Bet verta nepamiršti dar vieno dalyko. Nors tokių atvejų metu jums ir nepriklausytų kompensacija – avialinijos jumis turi pasirūpinti. Leisti nemokamai susisiekti su artimaisiais telefonu ar elektroniniu paštu, pasirūpinti maistu, gėrimu, nakvyne ir net transportu iki viešbučio – jei to reikia.“ Jei keleiviai viskuo pasirūpino savo lėšomis, bendrovė turėtų kompensuoti patirtus finansinius nuostolius.