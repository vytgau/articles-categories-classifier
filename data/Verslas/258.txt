Lietuvos gyventojai viduriniajai klasei priskiria žmones, kurie per mėnesį gauna nuo 1 069 Eur pajamų, atskaičius mokesčius. Tuo metu viršutinė viduriniosios klasės atstovo pajamų riba – 1 980 Eur per mėnesį. Tai parodė „Swedbank“ užsakymu „Spinter tyrimų“ neseniai atlikta visuomenės apklausa. Dauguma (75 proc.) apklaustų gyventojų mano, kad šios klasės atstovai turi gyventi nuosavame būste, o 45 proc. – kad šios klasės atstovams turi likti pinigų atsidėti taupymui. Maždaug kas trečias apklaustasis teigė, kad viduriniosios klasės atstovai turi 3–6 mėnesių atlyginimams prilygstančias santaupas ir neturi skolų, išskyrus ilgalaikius įsipareigojimus.  Pagal turto kriterijų maždaug trečdalis lietuvių gali priskirti save viduriniajai klasei. Apie 39 proc. suaugusiųjų Lietuvoje turi ne senesnį nei 10 metų automobilį. Pagal automobilių parko amžių, Eurostat duomenimis, žengiame ES uodegoje. 29 proc. gyventojų turi 2 tūkst. Eur ar daugiau finansinio turto – tai prilygsta bent 3 vidutiniams atlyginimams. Dar 9 proc. gyventojų finansinis turtas svyruoja tarp 1 tūkst. ir 2 tūkst. Eur. Net 90 proc. lietuvių teigia gyvenantys nuosavame būste. Eurostat duomenimis, pagal šį rodiklį visoje ES Lietuva kartu su Kroatija ir Slovakija, kur nuosavame būste gyvena tokia pati dalis visų gyventojų, nusileidžia tik Rumunijai, kurioje net 96 proc. žmonių gyvena nuosavame būste. Tiesa, nemaža dalis gyventojų gyvena nekokybiškame būste ir nėra patenkinti jo kokybe. Pavyzdžiui, net 14 proc. gyventojų naudojasi lauko tualetu. Blogiau yra tik Bulgarijoje (18,5 proc.) ir Rumunijoje (32,6 proc.). Vertinant tik pagal pajamų kriterijų, Lietuvos vidurinioji klasė yra šiek tiek skurdesnė. Daugiau nei 1,3 tūkst. Eur per mėnesį prieš mokesčius uždirba tik 14 proc. dirbančiųjų. Tiesa, galima pasidžiaugti, kad tiek uždirbančiųjų nuo 2010 m. išaugo beveik trigubai.