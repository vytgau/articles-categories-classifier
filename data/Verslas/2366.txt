Panašu, kad po tokių, tikėtina, sėkmingų bandymų, kai kurios parduotuvės itin griežtai ėmė žvelgti į visų gėrimų pardavimą. Prašo supratingumo Pirkėjai pastebėjo, kad „Maxima“ prekybos tinklo parduotuvėse esančiose savitarnos kasose be salę prižiūrinčio darbuotojo patvirtinimo negalima nusipirkti nealkoholinio alaus ar šampano – reikia laukti, kol „legalią“ prekę leis įsigyti prekybos centro darbuotojas. Prekybininkai prašo gyventojų pakantumo ir supratimo. „Įsigaliojus naujoms Alkoholio įstatymo pataisoms, kai amžiaus cenzas, nuo kada asmuo gali įsigyti alkoholinius gėrimus, nuo 18 metų padidėjo iki 20, sustiprinome procesus, kurių metų tikriname, ar pirkėjai, įsigyjantys alkoholinius gėrimus, yra sulaukę 20-ties. Suprantame, jog tokie pokyčiai gali kelti nepatogumų, tačiau tikimės pirkėjų supratingumo“, - komentavo „Maximos“ komunikacijos ir korporacinių reikalų departamento direktorė Ernesta Dapkienė. Sistemos klaidos Tuo tarpu kai kurie kiti prekybos tinklai turi ir neišspręstų techninių problemų – štai prekybos tinklo „Aibė“ parduotuvėse po 20 val. vakaro negalima nusipirkti nealkoholinio šampano ar alaus, mat sistema šių prekių mušti į kasą tiesiog neleidžia. Tokių problemų prekybos tinklo parduotuvės patiria įvairiausiuose Lietuvos miestuose ir, panašu, kol kas jų išspręsti nepavyksta. „Esame gavę laišką dėl gauto skundo iš klientės, kuri lankėsi mūsų parduotuvėje ir negalėjo įsigyti nealkoholinio alaus bei šampano. Tai įvyko dėl programos strigimo sistemoje, nes įvedus apribojimus dėl alkoholio pardavimo per kasas, kartais stringa programa – kažkas joje nusimuša, gal dėl tobulinimo darbų, kurie mums yra nežinomi. Šie nesklandumai išaiškėja, kai klientas negali įsigyti norimo gėrimo. Šie nesklandumai įvyksta beveik visose mūsų parduotuvėse“, - komentavo „Aibės“ atstovė Rūta Čekauskaitė. 