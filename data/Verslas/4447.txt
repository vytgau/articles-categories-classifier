„Pirmosios „Continental“ gamyklos statybos Lietuvoje yra svarbi mūsų strategijos Europoje dalis. Šis strateginis sprendimas leis auginti elektronikos komponentų gamybą ir rinkos dalį Europoje tam, kad galėtumėme patenkinti augančią mūsų produkcijos paklausą“, - pranešime spaudai cituojamas „Continental“ elektronikos komponentų gamyklų junginiui, kuriam priklauso 28 gamyklos visame pasaulyje, vadovaujantis Dr. Hans-Jurgen Braun. „Kaunas mums yra tobula lokacija, nes tai modernus industrinis regionas su puikia infrastruktūra ir aukštos kvalifikacijos specialistais. Džiaugiamės, kad pagaliau turėsime pirmąją „Continental“ gamyklą Lietuvoje. Padedant Lietuvos vyriausybei planuojame baigti gamyklos statybas ir pradėti gamybą iki 2019 metų vidurio“, - teigia Kaune įsikursiančios „Continental“ gamyklos vadovas Shayan Ali. 16 tūkst. kvadratinių metrų dydžio gamybos padalinyje „Continental“ gamins keleivių saugumo bei išmaniosios pagalbos vairuotojui sistemų padalinių vystomą produkciją. Kaune Vokietijos bendrovė gamins durų ir sėdynių kontrolės elementus, išmanias automatines langų užtamsinimo sistemas, adaptyvios greičio palaikymo sistemos sensorius bei priekinius radarus automatinio stabdymo funkcijai. „Vokietijos automobilių pramonės milžinės „Continental“ sprendimas įgyvendinti didžiausią tiesioginių užsienio investicijų projektą Lietuvos istorijoje ir kurtis Kaune yra didelis žingsnis šiai industrijai Lietuvoje. Užtikrinu, kad Vyriausybė yra pasirengusi bendradarbiauti su bendrovės vadovybe tam, kad gamykla pradėtų veikti kuo anksčiau ir kad regiono gyventojai galėtų prisidėti prie inovatyvios, aukščiausius standartus atitinkančios produkcijos gamybos kuo greičiau“, - teigė premjeras Saulius Skvernelis. „Didieji automobilių gamintojai patys organizuoja komponentų logistiką iš šalia gamyklų esančių logistikos taškų iki automobilio galutinio surinkimo vietos. Tačiau automobilių komponentų gamintojų Lietuvoje iki šiol nėra tiek, kad automobilių gamintojai sutiktų organizuoti logistiką. Ilgą laiką tai buvo kritinis veiksnys, trukdęs pritraukti automobilių industrijos žaidėjus. „Continental“ sprendimas kurtis Lietuvoje gali tapti esminiu lūžiu, priversiančiu į Lietuvą atsigręžti ne tik automobilių gamintojus, bet ir kitus stambius komponentų tiekėjus“, - cituojamas pranešime užsienio investicijų plėtros agentūros „Investuok Lietuvoje“ generalinis direktorius Mantas Katinas. 2016 metais „Continental“ pardavimų pajamos siekė 40,5 mlrd. eurų. Bendrovė šiuo metu įdarbina 227 tūkst. žmonių 56 pasaulio šalyse. Lietuvoje gaminti planuojami informacijos valdymo, susijusio su automobilio vidaus sistemomis ir išorės aplinkos elementais, sprendimai yra vienas kertinių bendrovės verslų. Bendrovė įkurta 1871 metais.