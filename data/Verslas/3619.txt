Vz.lt dar šių metų kovą skelbė apie „Akropolis Group“ valdybos patvirtintą strategiją, kurioje 2018 metais numatyta prekybos ir pramogų centro rekonstrukcija. Tačiau „Akropolis Group“ valdybos pirmininkė Saulė Zabulionytė DELFI teigė, kad šiuo metu sprendimas dėl Vilniaus „Akropolio“ rekonstrukcijos dar nėra priimtas. Tuo metu prekybos tinklas „Maxima“ išplatino pirkėjų apklausą, koks jiems parduotuvės, esančios Vilniaus „Akropolyje“, rekonstrukcijos planas yra priimtiniausias. Apklausoje formuluojami labai konkretūs klausimai, pavyzdžiui: „Planuojama rekonstruoti „Maxima“ parduotuvę, esančią PPC Akropolis. Koks rekonstrukcijos scenarijus Jums būtų patogiausias/priimtiniausias?“ Tarp atsakymų variantų: „Akropolio Maxima užsidaro 4 mėnesiams ir tada renkuosi kitas didelio formato Maxima parduotuves (pvz. PPC „Ozas“, Ukmergės g 282, Mindaugo g.)“, „Akropolio Maxima neuždaroma, o rekonstruojama dalimis/etapais (vis uždarant po dalį parduotuvės ir prekes perkeliant kitur) – toliau lankausi šioje parduotuvėje“, „Uždaroma ši Maxima parduotuvė ir vietoje jos rekonstrukcijos laikotarpiu Akropolyje atidaroma didelė Maxima XX“. Tačiau, atrodo, „Akropolio“ atnaujinimo planai užstrigo, ir rekonstrukcijos kitais metais gali nebūti. „Šiuo metu sprendimo dėl Vilniaus „Akropolio“ rekonstrukcijos dar nėra priimta. Kai tik turėsime konkrečios informacijos apie planuojamas permainas Vilniaus „Akropolyje“, būtinai informuosime mūsų lankytojus“, – sakė S. Zabulionytė. Tuo metu „Maxima“ teigė, kad apklausą išplatino dėl to „jei kada nors“ būtų nuspręsta atnaujinti parduotuvę. „Visada įsiklausome į pirkėjų poreikius, todėl nuolat atliekame savo lojalių pirkėjų apklausas – per mėnesį maždaug 2–3 kartus. Pirkėjų teiraujamės įvairių dalykų: nuo to, kokius patiekalus ruoš kalėdiniam stalui iki klausimų apie tai, ar jiems patogu naudotis savitarnos kasomis. Informaciją naudojame tobulindami procesus, tuo pačiu – ir klientų apsipirkimo patirtis. Pastaruoju metu atliktoje apklausoje pirkėjų teiravomės, kokie sprendimai jiems būtų patogiausi tuo atveju, jei kada nors nuspręstume atnaujinti „Maximą“ PC „Akropolyje“ Vilniuje“, – komentavo „Maximos“ komunikacijos ir korporacinių reikalų departamento direktorė Ernesta Dapkienė. „Maxima“ pirkėjų apklausoje klausiama ne tik koks rekonstrukcijos planas jiems atrodo geriausias, bet ir kokie dalykai būtų mažiausia priimtini jei parduotuvę būtų nuspręsta rekonstruoti dalimis. Tarp atsakymo variantų: „Prekės keis savo įprastą vietą“, „Gali būti triukšmo ir dulkių“, „Sumažės asortimentas (pvz. šviežia mėsa bus tik fasuota), „Susiaurės praėjimai“, „Sumažės kasų“, „Dalį laiko kulinarijos, konditerijos ir pan. produktai bus gaminami ne vietoje, o atvežami iš kitų cechų“, „Nebus sveriamų produktų skyrių, viska bus pasverta ir supakuota iš anksto“, „Jaučiuosi neužtikrintas dėl saugumo remonto metu“. E. Dapkienė tikino, kad planų rekonstruoti parduotuvę „Akropolyje“ dar nėra. „Pirkėjus ir visus besidominčius norėtume informuoti, kad šiuo metu nesame priėmę jokių konkrečių sprendimų. Apklausos rezultatus panaudosime ateityje, ruošdamiesi mūsų visų mylimos parduotuvės atsinaujinimui. Ir kai tik turėsime tikslios informacijos apie tokius planus, netruksime pasidalinti“, – sakė ji.