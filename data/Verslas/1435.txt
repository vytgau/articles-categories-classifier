Šį savaitgalį Nemuno saloje prie „Žalgirio“ arenos vykstančioje šventėje įsikūrė ūkininkai, bitininkai, duonos kepėjai, amatininkai, tautodailininkai, tautos paveldo atstovai, aludariai, kalviai, liaudies meistrai iš visos Lietuvos bei užsienio šalių. Anksčiau Kaziuko mugė įsikurdavo Laisvės alėjoje. Nors mugės prekybininkų paviljonai įsikūrė Nemuno saloje jau antrus metus, vis dar pasigirsta nuomonių, kad naujoji prekyviečių vieta netinkama. Nepaisant nuogąstavimų, šeštadienį kauniečiai masiškai skubėjo apsipirkti ir apsižvalgyti, kokių naujovių ir pramogų pirkėjams siūlo šių metų mugė.  Nuo penktadienio šurmuliuojančioje mugėje galima paskanauti įvairių nacionalinių lietuviškų patiekalų ir gardėsių, pasivaišinti kaimiška gira bei alumi. Išlaužo žuvininkystės ūkio žvejai nemokamai visus svečius vaišina žuviene, ūkininkai kepa paršiukus, pamario žvejai vietoje kepa ir rūkina šviežiai sugautą žuvį. Mugėje dalyvauja svečiai iš Latvijos, Lenkijos, Estijos, Rusijos, Ukrainos, Baltarusijos, Vokietijos, Vengrijos, Belgijos, kurie pristato savo šalių gaminius jiems skirtuose mugės kiemeliuose. Šventėje apsilankiusius iki pat sekmadienio popietės džiugins liaudiškos muzikos kapelos, ansambliai, vyks žaidimai ir šokiai, liaudies meistrai demonstruos ir mokys įvairių amatų, lankytojų lauks galybė siurprizų ir įdomybių. Šalia tradicinio lietuviško maisto produktų ir patiekalų bei liaudies dirbinių ir drabužių mugėje galima išbandyti ne visai tradicinių pramogų. Čia įsikūrę virtualios realybės simuliatoriai, „5D Cinema“, „Lucky shot“ smiginio metimo į balionus atrakcijos, o vaikščiojant po mugę galima pasiklausyti ir indėnų mediniais instrumentais atliekamos muzikos. Pasak prekybininkų, kainos nedaug skiriasi nuo praėjusių metų. Obuolių kilogramą galima įsigyti už 0.6 – 1 euro, graikiškos braškės kainuoja 5 eurus, rūkytų žuvų kainos: skumbrės 6–7 eurai, karšis – 8 eurai, ungurys – apie 40 eurų už kilogramą. Už puodelį kavos lankytojai moka apie 2 eurus, už sausainius ir meduolius – iki 2–3 eurų, karštas nealkoholinis vynas kainuoja 2 eurus.