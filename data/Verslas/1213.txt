„Brent“ tipo nafta pabrango 1,67 proc., iki 66,21 JAV dolerio už barelį. Vasario mėn. pramonės produkcija JAV paaugo 1,1 proc. (prognozuotas 0,4 proc. augimas), geresnis nei tikėtasi buvo ir Mičigano universiteto vartotojų pasitikėjimo indeksas. JAV dolerio kursas euro atžvilgiu kilo ketvirtą prekybos sesiją iš eilės (+0,22 proc., iki 1,226 dolerio už eurą). Trečiadienį pinigų politikos sprendimus skelbs FED, iš palūkanų normų ateities sandorių išskaičiuota tikimybė, kad bazinių palūkanų normų intervalas bus padidintas iki 1,5-1,75 proc., šiuo metu siekia 100 procentų. Tai bus pirmas posėdis naujajam FED vadovui J. Powell. Sekmadienį įvykusiuose Rusijos prezidento rinkimuose V. Putinas užsitikrino 4-ąją kadenciją (skelbiama, kad jis surinko daugiau nei 76 proc. balsų). Azijos biržose šįryt indeksai juda priešingomis kryptimis (Japonijos NIKKEI -0,96 proc., Kinijos „Shanghai Composite“ +0,19 proc., Pietų Korėjos KOSPI -0,76 procento). „Apple“ pranešus, kad bendrovė imsis „MicroLED“ tipo ekranų gamybos, gerokai smuktelėjo technologijų sektoriaus bendrovių akcijų kainos. Penktadienį Baltijos šalių biržose dominavo prekyba estiškų bendrovių akcijomis – vien „Olympic Entertainment Group“ (+0,26 proc.) ir „Tallink Grupp“ (kaina nepakito) akcijų perleista už daugiau nei 1 mln. eurų. Tiesa, prie išaugusios apyvartos nemenkai prisidėjo tiesioginiai sandoriai. Daugiausia sandorių (39) sudaryta mažmenininkės „Tallinna Kaubamaja Grupp“ akcijomis, jų kaina smuktelėjo 0,49 proc. (iki 10,1 euro už akciją). „LHV Group“ akcijų kaina smuktelėjo 1,37 proc. (iki 10,8 euro), pasirodžius žiniai, kad balandžio 11 d. vyksiančiame akcininkų susirinkime bus pateiktas siūlymas išmokėti 0,16 euro už akciją dividendus. OMXB indeksas smuktelėjo 0,13 proc., bendra trijų biržų apyvarta sudarė 1,84 mln. eurų.