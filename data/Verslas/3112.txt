„Teismas įpareigojo ieškovus iki gruodžio 8 dienos sumokėti likusią 2,4 tūkst. eurų žyminio mokesčio už ieškinį dalį. Ieškovai per nustatytą terminą ieškinio trūkumų nepašalino, nutarties neskundė, todėl yra pagrindas ieškinį laikyti nepaduotu ir grąžinti jį ieškovams“, – rašoma teismo nutartyje. Ją per 7 dienas galima skųsti Lietuvos apeliaciniam teismui. R. Baranausko šeima siekė, kad negaliojančiu būtų pripažintas namo pardavimo varžytynėse aktas, taikyta restitucija ir jiems grąžintas namas bei sklypas. Rugpjūtį antstoliai baigė R. Baranausko šeimos namo pardavimo sandorį. BNS žiniomis, turtą įsigijo Vilniaus bendrovė „Toša“ – ją per įmonę „Kenova Group“ valdo Kęstutis ir Norbertas Faktorovičiai. Liepos pradžioje antstolių rengtose varžytinėse už namą bei sklypą pasiūlyta daugiau nei 1,515 mln. eurų. Pradinė kaina buvo 1,35 mln. eurų. Turto varžytinės paskelbtos po to, kai „Snoro“ bankroto administratoriaus prašymu Generalinė prokuratūra panaikino apie šešerius metus galiojusį namo areštą. Į prokurorus kreipėsi bankroto administratorius, susirūpinęs turto nuvertėjimu.