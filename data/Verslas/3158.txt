Ūkio ministras, buvęs Seimo Ekonomikos komiteto pirmininkas Virginijus Sinkevičius, kuris inicijavo Strateginę reikšmę nacionaliniam saugumui turinčių įmonių įstatymo pataisas, nustatančias tokių sandorių vertinimo kriterijus, trečiadienį komiteto posėdyje jas atsiėmė. V. Sinkevičius sako, kad 10 proc. riba yra „mistinis skaičius“, todėl bus remiamasi Europos Komisijos (EK) siūlomais tiesioginių užsienio investicijų tikrinimo kriterijais. „Aš tą pasiūlymą atsiėmiau, nes trečiadienį 9 val. turėjome paskutinį pasitarimą su komiteto nariais, buvo Valstybės saugumo departamentas, Ūkio ministerija, verslo atstovai ir sutarėme, kad tie 10 proc. nieko nelemia ir nekeičia. Sutarėme, kad registruosime Europos Sąjungos nustatytus kriterijus, kad jie būtų aiškesni, o ne kažkoks mistinis skaičius, kuris nieko realiai neatspindi. Su tuo sutiko visi, kiek supratau“, – BNS sakė V. Sinkevičius. Anot jo, įstatymo pataisos pagal Ekonominio bendradarbiavimo ir plėtros organizacijos (EBPO) reikalavimus turi būti priimtos dar šią Seimo sesiją – tą ketinama padaryti sausio 12 dieną. „Iki to laiko turės būti parengti kriterijai pagal Junckerio (EK pirmininko Jeano Claude'o Junckerio (Žano Klodo Junkerio) – BNS) planą. Jie yra orientuoti į sektorius, susiję su kritinės infrastruktūros perdavimu. (...) Dabar kol kas 10 proc. kriterijus yra likęs, bet svarstymo ar priėmimo stadijoje žadame registruoti pakeitimą, bent jau taip esame sutarę“, – kalbėjo V. Sinkevičius. Lapkritį Seimo Ekonomikos komitetui buvo pasiūlyti kriterijai, pagal kuriuos nacionaliniam saugumui svarbios įmonės Vyriausybei turėtų pranešti apie didelius sandorius. Pagal V. Sinkevičiaus pasiūlymą, šios įmonės turėtų deklaruoti sandorius, jei jų vertė viršija 10 proc. metinių bendrovės pajamų. Taip pat siūlyta tikrinti sandorius, jei būtų gaunama prieiga prie esminių įmonės IT sistemų, infrastruktūros ir duomenų bazių, jei įmonės turtas parduodamas, nuomojamas ar kitaip perleidžiamas kitiems asmenims ilgiau nei dešimčiai metų. Pagal įstatymo pataisas, sandorius turėtų deklaruoti ne tik valstybės valdomos strateginės įmonės, bet ir trys didelės privataus kapitalo bendrovės – „Orlen Lietuva“, „Achema“ ir „Telia Lietuva“ – jos iki šiol prieštaravo pakeitimams. Sandorius tikrintų ir juos uždrausti galėtų speciali Vyriausybės komisija. Valstybės saugumo departamento (VSD) vadovas Darius Jauniškis interviu BNS anksčiau teigė, kad Lietuvos žvalgyba nori gauti informaciją ir bendrauti su verslu, kad užkirstų kelią pavojingoms investicijoms iš Rusijos. EK rugsėjį patvirtino reglamentą, nustatantį tiesioginių užsienio investicijų į Europos Sąjungą tikrinimo sistemą. Pagal ją saugumo ar viešosios tvarkos sumetimais gali būti tikrinamos investicijos į ypatingos svarbos infrastruktūros objektus, darančios poveikį ypatingos svarbos išteklių tiekimo saugumui ar galimybei susipažinti su neskelbtina informacija arba gebėjimui ją.