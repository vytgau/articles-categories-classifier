Seimo narys Vytautas Kamblevičius įregistravo tai siūlančias Pridėtinės vertės mokesčio įstatymo pataisas. Jo teigimu, šiuo metu ūkininkai dėl liūčių patyrė apie 40 mln. eurų nuostolių, o Žemės ūkio rūmų duomenimis, grūdų augintojai galėjo patirti iki 125,2 mln. eurų, o daržovių - iki 55,2 mln. eurų nuostolių, todėl ši pataisa leistų Lietuvos ūkininkams sumažinti nuostolius ir skatinti šalies augalininkystės plėtrą. Seimo Kaimo reikalų komiteto narys V. Kamblevičius pažymėjo, kad šis žingsnis padidins atitinkamų produktų konkurencingumą. Lengvatiniu tarifu apmokestinti siūlomų produktų sąraše - obuoliai, kriaušės, cidonijos (bedygliai svarainiai), vynuogės (vietinių veislių, smulkiauogės), vyšnios, slyvos, braškės, avietės, gervuogės, juodieji ir raudonieji serbentai, agrastai, mėlynės, bruknės, spanguolės, aronijos, šaltalankiai, šermukšniai, šeivamedžių, sausmedžių, citrinvyčių, putinų uogos, tekšės ir braškės, bulvės, svogūnai, česnakai, porai, kopūstai, žiediniai kopūstai, brokoliai, salotos ir trūkažolės, morkos, ropės, griežčiai, krienai, topinambai, ridikėliai, petražolės, burokėliai, ridikai, agurkai, žirniai, pupelės, salierai, špinatai, rabarbarai, moliūgai, cukinijos, pankoliai, kukurūzai, laiškiniai svogūnai, bazilikai, krapai, mėtos, kalendros ir kiti prieskoniniai augalai. „Latviai sėkmingai sutarė gerokai sumažinti PVM vietiniams vaisiams, daržovėms, uogoms, o PVM sumažinimo teigiamą poveikį labiausiai pajuto mažas pajamas gaunantys asmenys Latvijoje. Šiandien mes privalome imti pavyzdį iš Latvijos ir skatinti šalies augalininkystės plėtrą. Toks lengvatinis PVM tarifas būtų taikomas laikinai iki 2020 metų pabaigos“, - pažymėjo Seimo narys V. Kamblevičius.