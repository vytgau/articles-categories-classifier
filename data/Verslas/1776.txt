Ūkio ministerija skaičiuoja, kad turistai iš užsienio atnešė papildomų pajamų verslui. „Turistų srautų iš prioritetinių rinkų augimas sugeneravo apie 20 mln. eurų daugiau pajamų vietos verslui nei ankstesniais metais. Itin svarbu tai, kad greta tradicinių rinkų didėja turistų iš Izraelio. Vidutiniškai vienas turistas iš šios šalies Lietuvoje praleidžia daugiausia nakvynių, todėl jo atnešama nauda valstybei yra didžiausia“, – pranešime cituojamas ūkio ministras Virginijus Sinkevičius. Iš viso 2017 metais turistai Lietuvos apgyvendinimo įstaigose (neskaitant kaimo turizmo sodybų) praleido 6,7 mln. nakvynių – 5,6 proc. daugiau nei 2016 metais. Vidutinė vienos viešnagės trukmė – 2,3 nakvynės. Anot ministerijos, šiame kontekste itin išsiskiria turistai iš Izraelio – jie mūsų šalyje vidutiniškai praleido net 4,7 nakvynės. Vien ketvirtąjį praėjusių metų ketvirtį apgyvendinimo įstaigos sulaukė 607,4 tūkst. turistų – 8,9 proc. daugiau nei prieš metus. Nakvynių skaičius, palyginti su 2016 metų ketvirtuoju ketvirčiu, išaugo 7,5 proc. Vienas svečias apgyvendinimo įstaigoje vidutiniškai praleido 2,2 nakvynės. Pernai spalį-gruodį apgyvendintų užsieniečių skaičius išaugo 8,9 proc. iki 310,9 tūkst. Turistų iš Europos Sąjungos šalių apsistojo 165,6 tūkst., arba 9,9 proc. daugiau, iš ne ES šalių – 145,3 tūkst., arba 7,7 proc. daugiau. Beveik pusę (48,1 proc.) visų apgyvendintų užsieniečių sudarė svečiai iš kaimyninių valstybių – Baltarusijos (15,4 proc.), Rusijos (12 proc.), Latvijos (11,7 proc.) ir Lenkijos (8,9 proc.). Svečių iš kaimyninių valstybių sulaukta 10,6 proc. daugiau nei 2016 metų ketvirtąjį ketvirtį. Išaugo turistų skaičius iš Azijos šalių - Pietų Korėjos (121,3 proc.), Japonijos (20,9 proc.), Izraelio (14,2 proc.) ir Kinijos (10,4 proc.). Turistų iš Skandinavijos šalių (Danijos, Norvegijos, Švedijos) sulaukta 1,6 proc. mažiau nei tuo pačiu 2016 m. laikotarpiu. Šalies gyventojų, apsistojusių apgyvendinimo įstaigose buvo 296,5 tūkst. ir, palyginti su 2016 metų ketvirtuoju ketvirčiu, išaugo 8,9 proc. Kurortinių miestų apgyvendinimo įstaigose 2017 metų ketvirtąjį ketvirtį nakvojo beveik ketvirtadalis (24,8 proc.) visų svečių, jų skaičius, palyginti su 2016 metų ketvirtuoju ketvirčiu, išaugo10,3 proc. Didžiąją dalį (76,6 proc.) kurortinių miestų svečių sudarė Lietuvos gyventojai.