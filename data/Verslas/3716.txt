„Esame parengę notą ir išsiuntę „Tatenai“ dėl šio įvykio, kad turėtų būti įvertintos visos aplinkybės ir užtikrinta 1986 metų konvencija dėl ankstyvo perspėjimo mechanizmo branduolinių įvykių atveju“, - BNS sakė energetikos ministras Žygimantas Vaičiūnas. Jis pranešė šią savaitę paprašęs Europos Komisijos palaikymo šiuo klausimu. „Išgirdau aiškų patikinimą, kad artimiausiu metu bus imtasi netidėliotinių žingsnių, kad būtų išsiaiškintos „Tatenoje“ procedūros, ar viskas užtikrinta pačioje „Tatenoje“. Europos Komisija atliktų dvigubo patikinimo vaidmenį. Artimiausiu metu, manau, turėsime rezultatus“, - kalbėjo energetikos ministras. Antradienį Amsterdame, kur dalyvavo vienoje didžiausių vėjo energetikos konferencijų Europoje, Ž. Vaičiūnas susitiko su EK energetikos generalinio direktoriaus pavaduotoju Gerassimos Thomu. „Išreiškiau didžiulę nuostabą dėl to proceso, kuris įvyko, kad rutenio (izotopo rutenio-106 - BNS) nutekėjimas buvo. Faktas pats įvyko rugsėjo pabaigoje, o apie tai buvo sužinota po dviejų mėnesių. Tam yra atitinkami instrumentai, tarptautinės konvencijos. Kėliau klausimą, kodėl tie instrumentai neveikia ir kartu išreiškiau labai aiškią poziciją, kad mes negalime pasitikėti branduolinės energetikos plėtra Baltarusijoje, nepriklausomai nuo technologinio patikimumo. Tai, kad slepiama du mėnesius, mūsų atveju aktualu bet kokio incidento atveju minučių diapozone“, - kalbėjo energetikos ministras. Rusijos meteorologijos tarnyba lapkričio pabaigoje patvirtino, kad rugsėjo pabaigoje keliuose šalies regionuose, netoli Uralo pietuose esančios Čeliabinsko srities Argajašo kaime įsikūrusios stoties, buvo užfiksuota itin aukšta izotopo rutenio-106 koncentracija - ji 986 kartus viršijo įprastą radiacinės taršos lygį. Ji buvo nustatyta rajone, kuriame įsikūrusi branduolinė įmonė „Majak“. Rusija šią informaciją atskleidė tik po to, kai Prancūzijos radiacinės saugos ir branduolinio saugumo institutas (IRSN) lapkričio 9 dieną paskelbė, jog nuo rugsėjo 27-osios iki spalio 13-osios šalyje paimtuose oro mėginiuose aptikta radioaktyviojo izotopo rutenio-106. Radioaktyvusis izotopas rutenis-106 susidaro branduoliniame reaktoriuje skylant atomams ir natūraliai gamtoje neaptinkamas. Jis taip pat naudojamas medicinos įrangoje, skirtoje spindulinei terapijai. Lietuvos pareigūnai sako, kad šis incidentas sustiprina Lietuvos nuogąstavimus dėl Rusijos kompanijos „Rosatom“ Baltarusijoje statomos atominės elektrinės.