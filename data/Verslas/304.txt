Kooperatyvo „Agroaves Group“ valdybos pirmininkas Jonas Jagminas mano, kad ES nusileisti nereikėtų ir Brazilijos gamintojams turėtų būti taikomi tokie patys kokybės reikalavimai kaip Europos bendrovėms. „Europos paukštininkystės ūkiai šiandien yra aukšto technologinio lygio ir gali pagaminti pakankamai produkcijos. Gamintojams tik atsirastų daugiau erdvės, jei paukštienos tiekimas iš Brazilijos nutrūktų“, – dienraščiui sakė J. Jagminas. Pasak „Kauno grūdų“, valdančių Vilniaus ir Kaišiadorių paukštynus, generalinio direktoriaus Tautvydo Barščio, svarbiausia, kad Brazilijos gamintojų produkcija atitiktų Europos reikalavimus, o kalbėti apie prekybos karą ar embargą, jo nuomone, nereikėtų.