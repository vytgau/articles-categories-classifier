Pasak pranešimo, prieš daugiau nei 10 metų Neringos ir Klaipėdos savivaldybės bei bendrovė Smiltynės perkėla susitarė, kad Neringoje registruotos įmonės ir jų darbuotojai gali gauti nemokamus leidimus keltis keltu, jei jos yra įtrauktos į specialų sąrašą. Tyrėjai išaiškino, kad leidimų tvarka yra neefektyvi – per pastaruosius metus, pasinaudojus šešių bendrovių leidimais, buvo perkelta apie 4 tūkst. sunkvežimių, o tai sudarytų apie 500 jais pakrautų keltų. Įtariama, kad tarp Neringos ir Klaipėdos bendrovių sudaromos fiktyvios transporto panaudos sutartys, tačiau Neringos bendrovės realiai transporto nenaudojo, o nemokami leidimai buvo perduodami Klaipėdos statybos ir transporto įmonėms. Pastarosios veždavo žvyrą ir smėlį į Neringą privatiems asmenims ir didelėms statybos bendrovėms. Tokiu būdu verslininkai už automobilio perkėlimą nemokėdavo po 80 eurų. Tarp leidimus gavusių Neringos bendrovių buvo du prekybos kioskus turėjusi ir jau bankrutavusi įmonė, kelios nekilnojamojo turto, biokuro ir statybos medžiagų prekybos bendrovės. FNTT Klaipėdos apygardos valdyba ikiteisminius tyrimus dėl sukčiavimo tęsia, areštuotas 1,5 mln. eurų vertės bendrovių turtas.