Kaip atkreipia dėmesį Vyriausioji tarnybinės etikos komisija (VTEK), tai numato šiemet įsigaliojusios Viešųjų ir privačių interesų derinimo valstybinėje tarnyboje įstatymo pataisos, išplėtusios interesų deklaracijas teikiančių asmenų sąrašą. Viešojo pirkimo komisijos nariai, supaprastintus pirkimus perkančioje organizacijoje atlikti įgalioti asmenys bei pirkimų procedūrose dalyvaujantys ekspertai privačius interesus deklaruoti turi iki vasario 1 dienos, bet ne vėliau kaip iki planuojamo viešojo pirkimo procedūros pradžios. Po vasario 1-osios viešuosius pirkimus vykdantys asmenys deklaracijas turės pateikti per mėnesį nuo paskyrimo į atitinkamas pareigas, bet taip pat ne vėliau, nei įvyks planuojamas viešasis pirkimas. Šios deklaracijos yra viešos ir prieinamos VTEK interneto svetainėje. Duomenys bus viešinami tol, kol asmuo eis atitinkamas pareigas viešųjų pirkimų procedūrose. „VTEK vertinimu, pareiga deklaruoti privačius interesus viešųjų pirkimų vykdytojams yra svarbus žingsnis korupcijos prevencijos srityje, siekiant skaidraus ir racionalaus viešųjų finansų panaudojimo“, – sako etikos sargai. Kelerius pastaruosius metus viešiesiems pirkimams šalyje kasmet buvo apytiksliai išleidžiama nuo 4 iki 5 milijardų eurų. Perkančiųjų organizacijų Lietuvoje šiuo metu yra apie 4 tūkstančius. Privačių interesų deklaracijas taip pat turi teikti asmenys, dirbantys ir pretenduojantys dirbti valstybinėje tarnyboje, kandidatai į Seimo narius, prezidentus, Europos Parlamento narius, savivaldybių tarybų narius, politinių partijų lyderiai, valstybės politikų visuomeniniai konsultantai, padėjėjai, patarėjai, ministerijų kolegijų nariai, Privalomojo sveikatos draudimo tarybos nariai, taip pat gydytojai, odontologai ir farmacijos specialistai, dirbantys įstaigose ir įmonėse, kurių savininkė bent pusiau yra valstybė ar savivaldybė.