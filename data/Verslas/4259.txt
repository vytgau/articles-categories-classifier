„Vyriausybė toms profesijoms, kurios yra aukštos kvalifikacijos ir ypatingai būtinos šalies ūkiui, yra patvirtinusi 27 profesijų sąrašą. Aukštos kvalifikacijos pareigybių sąrašą, kurioms yra supaprastintas įvažiavimas į Lietuvą. Jeigu matysime, kad kažkuriuose sektoriuose yra susidariusi kritinė situacija dėl aukštos kvalifikacijos specialistų trūkumo, tada galima vieną ar kitą profesiją įtraukti į sąrašą“, – antradienį interviu LRT radijui sakė S. Skvernelis. Paklaustas, ar nereikėtų bendrai palengvinti užsieniečių įvažiavimą į Lietuvą, nes šalyje dėl emigracijos sparčiai mažėja žmonių, S. Skvernelis atsakė, kad pirmiausia reikia stabdyti lietuvių emigraciją. „Tikrai ne (bendram įvažiavimo palengvinimui – BNS). Mes pirmiausia turime daryti viską, kad kuo daugiau žmonių čia liktų, čia kurtų savo gyvenimus, čia gimdytų. Tai yra pagrindiniai dalykai. Kalbant apie trūkstamus žmogiškuosius išteklius. Su tuo susiduria visa Europa, ypač Vakarų Europa, tačiau mes negalime žiūrėti tik per mokesčių mokėtojų prizmę, per žmogiškuosius išteklius ir kas nori, tas čia važiuoja. Tai susiję su tam tikru atlyginimų dempingavimu“, – teigė premjeras. Vyriausybė vasario pradžioje pritarė Lietuvoje trūkstamų 27 profesijų sąrašui. Šių specialybių žmones yra lengviau įdarbinti – jiems paprasčiau išduodami leidimai, o darbdaviams nebeliko prievolės mokėti tris kartus didesnį nei vidutinis darbo užmokestį, pakanka pusantro karto didesnės algos.