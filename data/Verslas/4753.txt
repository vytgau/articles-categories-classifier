Kaip informuoja STT, direktoriui pareikšti įtarimai dėl prekybos poveikiu ir kyšininkavimo. Kol vyksta tyrimas, daugiau informacijos STT nepateikia. NMA informavo, kad T.Jakutis yra „nedelsiant nušalintas nuo užimamų pareigų“. Tarnyba nurodo, kad į klausimus dėl darbuotojo kaltės turėtų atsakyti teisėsaugos tyrimas. Dėl departamento vadovo taip pat pradėtas ir vidinis tyrimas. STT taip pat nurodo, kad 2014 metais tarnybos pareigūnai atliko kitą ikiteisminį tyrimą dėl kito NMA departamento vadovo korupcinio pobūdžio nusikalstamų veikų, 2015-ųjų kovą Vilniaus miesto apylinkės teismas konstatavo, kad buvęs NMA Kontrolės departamento direktorius Vygintas Dūda reikalavo iš NMA darbuotojo 10 tūkst. litų (beveik 3 tūkst. eurų) kyšio ir dalį šios sumos priėmė. Žiniasklaida vasarį taip pat skelbė, kad žemės ūkio ministrą Bronių Markauską pasiekė Finansinių nusikaltimų tyrimų tarnybos (FNTT) raštas su informacija apie ministerijai pavaldžios NMA darbuotojų, tarp jų ir direktoriaus Eriko Bėronto, galimą piktnaudžiavimą tarnybine padėtimi. Remiantis raštu, agentūros darbuotojai galėjo perduoti konfidencialią informaciją su Seimo nariu, Valstiečių ir žaliųjų sąjungos pirmininko pavaduotoju Viktoru Rinkevičiumi susijusiai įmonei „Biržų žemtiekimas“, kuriai šiuo metu vadovauja buvęs NMA vadovas Saulius Silickas. Sausio pabaigoje FNTT apklausė E. Bėrontą ir atliko kratas Nacionalinėje mokėjimo agentūroje. Tuomet B.Markauskas teigė, kad teisėsauga tiria S.Siliciko administruotus projektus.