„Lietuvoje nekilnojamojo turto struktūra yra kiek kitokia nei Vakarų šalyse vien dėl tos priežasties, jog vaučerinė privatizacija padarė tai, jog 90 proc. visuomenės priklauso būstas nuosavybės teise, kai nemažai šalių yra labai plati nuomos rinka ir ženkliai siauresnėj visuomenės daly tas turtas yra sukoncentruotas,“ – ketvirtadienį Seime sakė ministras, atsakydamas į parlamentarų klausimus dėl NT visuotinio apmokestinimo. V. Šapoka taip pat pabrėžė, kad Lietuvoje sukaupta NT ir kito turto yra tris kartus mažiau negu vidutiniškai Europos Sąjungos šalyse. „Tam, kad galėtume įvedę, pavyzdžiui, visuotinį NT mokestį ir gauti bent kažkiek reikšmingesnes pajamas iš šito mokesčio, tas tarifas turėtų būti gana didelis ir ženkliai didesnis nei kitose šalyse“, – pridūrė ministras. V. Šapoka neatmeta, kad NT mokestis sulauks išsamios diskusijos. „Štai Estijos pavyzdys – estai išsiverčia. Manau, kad šiuo momentu visą dėmesį reikėtų sutelkti būtent skatinant sąžiningai mokėti mokesčius, kad mokesčius mokėti būtų madinga. Tie, kurie piktnaudžiauja, nekreipdami į nieką dėmesio, jiems taikyti ženkliai labiau atgrasančias sankcijas“, – Seime kalbėjo V. Šapoka. Seimas brangesnį nei 220 tūkst. eurų gyventojų NT nuo kitų metų apmokestino progresiniais 0,5–2 proc. tarifais, kurie priklausys nuo NT vertės. Dėl to į biudžetą planuojama surinkti papildomai 2 mln. eurų pajamų. Dabar 220 tūkst. eurų vertę viršijanti gyventojų NT dalis apmokestinama 0,5 proc. tarifu.