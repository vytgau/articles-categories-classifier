„Panevėžio plaukikų rekordai ne kartą džiugino visus šios sporto šakos gerbėjus. Akivaizdu, kad gabūs sportininkai pasiekia aukštumų tik didelio ir kantraus trenerių darbo dėka. Todėl Panevėžyje turi iškilti modernus baseinas, kuriame būtų visos sąlygos ir sportininkų treniruotėms, ir trenerių darbui“, – pranešime spaudai sakė premjeras. Antradienį su Panevėžio meru Ryčiu Mykolu Račkausku, plaukiku, 2017-ųjų Europos čempionu bei nacionaliniu rekordininku Danu Rapšiu, jo trenere Ina Paipeliene ir Lietuvos plaukimo federacijos prezidentu Emiliu Vaitkaičiu susitikęs S. Skvernelis sako, kad baseinas galėtų būti pastatytas 2020 metas. Aukštaitijos sporto komplekse, greta stadiono naują baseiną su dešimčia 50-ies metrų plaukimo takelių planuojama pradėti statyti jau kitąmet, jis turėtų kainuoti apie 10 mln. eurų. Pastaruoju metu didmiesčiai su valstybės parama imasi statyti naujus olimpinius baseinus, turinčius 50 metrų plaukimo takelius, ar atnaujinti senus. Kaunas „Girstučio“ baseiną atnaujino 2015-ųjų liepą, Klaipėda tokį baseiną ėmėsi statyti 2016-ųjų rugsėjį, Vilnius – 2017-ųjų liepą.