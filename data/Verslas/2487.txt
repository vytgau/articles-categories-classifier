„Jaučiuosi tarsi vėl būtų 2006-ieji, kai visi kalbėjome, kad galutinai išsprendėme ekonominių krizių dėlionę“, - Davose prasidėjusio Pasaulio ekonomikos forumo (PEF) metu kalbėjo J. Staley. Tuo pat metu J. Staley teigė, kad kita finansų krizė, skirtingai nei praėjusio dešimtmečio, neįvyks dėl bankų kaltės - didieji bankai šiuo metu yra daug geresnėje pozicijoje atsilaikyti nuo finansinių šokų. J. Staley užsiminė, kad, jeigu Anglijos banko komerciniams bankams taikomi vadinamieji streso testai būtų taikomi kitų sektorių įmonėms, dauguma jų pasirodytų blogai, ypač dėl savo skolų. Tačiau kartu jis pastebėjo, kad po 2008-ųjų krizės rinkos priežiūros tarnybos pasimokė iš savo klaidų bei ėmė dirbti daug efektyviau. „Tam tikru požiūriu, iki 2008-ųjų finansų rinkų reguliuotojai atliko statistų vaidmenį“, - sakė jis. „Tačiau šiandien politikai liepė priežiūros tarnyboms atidžiai reguliuoti sistemą, kad būtų išvengta naujos krizės“, - pažymėjo J. Staley. Pastaruoju metu pasaulio ekonomikos demonstruoja stiprų augimą, o optimizmas pasiekė aukščiausią lygį nuo prieškrizinio laikotarpio. Pavyzdžiui, TVF pirmadienį padidino beveik visas 2018 m. ir 2019 m. ekonomikos augimo prognozes, palyginti su paskutiniu fondo pranešimu spalį. TVF skaičiavimais, pasaulinė ekonomika šiais ir kitais metais augs po 3,9 proc. Palyginimui, ankstesnės prognozės 2018 ir 2019 m. buvo 0,2 proc. punkto žemesnės. 2017-aisiais globali ekonomika paaugo 3,7 proc.