Pirmieji apie besikeičiančius paslaugų įkainius informuoti DNB ir „Nordea“ bankus apjungusio „Luminor“ klientai. „2017 m. spalio 1 d. sėkmingai sujungus DNB ir „Nordea“ bankų veiklą Baltijos šalyse buvo įkurtas naujas bankas „Luminor“. Siekdami jums dar labiau supaprastinti kasdienės bankininkystės paslaugas ir suvienodinti buvusių bankų „Nordea“ ir DNB paslaugų įkainius, pristatome įkainių privatiems klientams pokyčius, kurie įsigalios nuo 2018 m. vasario 1 d. Atkreipiame dėmesį, kad kai kurie įkainiai įsigalios anksčiau. Įkainio įsigaliojimo datą nurodėme prie konkretaus įkainio“, – rašoma laiške klientams ir kviečiama susipažinti su naujais banko paslaugų įkainiais. Daugelis jų nepakito, tačiau nemažai kainų ir padidėjo arba tapo ne tokios palankios klientams. Pvz., daugeliui minimalus paslaugų mokesčio dydis keičiamas nuo 0,7 Eur/mėn. į 0,90 Eur/mėn. „Nordea“ debetinės kortelės savininkams maksimali suma, kurią nemokamai galima išgryninti bankomatuose mažinama nuo 600 Eur iki 550 Eur per mėnesį, o viršijus šią sumą minimali suma už operaciją padidės nuo 0,29 Eur iki 0,40 Eur. „Luminor“ paslaugų planas „Aktyvus krepšelis“ palyginti su buvusiu planu („Viskas viename Plius“) pabrangs nuo 3 Eur iki 3,5 Eur per mėn. Tiesa, pasirodžius publikacijai, banko atstovai patikslino, kad pigiausio paslaugų krepšelio kaina išliks tokia pati – 1,5 Eur. „Auksinis krepšelis“ pabrangs nuo 4,5 Eur iki 5,5 Eur per mėn. Tiesa, užsisakę jį be papildomo mokesčio iš bankomato galės išgryninti 10 kartų daugiau pinigų – iš viso 15 tūkst. Eur. „Luminor“ klientams, kurie nėra pasirinkę jokio paslaugų plano, už sąskaitos uždarymą teks mokėti 3 Eur. Iki šiol toks mokestis nėra taikomas. Tiesa, bankas numatė išimtis – mokestis netaikomas, jei klientas turi mokėjimo sąskaitą banke ilgiau nei 6 mėnesius arba mokėjimo sąskaita yra pagrindinė. Metinės įsipareigojimų nevykdymo palūkanos už neleistiną banko sąskaitos likutį nuo vasario 1 d. bus ne 24 proc., o 18 proc. Bene labiausiai brangs banko padaliniuose atliekamos paslaugos. Pvz., lėšų pervedimas į savo ar kito asmens sąskaitą, pateiktas banko padalinyje brangs 50 proc. – nuo 2 Eur iki 3 Eur. Skubių tarptautinių pervedimų užsienio valiuta banko padaliniuose nebus galima atlikti. Pateikti elektroniniu būdu tokie mokėjimai atpigs nuo 46,34 Eur iki 26 Eur. Būsto kredito sutarties sudarymas kainuos ne 0,30 proc., o 0,40 proc. nuo sutarties vertės (bet ne mažiau kaip 140 Eur). „Luminor“ Komunikacijos projektų vadovė Agnė Karčiauskaitė keičiamus paslaugų įkainius pakomentavo taip: „Iš esmės tai įkainių pokyčius nulėmė buvusių skirtingų bankų paslaugų peržiūrėjimas ir/ar suvienodinimas, kuris, tam tikrais atvejais pasikeitus paslaugų sudėčiai nulėmė ir įkainių pokyčius. Pavyzdžiui, daliai „Luminor“ (buvusiems „Nordea“) klientų plečiamas minimalaus paslaugų mokesčio paketas (tokią minimalaus paslaugų mokesčio sudėtį jau nuo pernai lapkričio turi dalis „Luminor“, buvusio DNB, klientų). Į jį įeis ne tik sąskaitų aptarnavimas, neribotos įplaukos eurais iš Europos ekonominės erdvės, bet ir neriboti pervedimai eurais Europos Ekonominėje erdvėje internetu. Praplėtus paketo sudėtį, kinta ir paslaugos mokestis. Pastaraisiais metais pastebime, kaip keičiasi vartotojų elgesys ir vis mažiau klientų elgiasi kaip „sąskaitų turistai“ – trumpam ar vienkartinėms operacijoms atidaro sąskaitą ne savo namų banke. Tai lėmė augantis prisirišimas prie namų banko, nemokami pervedimai tarp bankų eurais ir kitos priežastys. Paskaičiavę operacines išlaidas, susijusias su sąskaitos atidarymu bei neaktyvių sąskaitų uždarymu, nustatėme sąskaitos uždarymo mokestį tiems, kurie sąskaitos banke neišlaiko ilgiau nei 6 mėnesius.“