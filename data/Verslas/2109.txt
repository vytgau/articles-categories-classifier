„Ankstesnė praktika, kai remonto paslaugos būdavo perkamos vidaus sandoriais, - jau praeitis. Norime dirbti su aukščiausią kompetenciją ir palankiausias sąlygas mums galinčiais pasiūlyti tiekėjais. Tą užtikrins konkurencija viešuosiuose pirkimuose“, - teigė „Lietuvos geležinkelių“ generalinis direktorius Mantas Bartuška. Pasak vadovo, praeityje abejonių kėlė ir medžiagų pirkimai, dėl jų dar vyksta tyrimai. Todėl „Lietuvos geležinkeliai“ ruošiasi ir priežiūrai bei remontui reikalingas medžiagas pirkti per viešuosius pirkimus. Bendrovės infrastruktūros direkcijos paskelbtuose konkursuose siekiama įsigyti geležinkelio kelio remonto ir priežiūros paslaugas 2 metams, su galimybe pratęsti terminą dar dvejiems metams. Derybose bus kviečiami dalyvauti 5 ekonomiškai naudingiausius pirminius pasiūlymus pateikę tiekėjai. „Lietuvos geležinkeliai“ po derybų preliminariąsias sutartis abiejuose konkursuose sudarys su 3 tiekėjais. Įsigyjant konkrečius darbus į juos bus kreipiamasi prašant pateikti įkainius šiems darbams. Geležinkelio kelio priežiūros pirkimo vertė sieks iki 20 mln. Eur. Konkurso laimėtojai turės pasirūpinti iš viso beveik 3,5 tūkst. km geležinkelio kelių ir daugiau kaip 3,3 tūkst. iešmų Vilniaus, Kauno, Šiaulių ir Klaipėdos regionuose. Tuo tarpu geležinkelio remonto paslaugų vertė sieks 76,35 mln. Eur. Per šį laikotarpį Vilniaus regione gali būti įsigyta remonto darbų už 11,15 mln. Eur, Kauno ir Šiaulių regionuose - po 23,85 mln. Eur, Klaipėdos regione darbai vertinami 17,5 mln. Eur. Pasiūlymus ir prašymus potencialūs abiejų konkursų laimėtojai gali teikti iki šių metų kovo 9 dienos.