Atitinkamame vyriausybės nutarime teigiama, kad importo draudimas taip pat taikomas stambių ir smulkių raguočių, kiaulių, arklių, arklėnų, asilų, mulų šviežiems, atvėsintiems ir šaldytiems maistui skirtiems subproduktams, kiaulienos, raguočių ir paukštienos taukams. Šiuo metu gyvų kiaulių įvežimas į Rusiją draudžiamas Veterinarijos ir fitosanitarijos tarnybos („Rosselchoznadzor“) sprendimu dėl afrikinio kiaulių maro plitimo kai kuriose Europos valstybėse. Prekybos embargą Europos Sąjungos, JAV ir kai kurių kitų šalių žemės ūkio produkcijai ir maisto produktams Rusija paskelbė 2014 metų rugpjūtį, reaguodama į jai įvestas sankcijas dėl aneksuoto Krymo ir dėl jos paramos separatistams Ukrainos rytuose. Iš pradžių embargas buvo paskelbtas vieneriems metams, o po to pratęstas dar vieneriais. Šių metų birželio pabaigoje prezidentas Vladimiras Putinas pasirašė įsaką dėl maisto iš Vakarų embargo pratęsimo iki 2018 metų pabaigos. Pirmaisiais Rusijos sankcijų galiojimo metais importo draudimas buvo taikomos daliai svarbiausių maistų produktų – mėsai ir jos produktams, žuvims ir jų produkcijai, pienui ir jo produkcijai, vaisiams ir daržovėms – iš Jungtinių Valstijų, Europos Sąjungos, Australijos, Norvegijos ir Kanados. Po metų šį valstybių sąrašą papildė prie antirusiškų sankcijų prisijungusios Albanija, Juodkalnija, Islandija, Lichtenšteinas, o nuo 2016-ųjų – Ukraina. Pernai lapkritį į embargo prekių sąrašą buvo įtraukta valgomoji druska.