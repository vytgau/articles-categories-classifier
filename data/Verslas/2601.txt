Lietuvoje dėl besitęsiančio snygio valstybinės reikšmės kelių dangos daugiausia padengtos plonu sniego sluoksniu, provėžotos. Keliuose dirba kelių priežiūros mechanizmai, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis - 403 metrai (nuo 6,314 iki 6,717 km), išlieka 18 cm. Lengvųjų transporto priemonių eismas draudžiamas. VĮ „Kelių priežiūra“ Klaipėdos padalinys specialiomis transporto priemonėmis apsemtu ruožu kelia lengvuosius automobilius, gyventojus bei keleivius. Hidrometeorologijos tarnybos duomenimis, dieną daug kur snigs, bus šlapdriba, kai kur formuosis plikledis. Vėjas pietų, pietvakarių, 5-10 m/s. Aukščiausia oro temperatūra nuo 2 laipsnių šalčio iki 3 laipsnių šilumos.