„Pirmasis aukcionas neįvyko, dabar bus kreditorių susirinkimas ir bus skelbiamos naujos varžytynės. (...) Stengsimės paskelbti šiemet, nes kreditoriai nori kuo greičiau“, – BNS sakė „Mildos“ bankroto administratorius Dalius Volskis. Pirmajame aukcione 13-kos degalinių tinklas buvo pardavinėjamas už 7,147 mln. eurų pradinę kainą. D. Volskio teigimu, antrajame aukcione kaina greičiausiai bus mažinama. „Milda“ valdo 12 degalinių vakarų Lietuvoje ir vieną – Alytaus rajone. Aukcione taip pat parduodama degalinių įranga, buitinių dujų išpilstymo stotis, administracinės patalpos su sandėliu, transporto priemonės ir kitas turtas. 2016 metais degalinių tinklo valdytoja gavo 22,6 mln. eurų pajamų – 38,4 proc. mažiau nei 2015 metais (36,7 mln. eurų) ir patyrė beveik 210 tūkst. eurų grynųjų nuostolių (76,9 tūkst. eurų grynojo pelno). 2016-ųjų pabaigoje „Milda“ turėjo sukaupusi 838,6 tūkst. eurų nepaskirstytųjų nuostolių. Registrų centro duomenimis „Mildos“ akcijas valdo Vidas ir Ramunė Rimkai.