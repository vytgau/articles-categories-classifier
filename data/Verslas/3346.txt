Portalo marinetraffic.com duomenimis, 140 tūkst. kubų dujų gabenantis dujovežis „Arctic Discoverer“ į Klaipėdos uostą turėtų įplaukti apie 10 val. ryto. Dujovežis atplukdo Norvegijos „Statoil“ dujų krovinį bendrovei „Litgas“. Paskutinį kartą SGD krovinys į Klaipėdą buvo atplaukęs spalio pabaigoje, tuomet „Statoil“ dujos atgabentos „Litgas“ ir Jonavos trąšų gamintojai „Achema“. Iš viso šiemet į Klaipėdos SGD terminalą kartu su paskutiniu laivu atplaukė 15 SGD krovinių – dujas Lietuvos įmonėms tiekė „Statoil“, Ispanijos dujų tiekimo kompanija „Gas Natural Fenosa“ ir JAV bendrovės „Cheniere Marketing International“ bei „Koch Supply & Trading“. Lietuva šiemet iš viso suvartojo apie 22 megavatvalandes (MWh) dujų – 55 proc. jų patiekė Rusijos dujų koncernas „Gazprom“, likusi dalis atgabenta per Klaipėdos SGD terminalą.