Lietuvos apeliacinis teismas gruodžio 4 dieną atmetė savivaldybės skundą ir paliko galioti Vilniaus komercinio arbitražo teismo vasarį priimtą sprendimą, kuriuo partnerystės sutarties su „Gemmo“ įsigaliojimo terminas pratęsiamas dar 4 mėnesiams nuo teismo sprendimo priėmimo. Vilniaus mero patarėjas Aleksandras Zubriakovas BNS teigė kol kas negalintis komentuoti teismo sprendimo, nes nėra su juo susipažinęs. Savivaldybės viešųjų ryšių skyrius komentarą žadėjo pateikti netrukus. Vilniaus savivaldybės administracija 2014-ųjų balandį su konkursą laimėjusiomis bendrovėmis „Gemmo“, „VilniusLux“ ir Estijos VSLS pasirašė partnerystės sutartį dėl gatvių apšvietimo tinklų atnaujinimo – ji turėjo įsigalioti, „Gemmo“ vadovaujamam konsorciumui įgyvendinus išankstines sąlygas. Vilniaus mero rinkimus laimėjus R. Šimašiui, sostinės valdžia 2015-ųjų gegužę pareiškė, kad su „Gemmo“ pasirašyta sutartis laikoma pasibaigusia, nes ji neįvykdė sąlygų ir nepateikė bankų, kurie finansuotų projektą, sąrašo. Konsorciumas kreipėsi į arbitražą, kuris priėmė „Gemmo“ palankų sprendimą. Anot arbitražo, toks sprendimas priimtas dėl savivaldybės pareigos pažeidimo - pagal sutartį konsorciumas ir savivaldybė visą laiką iki sutarties įsigaliojimo privalo bendradarbiauti ir dėti maksimalias pastangas, gaunant sutikimus, leidimus, licencijas ir kitus dokumentus. Vilniaus savivaldybė Apeliaciniam teismui tvirtino, kad arbitražas neturėjo teisės negrinėti „Gemmo“ prašymo, nes sutartyje įtvirtinta arbitražinė išlyga netaikoma ginčams, kol nėra įsigaliojusi sutartis, be to, ji neapima ginčų dėl sutarties galiojimo, todėl ginčas turėtų būti nagrinėjamas nacionaliniuose teismuose. Šiuos savivaldybės argumentus Apeliacinis teismas atmetė. „Gemmo“ arbitražo taip pat prašė, kad jos reikalavimo nepatenkinus, savivaldybė jai turėtų sumokėti 1,295 mln. eurų nuostolių, o jei būtų netenkintas ir šis prašymas - 579,2 tūkst. eurų baudą. Arbitražas, pratęsęs sutarties įsigaliojimo terminą, dėl finansinių reikalavimų nepasisakė, jų nenagrinėjo ir Apeliacinis teismas. Vilniaus taryba šiemet liepą nusprendė, kad projektą per trejus metus įgyvendins savivaldybės kontroliuojama įmonė Vilniaus gatvių apšvietimo elektros tinklai, jo vertė sieks 21,64 mln. eurų. Pagal sutartį su „Gemmo“ į gatvių apšvietimo atnaujinimą per dvejus metus turėtų būti investuota 31,3 mln. eurų ir dar 18 metų jis būtų valdomas bei prižiūrimas. Tuomet skaičiuota, kad bendra sutarties vertė siektų apie 98 mln. eurų.