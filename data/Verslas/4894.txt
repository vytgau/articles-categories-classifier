„Pagrindinis noras, kad mūsų ekonomikos augimas būtų siejamas ne tik su ekonomikos augimu, bet būtų siejamas pirmiausia su mūsų eksportu ir žiūrint į šitas tendencijas, mūsų eksporto augimas per šituos metus yra tikrai neblogas ir mes matome, kad tai yra geras, sveikos ekonomikos požymis“, - Žinių radijui ketvirtadienį sakė S. Skvernelis. Kalbėdamas apie nuo kitų metų planuojamą dyzelino akcizo didinimą, ministras pirmininkas teigė, kad tai neturėtų stipriai paveikti kainų - litras dyzelino turėtų pabrangti maždaug dviem centais. Tačiau, atkreipus dėmesį, kad pabrangus degalams, gali brangti prekės ir paslaugos, S. Skvernelis teigė, kad verslui nenorint mažinti pelno maržų, vartotojai tiesiog pirks mažiau prekių. „Vartotojai taip pat reaguoja ir mes matome, kas vyksta su maisto ir paslaugų kainomis. Noras turėti tą pačią pelno maržą, gali atsiliepti, kad tiesiog vartojimas gali pradėti mažėti“, - tikino jis. Biudžeto projekte siūloma nuo kitų metų sausio dyzelino akcizą didinti nuo 330,17 euro iki 347 eurų, o žemdirbiams skirto dyzelino - 2,7 karto iki 56 eurų už 1 tūkst. litrų. Spalio pradžioje apžvelgdamas Lietuvos ekonomikos perspektyvas SEB banko prezidento patarėjas Gitanas Nausėda teigė, kad Lietuvoje augant kainoms ir lėtėjant vidaus vartojimui, vidaus rinka vis mažiau lems ekonomikos augimą, todėl bendrąjį vidaus produktą (BVP) padės didinti eksportas.