Lietuvos vėjo elektrinių asociacijos užsakymu atlikta apklausa parodė, kad 75 proc. šalies gyventojų pritaria strategijos tikslui iki 2050 metų iš atsinaujinančių energijos išteklių apsirūpinti 80 proc. šaliai reikalingos elektros ir šilumos. Tačiau daugiau mokėti už elektros energiją tam, kad ji būtų gaminama iš atsinaujinančių šaltinių, sutinka 40 proc. gyventojų. 4 iš 10 gyventojų pritartų 2 proc., arba 0,2 cento už kilovatvalandę, didesnei elektros energijos kainai, jeigu iš šių lėšų daugiau jos būtų pagaminama iš atsinaujinančių išteklių. Tačiau panaši dalis jų - 38 proc. - laikosi priešingos nuomonės. Anot pranešimo, 47 proc. gyventojų visiškai pritaria strategijos projekte iškeltam tikslui, o 27 proc. pritardami pažymi, kad jis galėtų būti ir ambicingesnis. „Jau ne pirmus metus stebime nuosekliai augantį gyventojų palaikymą atsinaujinančiai energetikai. Jų palaikymas šiai sričiai itin svarbus artėjant Seimo pavasario sesijai, kurioje turėtų būti svarstomas Nacionalinės energetikos strategijos projektas. Mūsų vertinimu, šiame dokumente įvardyti tikslai yra ne tik pasiekiami, bet ir ekonomiškai pageidautini“, - pranešime teigia asociacijos direktorius Aistis Radavičius. Anot jo, Baltijos šalys turi pakankamas technologines ir gamtines sąlygas iš atsinaujinančių šaltinių apsirūpinti 100 proc. elektros poreikio. Pasak jo, reikšmingos įtakos energijos gamybai iš atsinaujinančių šaltinių turės vėjo energetikos sektoriaus plėtra šalyje. Šiuo metu čia instaliuota 509 MW galios elektrinių, per metus sugeneruojančių daugiau kaip dešimtadalį Lietuvos elektros poreikio. Dokumente siūloma, kad iki 2020 metų bendra šalyje instaliuota elektrinių galia pasiektų 770 MW. Tai reiškia, kad vėjas 2020 m. pagamintų apie 20 proc. šaliai arba daugiau kaip 2 mln. gyventojų reikalingos elektros energijos. Reprezentatyvų tyrimą Lietuvos vėjo elektrinių asociacijos užsakymu atliko komunikacijos planavimo agentūra OMD. Atliekant tyrimą, internetu buvo apklausti 1068 18-69 metų amžiaus interneto vartotojai.