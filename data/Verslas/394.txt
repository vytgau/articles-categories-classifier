Konkurencijos taryba pranešė, kad leido vykdyti koncentraciją bendrovėms „Apex Alliance B.V.“, „Agile Finance S.A.“, „Gemini Grupė“ ir „Invefina“ įgyjant naujai steigiamos įmonės Kipre bendrąją kontrolę ir netiesiogiai per šią įmonę įgyjant keturių Rumunijos bendrovių, valdančių viešbučius, kontrolę. Į naują įmonę investuoja N. Numavičiaus kontroliuojama Liuksemburgo bendrovė „Agile Finance“, V. Numavičiaus netiesiogiai valdoma „Gemini grupė“, M. Bagdonavičiaus kontroliuojama „Invefina“ ir buvusio viešbučių tinklo „Europa“ valdytojo Arūno Beleškos valdoma Nyderlandų „Apex Alliance“. „Apex Alliance“ vadovas Augustinas Barauskas BNS kovo viduryje teigė, kad naujoji įmonė Rumunijoje planuoja pastatyti keturis viešbučius. Anot jo, bendros investicijos į juos sieks 90 mln. eurų. Pagal franšizės sutartis su didžiausiais tarptautiniais viešbučių tinklais „Marriot“ ir „Hilton Worldwide“ valdomus viešbučius planuojama pastatyti iki 2022 metų. „Įvertinusi su sandoriu susijusias aplinkybes, Konkurencijos taryba konstatavo, kad dėl numatomos vykdyti koncentracijos nebus sukurta ar sustiprinta dominuojama padėtis ar itin apribota konkurencija atitinkamose rinkose“, - teigiama pranešime. Savo interneto svetainėje „Apex Alliance“ nurodo valdanti šiemet planuojamą atidaryti 4 žvaigždučių viešbutį „Courtyard by Marriott“ Vilniuje, buvusio „Žalgirio“ stadiono teritorijoje, jau veikianti „Hilton Garden Inn“ viešbutį Rumunijos sostinėje Bukarešte, taip pat Vilniuje, Gedimino prospekte bendrovės „Eika“ statomą „Hilton Garden Inn“ viešbutį, dar du statomus viešbučius Bukarešte („Courtyard“ ir „Moxy“) bei Rygoje statomą „Hilton Garden Inn“.