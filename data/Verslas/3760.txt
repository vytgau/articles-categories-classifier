„Rinkos nepakankamumas“ stabdo prekybą paskolomis, kurios yra „blogos“ arba artėjama prie nemokumo, nustatė ECB ekonomistai. Jų teigimu, šiuo metu esantis per mažas pirkėjų skaičius smukdo kainas, o ir sandorių skaičius yra labai mažas. Šiuo metu „neveiksniomis“ paskolomis aktyviai prekiauja tik 67 investuotojai. Ekspertai pabrėžia, kad bankininkystės sektoriuje esanti per didelė „blogųjų“ paskolų procentinė dalis stabdo skolinimąsi mokiam verslui ir mokiems gyventojams, o tai, savo ruožtu, stabdo ekonomikos augimą. Šiuo metu euro zonos bankai turi apie 921 mlrd. eurų vertės „blogųjų“ paskolų, kurios sudaro 6,1 proc. jų paskolų portfelio. O pastaruosius trejus metus prekybos tokiomis paskolomis apimtys sudarė tik 200 mlrd. eurų, vasarį sakė ECB viceprezidentas Vitoras Constancio. Ekonomistai mano, kad sukurta elektroninė sistema leis aktyviai keistis duomenimis ir prekiauti „neveiksniomis“ paskolomis. Taip bus didinamas skaidrumo lygis bei mažinamos transakcijų sąnaudos. Ekspertai taip pat sako, kad bankus naudotis tokia sistema paskatintų mokestinės lengvatos. O valstybės institucijoms pakaks pašalinti tik kelias kliūtis, kad tokia elektroninė sistema galėtų veikti.