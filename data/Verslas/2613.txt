FED duomenimis, pramonės gamybos apimtys per metus pakilo 3,6 proc., tuo tarpu aktyvumas kalnakasybos sektoriuje padidėjo 11,5 proc., ir buvo didžiausias prieaugis minėtame sektoriuje nuo 2014 metų. Svarbiame apdirbamosios gamybos sektoriuje prieaugis siekė 2,4 proc. ir buvo didžiausias per šešerius metus, teigia FED savo mėnesinėje ataskaitoje. Pernai gruodį, lyginant su lapkričiu, bendros gamybos apimtys pakilo 0,9 proc. Lapkritį, peržiūrėtais duomenimis, rodiklis nežymiai smuko, rodo FED duomenys. Per mėnesį gamyba kalnakasybos sektoriuje išaugo 1,6 proc., tam daugiausia įtakos turėjo naftos ir dujų gavyba; apdirbamosios pramonės gamyba kilstelėjo 0,1 proc., prieaugis fiksuotas ketvirtą mėnesį iš eilės. Ketvirtasis praėjusių metų ketvirtis buvo ypač stiprus (8,2 proc. prieaugis), po uraganų Harvey'o ir Irmos, sutrikdžiusių gamybos veiklą ankstesnį ketvirtį. Per visus 2017 metus gamyba augo beveik visuose pramonės sektoriuose, išskyrus kelias jo kategorijas. Labiausiai išaugo mašinų, plastiko, metalo gaminių gamyba, vangus 0,4 proc. prieaugis fiksuotas automobilių ir jų dalių gamybos sektoriuje. Daugiausia aktyvumas smuko drabužių, popieriaus produktų, prietaisų ir baldų gamybos sektoriuose. Bendri pramonės naudojami pajėgumai paskutinį 2017 metų mėnesį sudarė 77,9 proc., - 1,1 punkto daugiau nei 2016 m. gruodį, teigiama ataskaitoje. Tačiau apdirbamosios gamybos sektoriuje pajėgumai per metus smuktelėjo 2 punktais ir sudarė 76,4 proc.