Bent pasidairyti po mugę-turgelį pirkėjai tikrai turi kur. Čia iki pat Šv. Kalėdų prekiaujama kulinarinio paveldo maisto produktais, delikatesais, tautodailės gaminiais, kalėdinėmis dovanėlėmis. Kaip skelbia mugė „Memelio Kalėdos“, prekybinė vieta pritraukė apie 80 dalyvių. Ko čia dairosi pirkėjai? „Turgelyje dovanoms daugiau ieško maisto prekių. O klausinėja daugiau sau, ar vaikams, bet ne dovanoms, – mezginiais ir nėriniais prekiaujanti Gintarė. – Prekiauju ne pirmus metus, tad tikrai jaučiasi, kad žmonės mažiau išleidžia pinigų dovanoms turgelyje“. Gintarė tikisi, kad paskutinės dienos prieš šventes bus pačios aktyviausios, be to, šiltos kojinės jau nuo seno yra gana tradicinė lietuvių dovana, o jos atstoja ir šiltas šlepetes. „Aš ir pati mielai einu į prekybos centrą ieškoti dovanų. Su dukra savaitgalį pasivaikščiojom po vieną prekybos centrą, ten surengta mugė po stogu, neskubant apsipirkom. Dovanų pirkimas turi būti irgi šventė, kitaip jau nėra smagu, tampa įpareigojimu“, – atviravo maistu prekiaujanti nenorėjusi prisistatyti moteris – kad darbdavys nepyktų. Į turgelį užsukę žmonės neslepia, kad čia labiau ieško maisto ir saldumynų šventiniam stalui, nei dovanų. O kai kurie tikina, kad prekybos centruose dovanų ieškoti paprasčiau, nes daug kas jau paruošta, gražiai supakuota. „Čia tikrai skanūs sūriai, saldumynai, yra prieskonių nemažai, tačiau į daiktus nesidairau. Kai ką pirkau gerokai anksčiau, kai ką neseniai, o kai reikia paskutines dovanėles surasti – einu į prekybos centrus. Aišku, žmonių ten tikrai daugiau, bet dovanėlės paruoštos, supakuotos gražiai, nebereikia sukti galvos, kaip gražiai paruošti. Tai padeda, taupo laiką, o ir kaina nedidelių voniai muiliukų ar vyriškiems rinkiniams nėra labai didelė“, – sakė turguje apsilankiusi Olga. „Taip jau įprasta, kad turguje ieškom daugiau maisto, saldainių latviškų, arbatos ar įdomesnio medaus, kuriuos pridedam prie dovanos. Didesnis pasirinkimas dovanoms visgi prekybos centruose. Ten daugiau parduotuvių, daugiau idėjų. Be to, dovanas perkame tik vaikams, tad žaislų, žaidimų rasti prekybos centre kur kas paprasčiau, nei turguje“, – sakė Vilija, per pietų pertrauką atskubėjusi į kalėdinį turgelį. Prekybininkai neslepia, kad daugiau žmonių buriuojasi prie maisto palapinių. „Mėsa, sūris, saldainiai, medus, arbatos, prieskoniai – tai sulaukia didžiausio dėmesio. Taip buvo visuomet, tik kas anksčiau žmonės daugiau pirko net ir maisto. Galbūt dar šventinį savaitgalį padaugės pirkėjų turgelyje, juk kai kurie, kaip tikri lietuviai – viską atideda paskutiniai dienai. O gal jau kaip tik išmoko dovanomis apsirūpinti iš anksto ir dėl to mažiau išlaidauja. Visgi, akivaizdu, kad lengva ranka išlaidaujančių, bent jau turgelyje, jau retai pasitaiko“, – sakė viena mugės „Memelio Kalėdos“ organizatorių. 