„CoinDesk“ duomenimis, bitkoino kursas penktadienį buvo smukęs žemiau 8,4 tūkst. JAV dolerių, tačiau vėliau atsitiesė iki maždaug 8,492 tūkst. JAV dolerių ir buvo beveik 9,1 proc. mažesnis negu ketvirtadienio prekybos sesijos pabaigoje. Japonijos finansinių paslaugų agentūra (FSA) ketvirtadienį laikinai sustabdė dviejų kriptovaliutų prekybos aikštelių – FSHO ir „Bit Station“ – darbą. Šios priemonės buvo imtasi po to, kai agentūra sužinojo, kad vienas iš „Bit Station“ vadovų klientų bitkoinus naudojo asmeniniais tikslais, rašo agentūra „MarketWatch“. Kovo mėnesio ateities sandorių bitkoino kaina CBOE penktadienį smuko 7,8 proc. iki 8,7 tūkst. JAV dolerių. O CME biržoje tokių pat sandorių bitkoino kaina sumažėjo 7,9 proc. iki 8,655 tūkst. JAV dolerių. Penktadienį pinga ir kitos žinomos kriptovaliutos, įskaitant „Ripple“, „Ethereum“ ir „Litecoin“. Daugelio jų kursai per paskutinę parą krito po daugiau kaip 10 procentų. Nuo savaitės pradžios bitkoino kursas krito daugiau kaip 20 proc., nusileidęs nuo 11 tūkst. JAV dolerių. Tuo tarpu JAV vertybinių popierių ir biržų komisija (SEC) šią savaitę įspėjo investuotojus apie riziką, susijusią su kriptovaliutų prekybos platformomis. „Daugelis platformų save vadina „biržomis“, taigi investuotojams gali susidaryti neteisingas įspūdis, kad šios platformos reglamentuojamos taip pat, kaip nacionalinės vertybinių popierių biržos, arba atitinka tokius pat reguliavimo standartus“, – nurodė SEC.