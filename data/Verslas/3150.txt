„Dėl įtakos spręs perkančioji organizacija, nes ji tokiais atvejais gali kreiptis į teismą ir reikalauti žalos atlyginimo, nes kai konkurentai užuot konkuravę tariasi, tai padidina kainą. Kiek konkrečiai padidina kainą, čia fakto klausimas, kurį bylose reikia įrodyti. Konkurencijos taryba neskaičiuoja žalos, bet mūsų sprendimas suteikia pagrindą perkančiajai organizacijai bent jau apsvarstyti tokio ieškinio galimybę“, – BNS ketvirtadienį teigė Š. Keserauskas. Pasak jo, šis atvejis rodo, jog perkančiosios organizacijos turėtų akyliau stebėti konkursų dalyvius. „Tai rodo, kad perkančiajai organizacijai reikia labai atidžiai numatyti konkurso sąlygas, įvertinti paraiškas konkurso dalyvių, atsižvelgiant į riziką, kad gali būti susitarimų, pakeliančių kainas. Paskui mokesčių mokėtojai sumoka per daug pinigų, pastatoma ar renovuojama per mažai mokyklų, darželių ir ligoninių. Neefektyviai panaudojami pinigai“, – tvirtino tarybos pirmininkas. Š. Keserauskas pridūrė, jog bendrovės neturėtų naudoti jungtinės veiklos sutarčių, norėdamos paslėpti kartelius. „Kiekviena iš tų dviejų įmonių realiai galėjo dalyvauti savarankiškai konkursuose, bet užuot konkuravusios tarpusavyje, jos suvienijo jėgas ir taip apribojo konkurenciją. Jei dalyvautų savarankiškai, tai perkančiosios organizacijos galėjo turėti daugiau konkurencingų pasiūlymų, o dabar eliminavo konkurenciją tarp savęs“, – kalbėjo Š. Keserauskas. Taryba PST ketvirtadienį skyrė 8,514 mln. eurų, o „Irdaivai“ – 3,686 mln. eurų baudą. Įmonėms skirtos maksimalios baudos už tai, kad jos susitarė kartu dalyvauti ir nekonkuruoti 24-iuose Vilniaus vystymo kompanijos 2013–2015 metais skelbtuose mokyklų ir darželių atnaujinimo konkursuose. Abi įmonės laimėjo 11 pirkimų, kurių bendra vertė – maždaug 18 mln. eurų, tačiau ne visi projektai buvo įgyvendinti. PST ir „Irdaivai“ nepavyko pradėti dviejų apie 3,9 mln. eurų vertės projektų. Už kartelinius susitarimus gali būti skiriama piniginė bauda iki 10 proc. jų metinių pajamų. PST pajamos, įskaitant finansinės veiklos ir kitas pajamas, pernai siekė 85,136 mln. eurų, „Irdaivos“ – 37,338 mln. eurų.