Naujovę politikų verdiktui pristatė pats Savivaldybės meras Šarūnas Vaitkus. „Palangiškio kortelė bus skirta nuolatiniams kurorto gyventojams, kurie gyvenamąją vietą yra deklaravę Palangoje. Šios kortelės atsiradimo tikslas – vietos gyventojams suteikti daugiau lengvatų, privilegijų, kad Palangoje gyvenantieji turėtų teisę į specialius pasiūlymus bei nuolaidas įvairiems renginiams, paslaugoms, prekėms ir t. t.“, – kalbėjo šio darbotvarkės klausimo pranešėjas. Palangiškio kortelė bus vardinė, t. y. joje bus įspausti gyventojo vardas bei pavardė, tad šia kortele kitas asmuo pasinaudoti negalės. Jeigu bus pastebėtas palangiškio „dosnumas“ kitos savivaldybės gyventojui (kortele bandys pasinaudoti svetimas žmogus), palangiškio kortelė gali būti iškart užblokuojama. Pritarta be konkrečių siūlymų Tarybos narė Elena Kuznecova teiravosi, ar jau yra žinoma, kokie verslininkai kokioms paslaugoms suteiks lengvatas, galbūt jos atsiras ir renkant mokesčius už mašinų statymą parkomatais apmokestinamose teritorijose. Š. Vaitkus atsakė, kad konkrečiai su verslininkais dar nėra tartasi, tik kalbėtasi apie tokią galimybę su Palangos viešbučių ir restoranų asociacija. O kas liečia rinkliavą už automobilių statymą, lengvatos palangiškiams greičiausiai nebus. „Turime pirmiausiai išsiaiškinti, ar tai įmanoma. Rinkliavą apibrėžia konkretūs teisės aktai. Kita vertus, palangiškiai, kurių namai yra ties parkomatais apmokestinamos teritorijos ir šiaip nuo tos rinkliavos yra atleidžiami, – aiškino meras. – Šįkart mūsų uždavinys – Tarybos sprendimu pritarti tokiai palangiškio kortelei apskritai, o jos galimybės bus gvildenamos vėliau“. Eugenijus Simutis kaip ir E. Kuznecova, pirmiausiai pasidžiaugė, kad Palangoje, nors ir pavėluotai, bet atsiranda vardinė vietos gyventojo kortelė bei taip pat apgailestavo, kad kol kas pritariama „sausai“, be konkrečiai įvardijamų lengvatų galimybių. Kortelė – jau greit Manoma, kad palangiškiai vardines korteles galės įsigyti jau labai greit – ateinančiais metais. Pirmąsias gyventojų korteles pagamins, išlaidas už jas padengs savivaldybė. Tikimasi, kad vėliau dalis lėšų sugrįš. Mat viena kortelė kainuos vieną eurą (palyginimui, klaipėdiečio kortelė kainuoja 9 eurus). Skaičiuojama, kad pirmaisiais metais palangiškio kortelę įsigis apie keturis tūkstančius gyventojų. Savivaldybė pasiryžusi kviesti visas kurorto įmones, įstaigas bei organizacijas suteikti nuolaidas prekėms ir paslaugoms, kurias pirks kortelę turintys palangiškiai. Numatoma, kad nuolaidas vietos gyventojams teiks ir Savivaldybės įstaigos. Pirmosios kortelės galios iki 2020 metų pabaigos. Užsisakyti palangiškio kortelę bus galima ir internetu, ir apsilankius Palangos turizmo informacijos centre. Tiesa, yra vienas „bet“. Jeigu žmogus atsisakys pateikti savo asmens tapatybės duomenis, vietos gyventojo kortelė jam nebus išduota. Vaikams nuo septynerių metų palangiškio kortelė taip pat priklauso – ji galės būti išduoti tik tada, kai nepilnametis pateiks tėvų prašymą ir moksleivio pažymėjimą. Korteles ketinama pagaminti per 20 dienų nuo prašymo užpildymo bei apmokėjimo datos. Kitų pavyzdys Miesto gyventojo korteles (kartu su transporto teikimo paslaugomis) jau turi Vilniaus, Kauno, Klaipėdos savivaldybės. Vilnius, Kaunas ir Klaipėda taip pat turi ir turistams skirtas, ribotą valandų skaičių galiojančias korteles. Birštone galioja laminuota, su gyventojo nuotrauka kortelė. Alytuje – kortelės skirtos tik gausioms šeimoms. Šiuo metu Dzūkijos sostinė galvoja apie papildomas korteles vietos senjorams, o Varėna pasirengusi kopijuoti Alytaus pavyzdį. Gretimame Klaipėdos mieste miestiečiai gali pretenduoti į nuolaidas pirkdami bei taisydami avalynę, įsigydami buitinę techniką, drabužius, žaisdami boulinge ar lankydamiesi kavinėse, baruose, restoranuose, soliariumuose, odontologijos klinikose ir t. t. Paslaugų paketą numatoma skelbti viešai, internetinėje erdvėje (Savivaldybės bei turizmo informacijos centro svetainėse). Vietos, kur bus galima pasinaudoti palangiškio kortele ir gauti nuolaidą, taip pat bus paženklintos specialiais lipdukais.