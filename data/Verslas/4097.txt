Lietuvos nacionalinės vežėjų automobiliais asociacijos „Linava”, Lietuvos darbdavių konfederacijos, Lietuvos pramonininkų konfederacijos, Lietuvos verslo konfederacijos ir Lietuvos naftos produktų prekybos įmonių asociacijos laiške Vyriausybei rašoma, kad dyzelinio kuro akcizų didinimas nuo 330,17 euro iki 347 eurų už 1000 litrų ženkliai pakenktų tiek valstybės biudžetui, tiek šalies verslininkams. Anot verslininkų, 100 vilkikų Lietuvoje turinti įmonė kasmet prarastų 70 tūkst. eurų. Taip pat šalis prarastų visus vežėjus iš Estijos, Latvijos ir Rusijos, kurie sudaro didelę kuro rinkos dalį, tačiau kurą nuo šiol piltųsi Lenkijoje. Laiške teigiama, kad 2008 metais pakėlus šio akcizo tarifą, pasienio degalinėse prekyba dyzelinu sumažėjo 50 proc., o šešėlinė rinka išaugo 30 proc. Finansų viceminstrės Daivos Brasiūnaitės teigimu, tokioms akcizų įstatymo pataisoms, atmetus visus siūlymus akcizo tarifo nekeisti, jau pritarė Seimo Biudžeto ir finansų komitetas, o jaudintis nėra dėl ko - kuro kaina, lyginant su kaimyninėmis šalimis, vis tiek liks žymiai mažesnė. „Visų pirma akcizų tarifo didinimą reiktų vertinti kompleksiškai - kartu su kitomis Vyriausybės pasiūlytomis priemonėmis (minimalios mėnesinės algos kėlimą, vaiko pinigus ir t.t). Net ir padidinus akcizų tarifus dyzeliniams degalams, mokestinė našta mūsų šalyje ir Lenkijoje bus panaši, o, lyginant su Latvija ir Estija, ir toliau išliks žymiai mažesnė. Latvijoje nuo kitų metų bus taikomas 372 eurų, o Estijoje jau dabar taikomas 493 eurų už 1000 litrų akcizų tarifas“, - naujienų agentūrai ELTA sakė D. Brasiūnaitė. Finansų viceministrė verslininkams žada, kad 2008 metų situacija nepasikartos ir šiųmečių tarifų lyginti nederėtų. „Litras degalų brangtų iki 2 centų. Toks didinimas išties nuosaikus ir neturėtų būti lyginamas su 2008 metais priimtais sprendimais, kai akcizų tarifas degalams buvo padidintas 3 kartais daugiau, nei siūloma šiuo metu”, - tikino D. Brasiūnaitė. Pasak finansų viceministrės, dėl akcizų tarifo didinimo valstybės biudžetas papildomai gautų apie 10 mln. eurų pajamų.