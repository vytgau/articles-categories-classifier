Ministerijos parengtame nutarimo projekte nurodoma, kad net ir bankroto atveju fizinis asmuo privalės už nusikaltimą atlyginti žalą. Šią nuostatą įgyvendinti siūloma, nes Konstitucinis Teismas pernai gegužę nusprendė, kad negalima bankroto atveju išvengti žalos atlyginimo. „Įstatymo nuostatos tiek, kiek pagal jas gali būti nurašomi reikalavimai dėl nusikalstamomis veikomis padarytos žalos atlyginimo, prieštarauja Konstitucijai“, - teigiama nutarimo projekte. Projekte numatoma, kad tais atvejais, kai sutuoktiniams arba kitiems turtu susijusiems gyventojams keliama bendra bankroto byla, bus galima parengti ir bendrą mokumo atkūrimo planą. Be to, siūloma, kad teismas galėtų ruoštis fizinių asmenų bankroto bylos nagrinėjimui ne 15 dienų, o mėnesį. Taip pat apie bankroto bylą teismai privalės informuoti mokesčius ir įmokas renkančias institucijas, kad šios taip pat galėtų pateikti kreditorinius reikalavimus.