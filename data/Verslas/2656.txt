Elektrinę valdanti „Lietuvos energijos gamyba“ (LEG) teigia, kad gedimas nėra didelis, bus pašalintas iki vakaro, o avarinio rezervo tiekimas nesutriko. „Nedidelis sutrikimas su tuo agregatu, vykdomi darbai, kad kuo greičiau jis būtų atstatytas, planuojame, kad iki vakaro jis vėl (veiks – BNS). Kruonyje yra 4 agregatai, vienas neveikia dėl oro padavimo sistemos, o trys veikiantys, ir šiuo metu du agregatai teikia avarinį rezervą, nes „NordBalt“ vis dar atsijungęs. Vakar ne visą dieną avarinis rezervas buvo aktyvuotas, bet šįryt vėl buvo aktyvuotas“, – BNS sakė LEG atstovas Valentas Neviera. Elektros biržoje „Nord Pool“ nurodoma, kad gedimas Kruonio HAE įvyko pirmadienį vėlai vakare, jis turėtų būti pašalintas iki antradienio 21 valandos. Elektros jungtis su Švedija „NordBalt“ vėl sugedo pirmadienį priešpiet. „Nord Pool“ praneša, kad sugedo kabelis, jis turėtų būti sutaisytas iki sausio 23 dienos. Atsijungus „ NordBalt“ buvo aktyvuota Kruonio HAE teikiama avarinio rezervo paslauga (400 MW). Jungtis su Švedija pastarąjį kartą neveikė gruodžio 19 dieną. „NordBalt“ sausumos kabelio movos, dėl kurių jungtis dažnai genda, turėtų būti keičiamos nuo liepos 30 dienos iki spalio 10 dienos.