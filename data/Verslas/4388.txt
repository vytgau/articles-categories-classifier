Dėl buvusio arba besitęsiančio lietaus didžiojoje šalies dalyje valstybinės reikšmės kelių dangos daugiausiai šlapios, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis - 410 metrų (nuo 6,31 iki 6,72 km), išlieka iki 25 cm. Lengvųjų transporto priemonių eismas draudžiamas. VĮ „Kelių priežiūra“ specialiomis transporto priemonėmis apsemtu ruožu kelia lengvuosius automobilius, gyventojus bei keleivius. Hidrometeorologijos tarnybos duomenimis, dieną daug kur palis, vietomis smarkiai. Vėjas pietvakarių, vakarų, 7-12 m/s, pajūryje gūsiai iki 14 m/s. Aukščiausia oro temperatūra nuo 7 iki 12 laipsnių šilumos.