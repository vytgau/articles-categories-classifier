Tiek potencialių pirkėjų kandidatūros, tiek terminas, per kurį jos bus įvertintos, yra konfidenciali informacija, pranešė taryba. „ICA Gruppen“ atstovas Olas Fernvallas kovo pradžioje BNS sakė, kad potencialių parduotuvių pirkėjų yra daugiau nei vienas, tačiau neatskleidė jų skaičiaus ir pavadinimų. Anot BNS šaltinių, parduotuvės gali būti parduotos nebūtinai vienam pirkėjui. BNS žiniomis, vienas susitarimų pasiektas su Latvijos prekybos tinklą „Mego“ valdančia bendrove „Lenoka“. Dienraštis „Verslo žinios“ praėjusią savaitę pranešė, kad potencialių pirkėjų sąraše yra ir du Lietuvos regioniniai, daugiau kaip po 10 parduotuvių valdantys tinklai – iš vidurio Lietuvos ir Žemaitijos. Žemaitijoje veikia bendrovės „Grūstė“ valdomas to paties pavadinimo parduotuvių tinklas – Mažeikių, Akmenės, Joniškio, Plungės, Šiaulių, Klaipėdos ir Vilniaus apskrityse ji valdo 27 parduotuves. „Grūstės“ generalinis direktorius ir vienas akcininkų Deivydas Vyniautas sakė negalintis nei patvirtinti, nei paneigti, jog bendrovė domisi „Iki“ ir „Rimi“ parduotuvėmis. „Nei patvirtinti, ne paneigti šioje stadijoje šios informacijos negaliu (...) Esu tikras, kad artimiausiu metu bus daugiau naujienų tiek iš mūsų, tiek iš pačios rinkos. Tuomet ir galėsiu pakomentuoti daugiau“, – BNS praėjusią savaitę sakė D. Vyniautas. Vidurio Lietuvoje aktyviai veikia bendrovės „Eiginta“ valdomas prekybos tinklui „Šilas“ – jam Kauno mieste bei rajone priklauso 20 parduotuvių. Kauno ir Vilniaus regionuose taip pat veikia bendrovės „Kilminė“ valdomas „Express Market“ tinklas, taip pat turintis daugiau kaip 20 parduotuvių. „Eigintos“ ir „Kilminės“ vadovų komentarų BNS kol kas nepavyko gauti. Konkurencijos taryba pernai leido „Rimi Lietuvai“ įsigyti „Palink“ su sąlyga, kad kitiems prekybininkams bus perleista 17 parduotuvių (5 „Rimi“ ir 12 „Iki“) Vilniaus, Kauno, Klaipėdos ir Panevėžio apskrityse. „Rimi Lietuva“ prekybos tinklą „Iki“ valdančią bendrovę „Palink“ už 213 mln. eurų perka iš Vokietijos „Rewe Group“ ir kitų akcininkų.