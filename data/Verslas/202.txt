Šis kompleksas yra vienas iš virtinės milijardų dolerių vertės projektų, planuojamų įgyvendinti karalystės, siekiančios diversifikuoti nuo naftos eksporto priklausomą savo ekonomiką. Į pietvakarius nuo Rijado esančioje Kidijoje atsirasiantis 334 kv. km ploto kompleksas varžysis su „Disneilendais“; jame įsikurs prabangiausi pramogų parkai, automobilių ir motociklų sporto trasos bei safario parkas, sakė pareigūnai. Šis kompleksas pabrėžia „nenuilstamas pastangas vystyti gigaprojektus, padėsiančius gauti įvairių pavidalų tiesioginės ir netiesioginės ekonominės grąžos“, projekto pareigūno Fahdo bin Abdullah Tounsi žodžius pirmadienį savo pareiškime citavo vyriausybė. Kidijos projekto generalinis direktorius Michaelis Reiningeris sakė, jog šis sumanymas turėtų pritraukti užsienio investuotojų, besidominčių pramogų sektoriumi ir kitomis sritimis, bet neatskleidė, kokia bus bendra statybų kaina. Šį ir panašius projektus inicijavo sosto įpėdinis princas Mohammedas bin Salmanas. Šis už liberalias permainas Saudo Arabijoje pasisakantis karališkosios šeimos narys yra ambicingos reformų programos „Vizija 2030“ pagrindinis sumanytojas. Saudo Arabija mėgino prisivilioti investuotojų į kelis savo planuojamus aukštųjų technologijų „gigaprojektus“, iš dalies finansuojamus valstybės lėšomis, bet kai kurie skeptikai abejoja jų atsiperkamumu pigios naftos laikais. Karalystė pristatė planuojanti sukurti Silicio atitikmenį savo regione – megaprojektą NEOM, taip pat Raudonosios jūros kurortų plėtros projektą. Abiejų jų vertė – šimtai milijardų dolerių. Analitikai perspėja, kad tokie projektai gali talrtpti sunkiai pakeliama finansine našta, kai vyriausybė susiduria su didėjančiu biudžeto deficitu, o nuo naftos nepriklausomų sektorių augimas dar tik pradeda įsibėgėti. Sosto įpėdinio sumanytos reformos yra dalis planų skatinti vidaus vartojimą, ypač pramogų sektoriuje, karalystės ekonomikai atsigaunant po 2014-ųjų naftos kainų nuosmukio. Ilgą laiką buvusios ultrakonservatyvios Saudo Arabijos žmonės dabar kasmet išleidžia milijardus dolerių kaimyninėse valstybės tokiose kaip Dubajus ir Bahreinas, kur vyksta pasižiūrėti kino filmų ir aplankyti pramogų parkų. Vasarį Saudo Arabijos generalinė pramogų valdyba paskelbė šiemet surengsianti daugiau kaip 5 000 festivalių ir koncertų, dvigubai daugiau negu pernai. Be to, šiam sektoriui vystyti per ateinantį dešimtmetį planuojama skirti 64 mlrd. JAV dolerių (apie 52,3 mlrd. eurų).