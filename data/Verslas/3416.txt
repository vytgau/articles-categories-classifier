Vakarų, Vidurio ir Rytų Lietuvoje dėl buvusio arba besitęsiančio lietaus valstybinės reikšmės kelių dangos daugiausia šlapios. Likusioje šalies dalyje keliai drėgni, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis - 399 metrai (nuo 6,316 iki 6,715 km), išlieka 14 cm. Eismas leidžiamas. Hidrometeorologijos tarnybos duomenimis, dieną daug kur palis. Vėjas pietinių krypčių, 8-13 m/s, vakariniuose rajonuose gūsiai iki 20 m/s. Aukščiausia oro temperatūra nuo 4 iki 9 laipsnių šilumos.