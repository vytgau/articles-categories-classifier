Bendrovė „Circle K Lietuva“ sausio pabaigoje Konkurencijos tarybai pateikė prašymą perimti Kretingoje esančios degalinės kontrolę. „Circle K Lietuvos“ generalinis direktorius Skirmantas Mačiukas BNS teigė, kad tai bus pirmoji tinklo degalinė Kretingoje. Pasak jo, šiuo metu degalinę valdo lietuviško kapitalo bendrovė „Apoil“. „(Sandorio užbaigimas – BNS) priklausys nuo to, kaip greitai Konkurencijos taryba pateiks atsakymą. Manome, kad tai bus pavasarį“, – BNS sakė S. Mačiukas. Jis negalėjo atskleisti sandorio vertės. Šiuo metu „Circle K“ degalinių tinklą sudaro 84 degalinės. 2016-2017 finansiniais metais, kurie prasideda gegužę ir baigiasi kitų metų balandį, „Circle K Lietuva“ uždirbo 18,981 mln. eurų grynojo pelno – 4,3 proc. mažiau nei ankstesniais metais (19,839 mln. eurų), jos pardavimo pajamos padidėjo 13,2 proc. iki 403,113 mln. eurų. 100 proc. „Circle K Lietuvos“ akcijų priklauso Norvegijos „Circle K“, kurios galutinis akcininkas yra Kanados „Alimentatio Couche-Tard“.