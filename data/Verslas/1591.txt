Užėjus šalčiams nesandariose ir nešildomose patalpose gali užšalti vandentiekio vidaus tinklai, vandens apskaitos prietaisai, kurie dėl to nepataisomai sugenda, o naujus įsigyti reikia už savo lėšas. Kad taip neatsitiktų, būtina gerai užsandarinti patalpas, kuriose yra vamzdynai ir vandens apskaitos prietaisai, o vamzdžius ir skaitiklius nuo užšalimo rekomenduojama apsaugoti termoizoliacinėmis medžiagomis. Šalčiams spaudžiant ilgesnį laiką, kai kur gali užšalti vandentiekio įvadai, ypač jei jie nenaudojami. To galima išvengti įvadų vietas apkasant sniegu. DELFI skelbė, kad paskutinėmis šios savaitės dienomis šaltis dar šiek tiek spyriosis ir savaitgalį vietomis temperatūra vėl kris žemiau. Šeštadienį pūs silpnas rytinių krypčių vėjas. Naktį temperatūra sieks –15, dieną bus apie –8–7 laipsnius šalčio. Šiauliuose naktį temperatūra sieks –16, dieną –7 laipsnius šalčio. Pajūryje naktį bus apie –12, įdienojus apie –6 laipsnius šalčio. Sekmadienį Vilniuje vyraus permainingas debesuotumas, kritulių nenumatoma. Naktį šals iki –18, dieną iki –7 laipsnių. Kaune vyraus nedideli pragiedrėjimai. Naktį temperatūra sieks –15, įdienojus jau tik –4 laipsnius šalčio. Šiauliuose naktį bus apie –15, dieną apie –5 laipsnius šalčio. Pajūryje dangų niaukstys debesys, antroje dienos pusėje galimas sniegas. Naktį šals iki –11, o dieną iki –2 laipsnių.