Anot Li Keqiango, Kinijos plėtros bankas suteiks du milijardus eurų lėšų naujai tarpbankinei asociacijai, jungsiančiai Vidurio ir Rytų Europą bei Kiniją. Asociacija oficialiai bus įsteigta vėliau pirmadienį. Kinijos premjeras dalyvauja šeštame kasmetiniame Vidurio ir Rytų Europos šalių viršūnių susitikime, kuriame dalyvauja 16 šalių atstovai. Šios šalys jau sulaukė didelių kinų investicijų, kas kelia nerimą Briuseliui ir Vakarų Europai apskritai, nes nuogąstaujama dėl augančios Kinijos įtakos šiose šalyse. Kinija daug investuoja į infrastruktūros projektus pagal Kinijos prezidento Xi Jinpingo propaguojamą iniciatyvą „Viena juosta, vienas kelias“. Tačiau kinų premjeras pabrėžė, kad ES neturi pagrindo nerimauti. „Mūsų bendradarbiavimas yra atviras ir skaidrus. Mes matome, kad jis vykdomas platesniame ES ir Kinijos santykių kontekste ir laikantis atitinkamų ES reglamentų ir ... tarptautinių taisyklių“, – sakė Kinijos vyriausybės vadovas. Tuo tarpu Briuselio politikai daugeliu klausimų prieštaraujantis Vengrijos ministras pirmininkas Viktoras Orbanas sakė, kad Kinijos investicijos yra „puiki galimybė“, kuri “duos naudos visai Europai“. „ES durys neturėtų būti uždarytos, – sakė jis. – Pasaulis keičiasi. Kinija turi lėšų skatinti pokyčius, kurie būtų neįmanomi vien tik ES lėšomis.“ Po vizito Vengrijoje Li Keqiangas vyks į Rusiją, kur Sočyje ketvirtadienį ir penktadienį vyks Šanchajaus bendradarbiavimo organizacijos viršūnių susitikimas.