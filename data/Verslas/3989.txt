Į DELFI redakciją kreipėsi kelių Žemynos gatvės namų gyventojus atstovaujanti Živilė Tamašauskienė, kuri teigė, kad projektas, sumažins žalios vejos plotą, kels didžiulį pavojų vaikų saugumui, pablogins automobilių parkavimo ir apskritai gyvenimo sąlygas. Ji taip pat atsiuntė dokumentą, kuriame surinkti 145 projektui prieštaraujančių gyventojų parašai. Ž. Tamašauskienė dar pasakojo, kad jos manymu, numatytų 74 vietų automobilių stovėjimui prie 1,3 tūkst. žiūrovų talpinančios arenos tikrai neužteks. Be to, jau dabar situacija su parkingu ir eismo spūstimis rytais yra tragiška. „Mes kategoriškai prieštaraujame“, – sakė ji ir pridūrė, kad statybos numatytos vienintelėje vaikų žaidimo aikštelės vietoje.  Treniruotųsi buvę Š. Marčiulionio auklėtiniai Į Pašilaičių gyventojų nuogąstavimus atsakė Vilniaus miesto savivaldybės švietimo, kultūros ir sporto departamento sporto skyriaus vedėjas Evaldas Martinka. „Nugriovus buvusios Š. Marčiulionio krepšinio akademijos kompleksą Raitininkų gatvėje, miestas neteko trijų puikios būklės sporto salių. Per 200 Š. Marčiulionio akademijos auklėtinių tapo „Vilniaus krepšinio mokyklos“ nariais, tačiau mokykla nesutalpina visų norinčių žaisti krepšinį jai priklausančioje salėje Birželio 23-iosios gatvėje bei iš Š. Marčiulionio akademijos išsinuomotoje salėje Vytenio gatvėje“, – aiškino jis. Savivaldybės atstovas dėstė, kad pastačius progimnazijos priestatą, įsigijus profesionalią sporto įrangą bei atlikus aplinkos sutvarkymo darbus, įrengus papildomas automobilių statymo vietas pagerės neformalaus švietimo paslaugų kokybė, jų plėtrą bei prieinamumas. „Skaičiuojama, kad pastačius naują 4 tūkst. kv. metrų sporto kompleksą juo galės naudotis ne mažiau nei 1,2 tūkst. mokinių“, – teigė jis.  E. Martinka sakė, kad naujas sporto kompleksas bus skirtas progimnazijos ugdymo reikmėms, tačiau salių kompleksu naudosis tiek Vilniaus krepšinio mokyklos auklėtiniai, tiek kiti įvairių sporto šakų atstovai. „Komplekse bus trys krepšinio salės su visa būtina infrastruktūra: persirengimo patalpomis, dušais, tualetais, rūbine, treniruoklių sale ir t.t. Esant poreikiui, bus galima naudotis tik centrine aikšte, šalia kurios esančiose išstumiamose tribūnose tilptų 1,3 tūkst. žiūrovų. Be to, visa pastato infrastruktūra bus pritaikyta ir neįgaliesiems. Šis mokyklos priestatas bus skirtas sportuojantiems moksleiviams, o pagal pritaikymo (daugiafunkciškumo) galimybes atitiktų ir įvairių sporto šakų profesionalų poreikius. Kompleksas būtų išlaikomas miesto biudžeto lėšomis“, – pasakojo jis. Žaidimo aikštelę perkels E. Martinka nurodė, kad įgyvendinant projektą planuojama įrengti ne mažiau kaip 74 automobilių stovėjimo vietas, o vaikų žaidimo aikštelė, kuri yra projektuojamo pastato vietoje, bus perkelta į kitą vietą. „Rengiant projektą bus išsaugoti reikalingi žaliosios zonos plotai, kaip ir numato Statybos techninis reglamentas“, – nurodė savivaldybės atstovas. Jis taip pat informavo, kad statybos darbai bus finansuojami iš miesto biudžeto. „Galutinė statybos kaina paaiškės pasibaigus viešųjų pirkimų konkursui. Darbus planuojama pradėti jau kitąmet, o dar po metų (2019 metais) darbus pabaigti. Viešųjų pirkimų konkursą planuojama skelbti 2018 metų balandį–birželį. Sprendimas projektuoti Žemynos progimnazijos sporto salių kompleksą buvo priimtas dar 2015 metais tuometinio Vilniaus miesto savivaldybės administracijos direktoriaus pavaduotojo Rito Vaigino. Šiai idėjai dar 2014 metais pritarė ir Žemynos progimnazijos bendruomenė“, – sakė E. Martinka.