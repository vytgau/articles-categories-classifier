„Mokesčių pertvarka lyg ir turėtų ateiti, Vyriausybė pasiryžusi eiti prie mokesčių pertvarkos. Tikslas yra surinkti daugiau mokesčių, mažiau apmokestinti darbo jėgą (...) Turime baigti aukštųjų mokyklų reformą, tai irgi didelis iššūkis. Turime valstybės įmonių reformą“, – interviu Žinių radijui trečiadienį sakė V. Pranckietis. Į klausimą, ar pasisakytų už naujus mokesčius, pavyzdžiui, automobilių ar „platesnius“ NT mokesčius, V. Pranckietis išsakė palaikymą pastariesiems. „Manyčiau, kad NT mokestis būtų socialiai teisingas, kad turtingesnis mokėtų daugiau. Atsirastų tokiu būdu ir labiau progresyvumas. O dėl automobilių mokesčio, žinote, daugeliui žmonių automobilis yra reikalingas kaip pagrindinė priemonė, ir dar uždėti kokį papildomą mokestį būtų nepopuliarus ir nereikalingas sprendimas“, – sakė V. Pranckietis. Finansų ministras Vilius Šapoka gruodį pareiškė, kad visuotinis NT mokestis didelių pajamų neduotų. Nuo šių metų brangesnis nei 220 tūkst. eurų gyventojų NT apmokestintas 0,5–2 proc. tarifais – jie priklauso nuo turto vertės (iki šiol – 0,5 proc.). Dėl to į biudžetą planuojama surinkti papildomai 2 mln. eurų pajamų.