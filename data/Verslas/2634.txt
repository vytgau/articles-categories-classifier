„Iliustruotasis mokslas“ 2017 m. buvo vienas skaitomiausių žurnalų Lietuvoje, ypač vyrų auditorijoje, todėl daug skaitytojų nusivylė netekę mėgstamo žurnalo. „Lietuvai labai reikia smalsių, naujausiais mokslo laimėjimais besidominčių žmonių, todėl žurnalo pasitraukimas iš rinkos būtų didelis socialinis nuostolis, - teigia Žmogaus studijų centro vadovas dr. Gintaras Chomentauskas. - Mes suprantame, kad šio žurnalo leidyba, kaip ir anksčiau, gali būti nuostolinga, tačiau darome šį sprendimą kaip dovaną žmonėms Lietuvos valstybės atkūrimo šimtmečio proga ir tikimės, kad prie jos prisidės ir kitos organizacijos, kurioms rūpi ugdyti smalsius protus Lietuvoje“. Naujoji „Iliustruotojo mokslo“ redaktorė Rūta Ignatė informuoja, kad iš pradžių žurnalas bus leidžiamas kas antrą mėnesį, taip siekiant pagerinti žurnalo kokybę, atrenkant tik vertingiausius straipsnius ir informaciją iš kelių leidinių. Pirmasis numeris pasirodys kovą, o prenumeruoti galima jau dabar. Žmogaus studijų centras taip pat leidžia žurnalą „Psichologija Tau“, kuris nuo 1991 m. atlieka psichologijos švietimo misiją.