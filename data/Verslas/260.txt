Didesnį negu tikėtasi perlaidų atsigavimą – o šios lėšos atlieka labai svarbų vaidmenį palaikant daugelio skurdžių šalių ekonomiką – visų pirma paskatino augimas Europoje, Rusijoje ir Jungtinėse Valstijose, nurodoma Pasaulio banko paskelbtoje ataskaitoje. Banko skaičiavimais, oficialiai užregistruotų perlaidų į mažų ir vidutinių pajamų šalis suma 2017 metais padidėjo 8,5 proc. – nuo 429 mlrd. JAV dolerių 2016 metais iki 466 mlrd. JAV dolerių. Prognozuojama, kad šiemet perlaidos padidės maždaug 4 procentais. Perlaidų srautai padidėjo visuose regionuose, o didžiausia perlaidų suma atiteko Indijai – 69 mlrd. JAV dolerių. Antroje vietoje buvo Kinija (64 mlrd. JAV dolerių), o toliau rikiavosi Filipinai (33 mlrd. JAV dolerių), Meksika (31 mlrd. JAV dolerių), Nigerija (22 mlrd. JAV dolerių) ir Egiptas (20 mlrd. JAV dolerių). Vidutinė 200 JAV dolerių persiuntimo kaina pasaulyje 2018 metų pirmąjį ketvirtį sudarė 7,1 proc., o brangiausia buvo siųsti pinigus į Užsachario Afriką – vidutinė perlaidų į šį regioną kaina sudarė 9,4 procento. „Nors perlaidų suma didėja, šalys, institucijos ir plėtros agentūros ir toliau privalo kovoti su didelėmis pinigų pervedimo kainomis, kad šeimos galėtų gauti daugiau pinigų,“ – pareiškė pagrindinis ataskaitos rengėjas Dilipas Ratha (Dilipas Rata). Pasaulio bankas šalis ragina stengtis supaprastinti perlaidų persiuntimo procesą, be kita ko, „diegiant veiksmingesnes technologijas“. Žvelgiant į atskirus regionus, 2017 metais perlaidų suma labiausiai – 21 proc. – padidėjo Europoje ir Centrinėje Azijoje. Užsachario Afrikoje ji išaugo 11 procentų. Didžiausia perlaidų iš užsienio suma – 130 mlrd. JAV dolerių – atiteko Rytų Azijos ir Ramiojo vandenyno regionui. Į Pietų Aziją buvo pervesta 117 mlrd. JAV dolerių, o į Lotynų Ameriką – 80 mlrd. JAV dolerių.