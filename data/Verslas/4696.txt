Derybų metu „Gazprom“ siekia antikonkurencinį tyrimą pabaigti prisiimdama įsipareigojimus, kuriais pašalintų Komisijos nustatytas konkurencijos problemas, o mainais Komisija tyrimą nutrauktų ir neskirtų baudos. Lietuva buvo tarp valstybių, pateikusių griežtus prieštaravimus pirmajai „Gazprom“ įsipareigojimų redakcijai. Lietuvos nuomone, „Gazprom“ įsipareigojimai yra nepakankami tam, kad išspręstų egzistuojančias konkurencijos problemas ir kompensuotų už ilgus piktnaudžiavimo metus. Be to, jie neužkerta kelio „Gazprom“ piktnaudžiavimui ateityje, neužtikrina sąžiningos kainodaros ir nesudaro galimybių veiksmingai konkurencijai prekyba dujomis Vidurio ir Rytų Europoje valstybėse. Griežta Lietuvos pozicija buvo pakartota ir tiesiogiai ES konkurencijos komisarei Margrethe Vestager spalio pradžioje vykusio vizito Lietuvoje metu. Galime konstatuoti, kad Europos Komisija įsiklausė į Lietuvos nuomonę ir taip lengvai išsisukti „Gazprom“ neleis. Dabar „Gazprom“, atsižvelgdama į Lietuvos ir kitų valstybių pateiktas pastabas, turės pataisyti ir pagerinti savo įsipareigojimus taip, kad jie adekvačiai pašalintų nustatytus pažeidimus. Net ir pagerinti įsipareigojimai dar nereiškia, kad „Gazprom“ pavyks išvengti baudos. Primintina, kad „Google“ teikė net tris įsipareigojimų redakcijas ir visos jos buvo atmestos Europos Komisijos ir rinkos dalyvių. Galiausiai „Google“ tyrimas pasibaigė didžiausios konkurencijos bylų istorijoje baudos skyrimu. Ar analogiškos pabaigos susilauks ir „Gazprom“ tyrimas, pamatysime artimiausiu metu, tačiau jau dabar galima garantuoti, kad pabėgti nuo baudos ir kompensacijų „Gazprom“ lengvai nepavyks.