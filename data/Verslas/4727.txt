Maitinimo įstaigos aiškina, kad kainas galėtų sumažinti pridėtinės vertės mokesčio lengvatos, bet, pasak ekonomistų, – tai trumpalaikis sprendimas ir vertėtų mažinti darbuotojų apmokestinimą. Pasak barų ir restoranų savininkų, kainos maitinimo įstaigose kyla dėl brangstančių maisto produktų ir didėjančių algų. Verslininkai aiškina, kad dėl to didelio lankytojų sumažėjimo nejaučia. Tačiau, pasak ekonomistų, vasaros ir praėjusių metų duomenys rodo, kad klientų šiek tiek sumažėjo, sumenko maitinimo įstaigų pajamos. Ekspertai sako, kad, siekiant atpiginti paslaugas, reikėtų sumažinti darbuotojų apmokestinimą. Tuo metu verslas siūlo, kaip ir Europoje, maitinimo sektoriui taikyti pridėtinės vertės mokesčio lengvatas, bet ekonomistai tai vadina trumpalaikiu sprendimu. Prognozuojama, kad kainas baruose ir restoranuose gali pristabdyti auganti konkurencija.