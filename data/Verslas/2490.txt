„Teismo sprendimas nedaro jokios įtakos „Maxima grupės“ siūlymui įsigyti 100 proc. „Emperia Holding“ akcijų“, – komentare sakė „Emperia Holding“ vadovas Dariuszas Kalinowskis. Smulkioji „Emperia Holding“ akcininkė bendrovė „Eurocash“ kreipėsi į Varšuvos apygardos teismą, kuris sustabdė gruodį vykusio akcininkų susirinkimo sprendimo galiojimą. Juo buvo pakeisti „Emperia Holding“ įstatai – tai buvo viena iš sandorio su „Maxima grupe“ sąlygų. Anot D. Kalinowskio, susitarimas su „Maxima grupe“ numatė, kad „Emperia Holding“ akcininkai turi pritarti įstatų pakeitimui, ir tai yra padaryta – už tai balsavo beveik 98 proc. balso teisę turinčių akcininkų. Be to, bendrovė teismo sprendimą apskundė aukštesnės instancijos teismui. „Mes taip pat norėtume atkreipti dėmesį, kad vienintelė prieštaravimus pareiškusi šalis yra „Eurocash“, kuri yra mūsų konkurentė rinkoje“, – nurodė D. Kalinowskis. Anot portalo 15min.lt, „Eurocash“ valdo prekybos tinklus ABC, „Griszek“ ir „Lewiatan“, ją valdo vienas tinko „Biedronka“ steigėjų Luisas Amaralis. „Maxima grupė“ nekomentuoja „Emperia Holding“ akcininkų ginčo. Vis dėlto grupės valdybos pirmininkas sako, jog šie nesutarimai bei sustabdyta įstatų pakeitimo procedūra kelia susirūpinimą. „Tai, kad net 97 proc. „Emperia Holding“ akcininkų balsavo, jog įmonės įstatai būtų pakeisti, rodo, kad „Maxima grupė“ pateikė optimalų pasiūlymą“, – komentare BNS sakė Petras Jašinskas. Pasak jo, Lenkijos Konkurencijos tarybos išvados tikimasi sulaukti iki vasario pabaigos. „Šiuo metu atidžiai sekame situaciją ir jokių pokyčių neplanuojame“, – sakė P. Jašinskas. „Maxima grupė“ pernai lapkritį pasirašė investicijų sutartį dėl „Emperia Holding“ įsigijimo. Sandoriui reikės gauti konkurencijos tarnybų leidimus, o oficialiojo pasiūlymo metu „Maximos grupei“ turės būti pasiūlyta įsigyti ne mažiau kaip 66 proc. „Emperia Holding“ akcijų. Pasiūlymas nupirkti „Emperia Holding“ akcijas galioja iki 2018 metų vasario pabaigos. Jei „Maximos grupei“ pavyktų įsigyti visas akcijas, už jas reikėtų sumokėti 1,191 mlrd. zlotų (285,6 mln. eurų). „Emperia Holding“, be „Stokrotkos“, valdo nekilnojamojo turto plėtros bendrovę „Elpro Development“ ir IT bendrovę „Infinite“. Grupėje dirba virš 8 tūkst. darbuotojų. „Maxima grupė“ praėjusių metų pabaigoje valdė 568 parduotuves: Lietuvoje – 245, Latvijoje – 154, Estijoje – 76, Bulgarijoje – 63, Lenkijoje – 30. Be „Aldik“, ji turi tinklą „T-Market“ Bulgarijoje ir elektroninę maisto parduotuvę „Barbora“.