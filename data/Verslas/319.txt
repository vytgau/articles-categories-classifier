Kaip pranešama, „Amber Train“ yra intermodalinis traukinys, važiuosiantis maršrutu Šeštokai-Ryga-Talinas ir tokiu būdu sujungsiantis geležinkeliu tris Baltijos valstybes bei atversiantis naujas verslo galimybes krovinių vežėjams. „Nuo šiol kroviniai iš Vakarų Europos per gerokai trumpesnį laiką pravažiuos Baltijos šalis“, - pranešime žiniasklaidai cituojamas „Lietuvos geležinkelių“ generalinis direktorius Mantas Bartuška. Latvijos geležinkelių („Latvijas Dzelzcelš“) prezidentas Edvinas Bėrzinis teigia, kad „Amber Train“ yra puikus bendro darbo pavyzdys tarp trijų Baltijos valstybių. „Naujai planuojama Europos geležinkelio infrastruktūra ateityje gali suteikti naujų galimybių, tačiau šiandien mes galime dirbti su esamu tinklu ir pasiūlyti mūsų klientams patogią ir efektyvią krovinių logistiką“, - cituojamas E. Bėrzinis. „Lietuvos geležinkeliai“ praneša, kad lokomotyvas traukė 43 konteinerių krovinį per 3 šalis. Sąstatas, kuris atvyko iš Prancūzijos, buvo paimtas Lenkijos Trakiškių stotyje ir per Šeštokų perkrovimo stotį buvo palydėtas iki Latvijos, kur jį perėmė Latvijos vežėjas „LDz Cargo“. Traukinį per Estijos teritoriją iki galutinės stoties Paldisko terminale lydėjo Estijos vežėjas „EVR Cargo“. Pirmojo „Amber Train“ krovinio užsakovas yra Prancūzijos geležinkelio ir multimodalinio transporto ekspeditorių kompanija „Forwardis“, priklausanti prancūzų „SNCF Logistics“ grupei, kuri yra viena iš krovinių vežimo lyderių Europoje. Pirmojo bandomojo reiso tikslas yra išbandyti technologinius procesus, laiko grafikus, greitį tarp maršruto stočių, keitimąsi dokumentais ir duomenimis. Artimiausiu metu planuojama susitikti su partneriais Vilniuje aptarti bandymo rezultatus ir užbaigti derinti visas technologines bei komercines sąlygas. „Amber Train“ yra bendras „Lietuvos geležinkelių“, „Latvijas Dzelzcelš“ ir „EVR Cargo“ projektas, dėl kurio Baltijos šalių geležinkelių vadovai sutarė šių metų kovą Rygoje. Projektas padės Baltijos šalims suvienyti pastangas plėtojant intermodalinius vežimus kombinuojant skirtingas transporto rūšis. Toks vežimo būdas, anot „Lietuvos geležinkelių“, taupo ne tik krovinių siuntėjų, vežėjų kelių transportu sąnaudas, bet ir mažina aplinkos taršą, spūstis, triukšmą, eismo įvykius keliuose bei kitą neigiamą autotransporto poveikį aplinkai.