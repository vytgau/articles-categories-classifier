Lietuvos apeliacinis teismas ketvirtadienį atmetė įmonių skundą ir paliko galioti sausį Vilniaus apygardos teismo priimtą nutartį. Teismai patenkino koncerno „Icor“ netiesiogiai valdomos statybų įmonės „Veikmės statyba“ ieškinį ir panaikino Santaros klinikų sprendimą dėl konkurso laimėtojo. „Niekaip kitaip, nei suderintu veikimu, negali būti paaiškinamas „Ulikso“ sprendimas nepateikti pasiūlymo galiojimo užtikrinimo, kai tapo žinoma, kad užėmė pirmąją vietą, o antroje vietoje liko susijusių „HSC Baltic“ ir „Hidrostatybos“ brangesnis pasiūlymas. Akivaizdu, jog tokio sprendimo „Uliksas“ nebūtų priėmęs, jei antroje vietoje būtų įrašyta, pavyzdžiui, trečioje vietoje likusi „Veikmės statyba“. „Ulikso“ elgesys vertintinas, kaip nelogiškas“, – rašoma Apeliacinio teismo nutartyje. Teismų vertinimu, „Uliksas“, „HSC Baltic“ ir „Hidrostatyba“ yra susijusios, nes jas visas kontroliuoja Jonas Dumašius, kuris tiesiogiai ar netiesiogiai, valdo bendrovių akcijų. Vaikų ligoninės vaiko raidos centro ir pediatrijos bei chirurgijos korpusų rekonstrukcijos konkurso procedūros „Veikmės statybos“ prašymu buvo sustabdytos pernai lapkritį. Konkursą Santaros klinikos paskelbė pernai gegužę. Pirmąkart sudarant konkurso eilę mažiausią darbų kainą siūlė bendrovės „Uliksas“ bei „Re&Re“ – 13,39 mln. eurų. Joms pasitraukus, mažiausią kainą siūlė „HSC Baltic“ ir „Hidrostatyba“ – 14,2 mln. eurų. Konkurse taip pat dalyvavo „Veikmės statyba“ (14,32 mln. eurų), „LitCon“ (14,74 mln. eurų), „Conresta“ (18 mln. eurų), „Merko statyba“ ir „Merko ehitus“ (17,65 mln. eurų), „Irdaiva“ (18,59 mln. eurų), „Eikos statyba“ ir „Eika“ (20,37 mln. eurų) bei „Versina“ ir „Kautros nekilnojamasis turtas“ (21,44 mln. eurų).