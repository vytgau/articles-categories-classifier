Filialo pagrindinės veiklos ikimokestinis pelnas šiemet sumažėjo 18,3 proc. iki 6,7 mln. eurų, teigiama „Danske Bank“ Lietuvos filialo 2017 metų devynių mėnesių veiklos ataskaitoje. „Palyginus su tuo pačiu laikotarpiu pernai, banko pajamos mažėjo, pirmiausia, dėl sumažėjusio investuotojų aktyvumo, kurį lėmė neigiama palūkanų aplinka. Filialas toliau tęsia informacinių sistemų integravimo su „Danske Bank“ grupės sistemomis projektą. Dėl šių investicijų didėjo banko veiklos išlaidos. Kita vertus, užbaigtas projektas ateityje leis pasiūlyti klientams grupės ir Baltijos šalių mastu integruotas paslaugas“, - pranešime spaudai sakė „Danske Bank“ Lietuvos filialo generalinis direktorius Ramūnas Bičiulaitis. Filialo pajamos šiemet sumenko 4 proc. iki 13,8 mln. eurų. Grynosios palūkanų pajamos sumažėjo 1 proc. iki 10,1 mln. eurų, grynosios komisinių pajamos - 8 proc. iki 2,4 mln. eurų, grynosios prekybos pajamos - 25 proc. iki 1,2 mln. eurų. Tuo metu filialo veiklos išlaidos išaugo 12 proc. iki 8,6 mln. eurų. „Danske Bank“ Lietuvos filialo pelnas prieš atidėjinius per metus smuko 22 proc. iki 5,2 mln. eurų, iš anksčiau suformuotų atidėjinių blogoms paskoloms atgauta 1,5 mln. eurų (pernai sausį-rugsėjį - taip pat 1,5 mln. eurų). Filialo paskolų portfelis per 12 mėnesių ūgtelėjo 1 proc. iki 753 mln. eurų, indėlių portfelis išaugo 9 proc. iki 1,009 mlrd. eurų. Indėlių ir paskolų santykis rugsėjo pabaigoje sudarė 134 procentai. Pasak R. Bičiulaičio, verslas vis aktyviau investuoja į plėtrą ir technologinį atsinaujinimą. Atsistatantis verslo ciklas pagrindinėse užsienio rinkose, auganti vidaus paklausa bei gerėjantys verslo lūkesčiai bei nuosekliai filialo įgyvendinama verslo bankininkystės strategija leidžia tikėtis paskolų portfelio augimo. „Danske Bank“ pernai birželį už neskelbiamą sumą pardavė mažmeninės bankininkystės klientus ir pensijų fondus Lietuvoje bankui „Swedbank“ ir šiuo metu teikia tik verslo ir privačios bankininkystės paslaugas.