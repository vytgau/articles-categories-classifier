Jei gavote 2500 Eur arba mažiau. Valstybinė mokesčių inspekcija (VMI) bitkoinus ir kitą virtualią (kripto) valiutą laiko nematerialiu turtu. Tais atvejais, kai per mokestinius metus gaunamas pardavimo pelnas yra 2500 Eur arba mažiau, gyventojų pajamų mokesčio mokėti nereikia. Pelnas (pajamos) apskaičiuojamas taip: iš kriptovaliutos pardavimo kainos atimama jos įsigijimo kaina ir kitos išlaidos, susijusios su pardavimu (pvz., komisinis mokestis). Tiesa, lengvata netaikoma, jeigu pajamos gautos iš „ofšorinių“ įmonių. Pavyzdys. Asmuo 2017 m. pardavė bitkoinų už 2000 Eur ir Dash kriptovaliutos už 1000 Eur. Bitkoinai buvo įsigyti už 500 Eur, o Dash – už 600 Eur. Taigi gyventojo pajamos iš šių kriptovaliutų pardavimo sudarė 3000 Eur (2000+1000). Įsigijimo kaina sudarė 1100 Eur (500+600). Šių kriptovaliutų pardavimo ir įsigijimo kainos skirtumas sudaro 1900 Eur (3000-1100). Kadangi ši suma neviršija 2500 Eur, todėl pajamų mokesčio mokėti nereikia. Jei gavote daugiau nei 2500 Eur. Tokiu atveju, jei per metus gaunamas pardavimo pelnas (t. y. skirtumas tarp pardavimo ir įsigijimo kainos) viršija 2500 Eur, viršijanti dalis apmokestinama taikant 15 proc. pajamų mokesčio tarifą. Pavyzdys. Asmuo 2017 m. pardavė bitkoinų už 9000 Eur, o Ethereum kriptovaliutos – už 7000 Eur. Bitkoinų įsigijimo kaina 2000 Eur, o Ethereum – 1000 Eur. Vadinasi, per mokestinį laikotarpį asmuo gavo 16000 Eur pardavimo pajamų (9000+7000). Įsigijimo kaina 3000 Eur (2000+1000). Kriptovaliutų pardavimo ir įsigijimo kainos skirtumas sudaro – 13000 Eur (16000-3000). Ši suma viršija 2500 Eur. Viršijanti dalis – 10500 Eur (13000-2500) yra apmokestinamosios pajamos. Jei pajamų gavote sudarę santuoką. Turtas, įgytas po santuokos sudarymo abiejų sutuoktinių ar vieno jų vardu, yra pripažįstamas bendrąja jungtine sutuoktinių nuosavybe (nebent yra sudarytos vedybų sutartys, kuriose yra numatyta kitaip). Kai parduodama kriptovaliuta, kuri buvo įsigyta po santuokos sudarymo, 2500 Eur lengvata taikoma abiejų sutuoktinių gautų pajamų dalims atskirai (bendra lengvata – 5000 Eur). Pavyzdys. 2017 m. parduodami bitkonai, įsigyti po santuokos sudarymo. Gauta suma – 9000 Eur. Įsigijimo kaina – 3000 Eur. Kiekvienas iš sutuoktinių, pateikdamas metinę gyventojo pajamų mokesčio deklaraciją nurodo: turto pardavimo kaina 4500 Eur (9000 Eur/2); įsigijimo kaina 1500 Eur (3000/2); apskaičiuotas skirtumas tarp pardavimo ir įsigijimo kainų – 3000 Eur (4500-1500). Kiekvieno sutuoktinio apmokestinamosios pajamos (iš kiekvieno sutuoktinio gautų pajamų atimama 2500 Eur neapmokestinamoji sumą) yra 500 Eur (3000-2500). Individualios veiklos pajamos. Jei asmuo iš kriptovaliutų prekybos ar iš iškastos kriptovaliutos pardavimo siekia gauti ekonominės naudos per tęstinį laikotarpį, tokia veikla gali būti pripažinta individualia veikla. Vertinant, ar vykdoma veikla yra individuali veikla, be kita ko atsižvelgiama į tai, kokią pajamų dalį sudaro minėta nauda. Mokesčiai. Individualios veiklos pajamos, gautos 2017 m., apmokestinamos taikant 5 proc. pajamų mokesčio tarifą (nuo 2018 m. planuojama didinti iki 15 proc.). Apmokestinamąsias pajamas galima susimažinti bent 30 proc. (išlaidų nepagrindžiant dokumentais). Arba daugiau, jei yra pagrindžiama dokumentais (sąnaudos, pvz., būtų ir kriptovaliutų įsigijimo kaina ar kasimui būtinos įrangos įsigijimas). Vykdant individualią veiklą taip pat mokamos įmokos „Sodrai“. Nesigilinant į detales, galima pateikti pavyzdį asmens, kuris savo lėšomis nedalyvauja papildomame pensijų kaupime ir kuris iš pajamų atima 30 proc. sąnaudų. Jo „mokestinė našta“ mokant valstybinio socialinio draudimo (VSD) ir privalomojo sveikatos draudimo (PSD) įmokas sudaro apie 13,20 proc. skaičiuojant nuo visų gautų pajamų. „Mokestinė našta“ gali kisti priklausomai nuo patiriamų sąnaudų, taip pat taikomų PSD „grindų“ ar VSD ir PSD „lubų“. Nustačius, jog kriptovaliutų prekyba vykdoma ir pajamos gaunamos neįregistravus individualios veiklos (kai ją būtina įregistruoti), reiktų sumokėti ne tik nesumokėtus mokesčius. Taip pat tektų mokėti priskaičiuotus delspinigius bei baudas. VMI yra skelbusi, kad atlikus vykdytų bitkoinų sandorių kontrolę virtualiose keityklose, tokiose kaip Bitstamp Ltd, LocalBitcoins Oy ir kt., buvo nustatytas ne vienas mokesčių mokėtojas, vykdantis šią veiklą neįregistravęs individualios veiklos.