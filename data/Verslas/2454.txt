Pasak ūkio ministro V. Sinkevičiaus, perkančiosios organizacijos, atlikdamos pirkimus per CPO LT elektroninį katalogą, prekes, paslaugas ir darbus įsigyja vidutiniškai 10 proc. pigiau, nei buvo planavusios. Vien 2017 m. dėl viešųjų pirkimų atlikimo per CPO LT elektroninį katalogą sutaupyta beveik 50 mln. Eur biudžeto lėšų. Todėl, ūkio ministro nuomone, valstybinės institucijos turėtų dar labiau išnaudoti sukurtą centralizuotų pirkimų elektroninę priemonę - viešosios įstaigos CPO LT administruojamą elektroninį katalogą, kuris leidžia taupyti perkančiųjų organizacijų finansinius ir žmogiškuosius išteklius, pirkimus atlikti greičiau ir profesionaliau. Ūkio ministerija, atsižvelgdama į tai, kad viešojo sektoriaus funkcijų optimizavimas yra vienas iš Vyriausybės prioritetinių darbų, pasiūlė Vyriausybei pavaldžioms ir atskaitingoms įstaigoms prioritetą skirti pirkimams per CPO LT elektroninį katalogą atlikti. Šiuo metu Ūkio ministerija kartu su CPO LT ypatingą dėmesį skiria CPO LT elektroninio katalogo plėtrai ir siekia, kad jame siūlomos prekės, paslaugos ir darbai atitiktų ekonomikos pažangą ir perkančiųjų organizacijų poreikius, o sukurtos centralizuotų pirkimų atlikimo priemonės sudarytų palankesnes sąlygas tiekėjams dalyvauti viešuosiuose pirkimuose. Jau dabar CPO LT administruojamame elektroniniame kataloge perkančiosios organizacijos gali įsigyti joms reikalingų prekių, paslaugų ir darbų iš 30-ies pirkimų modulių, o per artimiausius kelerius metus CPO LT elektroninį katalogą planuojama išplėsti dar 10 naujų pirkimų modulių. Remiantis CPO LT pateikta informacija, 2017 m. per CPO LT elektroninį katalogą įvyko daugiau kaip 23 tūkst. pirkimų, kurių vertė sudarė beveik 390 mln. Eur.