„Pagal procedūrą baudą turime sumokėti iki sausio 7 dienos, mes tą ir padarysime. Praeitą savaitę mes baudą apskundėme, sieksime ją sumažinti ar panaikinti. Kadangi įmonė turi sukaupusi finansinį rezervą, iš jų baudą ir sumokėsime. Tai yra vienas iš palikimų, kurį turime ir siekiame maksimaliai gerai suvaldyti, kad būtų kuo mažesnis nuostolis valstybei ir įmonei“, – pirmadienį spaudos konferencijoje sakė M. Bartuška. Jis patikino, kad rezervo pakaks baudai sumokėti. „Lietuvos geležinkeliai“ praėjusią savaitę Europos Sąjungos (ES) Bendrajam Teismui Liuksemburge pateikė skundą prieš EK dėl beveik 28 mln. eurų baudos už prieš dešimtmetį išardytą geležinkelio ruožą į Latviją. Įmonė taip pat ketina kreiptis į EK, prašydama sumažinti baudą arba atleisti nuo jos mokėjimo. Bendrovė taip pat ketina atstatyti 2008 metais išardytą 19 kilometrų ilgio ruožą iš „Orlen Lietuvos“ naftos perdirbimo gamyklos Mažeikiuose į Rengę Latvijoje. „Iki sausio vidurio turime suderinti su Europos Komisija Rengės ruožo atstatymo projektą. Tikslių skaičiavimų, kiek gali kainuoti atstatymas, neturime. Praeiti skaičiavimai rodė, kad gali kainuoti apie 20 mln. eurų, bet tikiuosi, kad komanda gali sumažinti šį biudžetą. Tokio dydžio projektas paprastai trunka apie dvejus metus“, - pirmadienį kalbėjo M. Bartuška. Susisiekimo ministras Rokas Masiulis Interviu BNS anksčiau yra sakęs, kad Rengės atstatymas yra ne tik ekonominis, bet ir politinis žingsnis. Anot jo, Rengė tapo agresyvaus elgesio su kaimynais simboliu, todėl jos atstatymas pademonstruotų gerą valią partneriams Lenkijoje ir Latvijoje.