„Tai užkirto kelią galimam stambiam tarptautiniam pinigų plovimui. Ikiteisminis tyrimas truko beveik dvejus metus. Visą šį laiką apygardos prokuroras taikė laikiną nuosavybės teisių apribojimą 2,9 mln. eurų, kurie buvo laikomi Lietuvos bankinėje įstaigoje“, – antradienį vykusioje spaudos konferencijoje kalbėjo Kauno apygardos prokuratūros 2-ojo baudžiamojo persekiojimo skyriaus vyriausiasis prokuroras Egidijus Zuzevičius. Nustatyta, kad Vokietijos bendrovė pervedimus vykdė be jokio aiškaus ekonominio pagrindo, siekiant išimti pinigus iš banko buvo pateikti juridinės reikšmės neturintys dokumentai. Kadangi nenustatyta, kas yra teisėtas pinigų savininkas, jie pervesti į Lietuvos valstybės biudžeto sąskaitas. „Ikiteisminis tyrimas pradėtas gavus informacijos, kad į Vokietijos bendrovės sąskaitą pervesti 2,9 mln. eurų. Atvykę bendrovės atstovai bankui nelabai galėjo paaiškinti, kokiu tikslu pervesti pinigai, kokie sandoriai planuojami atlikti, dėl to bankui sukėlė įtarimų“, – pasakojo tyrimą atlikusios Finansinių nusikaltimų tyrimo tarnybos Kauno apygardos valdybos laikinai einantis viršininko pareigas Rolandas Urbonas. Pasak pareigūnų, pinigai keliavo iš Nigerijos į Gruziją, iš ten turėjo būti pervedami į Bulgariją. Gruzijoje pritaikytas pinigų apribojimas, todėl jie nepasiekė Bulgarijos, bet pervesti į Lietuvą kaip paskola. Gavėjas Lietuvoje buvo realios veiklos nevykdanti Vokietijos įmonė, kurios vadovas – lietuvis. Pažymima, kad jis šioje nusikalstamoje schemoje buvo tik tarpininkas. Pasak pareigūnų, Nigerijos įmonė į Gruziją pervedė iš viso 10 mln. JAV dolerių už, kaip nurodyta, krovininių platformų statybą. Įtarimų sukėlė tai, kad schemoje dalyvavusioms Nigerijos, Gruzijos ir Vokietijos įmonėms atstovavo tie patys asmenys, dali jų žinomi teisėsaugai dėl sukčiavimo. Vokietijos bendrovė jau anksčiau buvo įtariama nusikalstamu būdu įgytų lėšų realizavimu. Taip pat nenustatyta, kad bendrovės būtų vykdžiusios realią veiklą. Teisėsauga mano, kad pervedimai atliekami siekiant paslėpti pinigų kilmę. Įtariamųjų dėl nusikalstamu būdu įgytų lėšų šiuo metu nėra, taip pat nėra žinomi tikrieji pinigų savininkai, tačiau tyrimas dėl sukčiavimo tęsiamas ir dėl nusikalstamu būdu įgytų lėšų tęsiamas. Bendradarbiaujama su Jungtinių Valstijų, Šveicarijos, Vokietijos, Gruzijos pareigūnais. „Tyrimas nėra nutrauktas, jis atliekamas pagal kitus Baudžiamojo kodekso straipsnius. Tačiau šiandien nustatyti, kad iš konkrečios nusikalstamos veiklos gauti pinigai, galimybės nėra, todėl prokuroras ir priėmė sprendimą pervesti pinigus į Lietuvos valstybės biudžetą“, – sakė E. Zuzevičius.