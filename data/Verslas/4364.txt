Įmonių pelno mokesčio tarifas JAV šiuo metu yra „aukščiausias tarp išsivysčiusių šalių“ ir jo sumažinimas bus „didžiausias Valstijų istorijoje“, pažymi įstatymo projekto autoriai. Anksčiau buvo skelbta, kad projekto autoriai svarsto galimybę mokesčio tarifą mažinti palaipsniui – po 3 procentinius punktus per metus, pradedant nuo 2018 metų. Tokiu atveju norma iki prezidento Donaldo Trumpo žadėtų 20 proc. sumažėtų tik iki 2022 metų. Tuo tarpu pasisakantieji už tai, kad pelno mokestis iki 20 proc. būtų sumažintas iš karto, aiškina, kad tokia priemonė paskatins JAV ekonomikos augimą, o tai galiausiai leis kompensuoti biudžeto įplaukų sumažėjimą. Įstatymo projekte numatoma ir kitų svarbių pokyčių. Be kita ko, reformos autoriai nusprendė nekeisti didžiausio pajamų mokesčio tarifo, kuris sudaro 39,6 proc., tačiau pagal projektą jis būtų taikomas šeimoms, kurių bendros metinės pajamos viršija 1 mln. JAV dolerių, nors anksčiau jis buvo taikytas šeimoms, kurių pajamos viršijo 470 tūkst. JAV dolerių. Amerikiečių šeimoms, kurių bendros metinės pajamos sudaro nuo 260 tūkst. iki 1 mln. JAV dolerių, bus taikomas 35 proc. pajamų mokesčio tarifas. Šeimoms, per metus uždirbančioms 90–260 tūkst. JAV dolerių, bus taikomas 25 proc. tarifas, o namų ūkiams, kurių bendros metinės pajamos nesiekia 90 tūkst. JAV dolerių, – 12 proc. tarifas. Vienišiems amerikiečiams minėti tarifai bus taikomi, kai jų metinės pajamos sudaro atitinkamai daugiau kaip 500 tūkst. JAV dolerių, 200–500 tūkst. JAV dolerių, 45–200 tūkst. JAV dolerių ir mažiau nei 45 tūkst. JAV dolerių. Standartinės mokesčių atskaitos suma padidinta beveik du kartus – vieniši amerikiečiai iš apmokestinamos sumos dabar galės kasmet atskaityti 12 tūkst. JAV dolerių, o ne 6,35 tūkst. JAV dolerių. Šeimoms taikoma atskaita padidinta nuo 12,7 tūkst. iki 24 tūkst. JAV dolerių. Atskaitos už vaiką suma padidinta nuo 1 tūkst. iki 1,6 tūkst. JAV dolerių. Dabar įstatymo projekto autoriams teks labai pasistengti, kad jis būtų patvirtintas. Iš pradžių jis turi būti patvirtintas Atstovų rūmuose ir šiame procese jo tekstas gali būti gerokai pakeistas. Paskui šio projekto tekstą teks sujungti su tekstu, kurį bus atskirai parengę Senato nariai, rašo JAV verslo dienraštis „The Wall Street Journal“. Pasak leidinio, įstatymo projektą parengė respublikonų partijos nariai ir demokratai greičiausiai tvirtins, kad jis yra kenksmingas biudžetui ir jame numatoma pernelyg daug lengvatų labiausiai pasiturintiems piliečiams.