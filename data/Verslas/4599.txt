Pirmadienį rinkų dėmesys vėl buvo nukreiptas į Ispaniją, kurioje artėjama prie istorijos apie Katalonijos nepriklausomybę kulminacijos. Ispanijos premjeras M. Rajoy savaitgalį paskelbė, kas sieks Katalonijoje įvesti tiesioginį Ispanijos valdymą, kuris yra galimas pagal šalies Konstituciją. Tam kad tokia valdymo forma būtų patvirtinta, šalies premjeras turi gauti patvirtinimą iš Ispanijos Senato, šį penktadienį vyksiančio posėdžio metu. Tuo tarpu Katalonijos prezidentas C. Puigdemontas, kuriam dėl didžiausios per keturis dešimtmečius politinės krizės Ispanijoje sukėlimo gresia daugiau nei 30 m. kalėjimo pranešė, kad dieną prieš Ispanijos Senato posėdį, Katalonijos vietinė valdžia turėtų susirinkti ir paskelbti šalies nepriklausomybės deklaraciją. M. Rajoy šį savaitgalį pranešus, kad neatmetama galimybė apie regiono administracijos, žiniasklaidos bei viešosios tvarkos priežiūros institucijų perėmimą, katalonų valdžia pradėjo mobilizuoti regiono gyventojus taikioms demonstracijoms, kurios padėtų sutrukdyti įgyvendinti šiuos oficialiosios Ispanijos valdžios veiksmus. Naujienos vakar neigiamai paveikė Ispanijos IBEX 35 indeksą, kuris prekybos metu traukėsi -0,60 proc. Politinei krizei Katalonijoje artėjant prie pabaigos spaudimą tiek iš investuotojų, tiek iš regiono gyventojų patiria regiono finansininkai, kurie po pranešimų apie masiškai indėlius išiminėjančius gyventojus vakar bendrai krito -1,35 proc. Kylančios žaliavų kainos vakar palaikė šio sektoriaus kompanijų vertes, pastarosioms prekybos metu bendrai fiksuojant +0,61 proc. augimą. Geležies rūdos kaina trečią prekybos sesiją iš eilės atšokinėja nuo spalio viduryje pasiektų trijų mėnesių žemumų ir šiandien ryte laikosi ties 69,70 JAV dolerių už toną riba, po to kai Kinijoje buvo paskelbta, kad praėjusią savaitę šalies geležies rūdos atsargos augo 120.0 mln. tonų (+0,1 proc.), o šalies geležies rūdos gavyba rugsėjį augo +2,2 proc. iki 119,13 mln. tonų. Tuo tarpu vario tonos kaina šiandien ryte artėjo prie 3 metų aukštumų ir kainavo 7172 JAV dolerius už toną, po to kai „Goldman Sachs“ analitikai paskelbė prognozes, kad kitais metais vario rinkoje turėtų būti užfiksuotas 130 tūkst. tonų vario deficitas, bei pakėlė jo artimiausių 12 mėnesių tikslinę vario rūdos kainą nuo 5500 iki 7050 JAV dolerių už toną ribos. Didieji Amerikos indeksai po 6 iš eilės sesijas trukusio augimo vakar neženkliai krito, investuotojams vertinant praėjusio ketvirčio kompanijų rezultatus (Dow Jones -0,23 proc., S&P 500 -0,40 proc.). Didžiausia JAV pramonės kompanija „General Electric Co“ vakar krito -6,34 proc., kartu su savim žemyn nusitempdama visą regiono pramonės sektorių (-0,81 proc.) kuomet buvo įvertintos dar penktadienį paskelbtos naujienos, kad kompanijos grynasis pelnas trečiąjį ketvirtį 42 proc. buvo mažesnis už rinkos lūkesčius, nepaisant to, kad kompanijos pajamos neženkliai viršijo lūkesčius. Po, kompanijos vadovo nuomone, apgailėtinų rezultatų ir vėliau sekusio sumažintų šių metų pelno prognozių paskelbimo, rinkos analitikai paskelbė neatmetą galimybės, kad „General Electric“ gali sumažinti mokamus dividendus. Nuo Didžiosios Depresijos laikų praėjusio amžiaus ketvirtajame dešimtmetyje GE dividendus buvo sumažinusi tik 2009 metais. Likus dienai iki komunistų partijos suvažiavimo Kinijoje pabaigos, šalies CSI 300 indeksas šiandien ryte 08:33 val. fiksavo +0,45 proc. augimą. Optimizmas dėl savaitgalį pasibaigusių rinkimų Japonijoje nenuslūgo ir šiandien, nepaisant stiprėjančio jenos kurso, o Japonijos NIKKEI 225 fiksavo +0,23 proc. augimą. EUR/USD poroje po vakar užfiksuoto -0,33 proc. kritimo šiandien ryte valiutos kursas ženklaus pokyčio nerodo ir laikosi ties 1,1756 riba (+0,09 proc.). USD/JPY poroje po dvi dienas trukusio daugiau nei +1 proc. kurso kilimo šiandien ryte doleris silpnėjo -0,23 proc. iki 113,44 kurso. Neaktyvi prekyba vakar vyko ir Baltijos vertybinių popierių rinkoje, kurioje visos sesijos metu buvo sugeneruota 431 tūkst. Eur apyvarta. Vilniaus indeksas augo +0,11 proc., Talino +0,38 proc., o Rygos traukėsi -0,51 proc. Beveik ketvirtadalis rinkos apyvartos buvo sugeneruota „Šiaulių banko“ pozicijoje, kuri vakar augo +1,53 proc. iki 0,596 Eur kainos. Aktyvumu pasižymėjo ir „AUGA group“ akcijos, kurios vakar toliau koregavosi -4,09 proc. iki 0,516 Eur kainos. „LHV Group“ (+0,89 proc.) šiandien ryte paskelbė, kad banko trečiojo ketvirčio pelnas sudarė 5,5 mln. Eur ir krito 0,3 mln. Eur lyginant su tuo pačiu laikotarpiu pernai. Banko paskolų portfelis per trečiąjį ketvirtį paaugo 49 mln. eurų (+0,08 proc.) iki 656 mln. Eur, kai tuo tarpu antrą šių metų ketvirtį paskolų portfelio augimas sudarė 60 mln. Eur.