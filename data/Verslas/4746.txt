Šios trečiadienį prasidėsiančios dviejų dienų pratybos vyks Baltarusijoje, vos už 50 km nuo Vilniaus statomos Astravo atominės jėgainės apylinkėse ir kitose šalies vietose. Lietuva teigia, kad šalia jos sostinės kylanti jėgainė statoma pažeidžiant tarptautinius saugumo standartus. „Kolektyvinės saugumo sutarties organizacijos (KSSO) narių tarptautiniai vadovavimo ir štabų mokymai likviduoti avariją atominės energetikos objekte vyks spalio 18–19 dienomis Baltarusijos teritorijoje. Jose dalyvaus 15 žmonių iš Rusijos NSM ir šeši technikos vienetai“, – sakė V.Pučkovas pasibaigus Minske vykusiam šio bloko nepaprastųjų situacijų ministrų susitikimui. Šešias nares turinčiai KSSO priklauso Rusija, Armėnija, Baltarusija, Kazachstanas, Kirgizija ir Tadžikistanas. Pasak V.Pučkovo, per pratybas Rusijos ypač pavojingų gelbėjimo operacijų centro „Lider“ specialistai demonstruos, kaip turėtų būti atliekama radiacinė žvalgyba ir šalinami sąlyginės avarijos padariniai. Be to, gelbėtojai iš Rusijos demonstruos, kaip vykdoma radioaktyviomis medžiagomis užterštos teritorijos radiacinė stebėsena, naudodami specialią įrangą. Pasak ministro, per mokymus Rusijos NSM specialistai pademonstruos, kaip per atstumą valdomi robotai naudojami spinduliuotės lygiui nustatyti smarkiai radioaktyviomis medžiagomis užterštose zonose, taip pat apmokys naudoti bepilotes skraidykles stebėti padėtį avarijos likvidavimo darbų ir gelbėjimo operacijų teritorijose. Per šiuos mokymus ketinama patikrinti Astravo atominės elektrinės personalo parengtį likviduoti radiacinės avarijos sąlygomis. Rusijos gelbėtojai savo ruožtu pademonstruos įgūdžius, įgytus per kasmet jų šalyje rengiamas tokio pobūdžio pratybas.