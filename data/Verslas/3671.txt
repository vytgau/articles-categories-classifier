Panevėžio daugiabučių namų bendrijos paskutiniais metais pajuto, kokios jos svarbios pastatus administruojančioms įmonėms. Iš viso mieste priežiūros paslaugas daugiabučiams teikti gali 6 bendrovės. Bene didžiausia kova dabar verda tarp Panevėžio miesto savivaldybės kontroliuojamo Panevėžio butų ūkio ir visoje apskrityje dirbančio „Aukštaitijos būsto“. Šie konkurentai nuo vasaros tvirtai surėmė ietis ir dėl Margirio g. 17-ojo daugiabučio namo. Čia jungtinės veiklos sutartį turintys gyventojai ėmė svarstyti, ar nereikėtų pakeisti namo tvarkdarį. „Jau seniai turime sunkumų dėl aplinkos priežiūros. Kiek galime, patys tvarkomės, bet kaip ir visur – vieni žmonės nori gyventi gražiai, kitiems nereikia nieko. Todėl pasitaiko, jog prie kai kurių laiptinių vasarą žolė taip ir lieka nenupjauta. Turime pasirinkę administratorių – mumis rūpintis privalo Panevėžio butų ūkis. Tačiau jie mūsų aplinkos netvarko ir siūlo patiems susirasti valytoją. Mums nusisamdyti tokį žmogų sudėtinga“, – „Sekundei“ pasakojo Margirio g. 17 namo įgaliotinė Lolita Simanavičienė. Todėl, pasak jos, imta dairytis patogesnes sąlygas siūlančių padėjėjų. Į jų akiratį pakliuvo „Aukštaitijos būstas“. Išklausiusi šios bendrovės pasiūlymus L. Simanavičienė rugpjūtį inicijavo savo namo gyventojų susirinkimą. Per jį priimtas nutarimas pasirinkti naują administratorių. „Prieš susirinkimą ilgai tarėmės, ką mums gali duoti naujas administratorius. Už tam tikrą mokestį per mėnesį jis mums pasiūlė reikalingas valytojo paslaugas, teikė kitus gerus pasiūlymus“, – teigė pašnekovė. Pakeisti administratorių - ne taip paprasta Dabartinis pastato administratorius Panevėžio butų ūkis atsisakė nutraukti sutartį su namu, užginčydamas balsavimo rezultatus, neva jie buvo suklastoti. Susirinkimo protokole įmonė pripažino tik kelių dalyvių balsus, kiti paskelbti neturėjusiais įgaliojimo balsuoti. Tačiau vis dėlto šio namo situacija – iš tiesų ne eilinė. Iš 30 butų jame 16 priklauso savivaldybei ir yra tik gyventojų nuomojami. Tokius butus Panevėžyje paprastai prižiūri Savivaldybės įmonė Panevėžio butų ūkis. Todėl bet kokiu atveju dėl naujo administratoriaus sukilę gyventojai iš 14 likusių privačių nieko nepeštų. Pergalę per gyventojų susirinkimą pokyčių iniciatoriai pasiekė tik dėl to, kad Butų ūkio atstovas, balsuodamas už 16 Savivaldybės namo butų, nepateikė raštiško įgaliojimo tai daryti. „Įgaliojimą atstovas pateikė vėliau. Tačiau ar gali apskritai paslaugos tiekėjas balsuoti dėl tokių reikalų, juk jis suinteresuotas nenutraukti sutarties. Tikrieji butų savininkai – miesto Savivaldybės atstovai – neatvyko. Mes juos kvietėme dalyvauti susirinkime“, – aiškino namo įgaliotinė L. Simanavičienė. Valdiškų butų nuomotojai, anot jos, teisės pasirinkti administratoriaus neturi. Nors kai kurie jų, pasak pašnekovės, ir norėjo balsuoti. Taip dar nebuvo Tai, kad Savivaldybės butų gyventojai negali spręsti namo klausimų, pakartojo ir pastatą prižiūrinčios įmonės Panevėžio butų ūkio vadovas Gintaras Ruzgys. „Dauguma to namo butų yra Savivaldybės. Mes turime įgaliojimą jiems atstovauti ir priimti sprendimus“, –„Sekundei“ tvirtino direktorius. Todėl planuojama rengti dar vieną namo gyventojų susirinkimą ir balsuoti iš naujo. Prieš tai buvusysis, anot jo, pažeidžia tokių gyventojų sueigų taisykles. Dėl to Butų ūkis namo įgaliotinę apskundė ir policijai. Ši esą vaikščiojo po kaimynų butus ir įžūliai liepė pasirašyti neaiškiuose raštuose. Tokiais veiksmais apkaltinta moteris teisinosi, kad ji nenusižengė, tik administratorius nenori paleisti dar vieno kąsnio. Oponentų nuomone, to kąsnio nesąžiningais metodais siekia konkurentai. „Mums žinoma, kas rengia tokius susirinkimus. Galiu viešai pasakyti, kad bendrovė „Aukštaitijos būstas“ neleistinomis priemonėmis kiršina gyventojus. Rengiami susirinkimai be namo pirmininkų, vaikštoma po butus, renkami parašai. Juk yra tvarka – sprendimai priimami tik susirinkimuose, nedalyvaujantiems privalo atstovauti įgalioti asmenys“, – teigė G. Ruzgys. Anot jo, panašūs konfliktai dabar kyla ne viename miesto daugiabutyje. „Daug metų sukuosi šiame versle ir galiu pasakyti, jog tokių dalykų, kokie dabar dedasi Panevėžyje, dar nebuvo. Aš už tai, kad rinkoje turi būti konkurentų. Jie turi teisę teikti savo siūlymus. Tegu lankstinukus mėto į pašto dėžutes, bet neina ir nekiršina žmonių. Taip pakertamas pasitikėjimas ir pačiais bendrijų pirmininkais. Reikia laikytis įstatymų“, – nuogąstavo Butų ūkio vadovas. Šiuo metu pastaroji bendrovė prižiūri 540 daugiabučių namų Panevėžio mieste. Kasmet juos palieka iki dešimties pastatų ir tiek pat bendrovė susiranda naujai. Už sveiką konkurenciją Apie Margirio g. 17 namo gyventojų skundus G. Ruzgys teigė nė negirdėjęs. Įmonės darbuotojams esą nežinoma, kad kyla bėdų dėl aplinkos prie daugiabučio namo. „Valytojų paslaugos mes apskritai neteikiame. Bet žmonės gali samdytis pagalbą. Mes kuo galėsime, tuo padėsime. Esame tik už gražesnę aplinką“, – patikino direktorius. Apie minėto namo bėdas nieko nežino ir naujas Panevėžio miesto savivaldybės Miesto infrastruktūros vedėjo pavaduotojas Darius Linkonas. Per du savo darbo mėnesius savivaldybėje jis tikino jokio rašo dėl susirinkimo ar turimų bėdų Margirio gatvėje nėra matęs. Vedėjo duomenimis, kaip tik dabar yra priimamas nutarimas, jog savivaldybės butus prižiūrėti ir dėl jų sprendimus priimti bus įgaliotas būtent Miesto infrastruktūros skyrius. „Gyventojai turi teisę samdytis administratorių susirinkimo metu, kai yra daugiau nei 50 proc. gyventojų balsų persvara. Šiame name dauguma butų Savivaldybės, bet mes nesame už vieną paslaugos tiekėją, nors Butų ūkis kaip ir mūsų įmonė. Tačiau nesame gavę ir kitų rinkos dalyvių siūlymų, kuriuos galėtume įvertinti“, – teigė vedėjas. D. Linkonas sako, kad valdžia taip pat skaičiuoja pinigus ir yra už sveiką konkurenciją rinkoje. Po savivaldybės sparnu „Panevėžyje jau vyksta karas dėl kiekvieno namo“, – tvirtina 50 daugiabučių Panevėžyje prižiūrinčios įmonės „Aukštaitijos būstas“ projektų vadovė Lilija Bukauskienė. Į Margirio gatvės daugiabučio namo istoriją patekusios bendrovės atstovės nuomone, konkurentai ieško visokių būdų nepaleisti savo klientų. Gerą būdą išlaikyti vartotoją, pasak L. Bukauskienės, Butų ūkis rado ir pasinaudojęs savivaldybės prieglobsčiu Margirio gatvėje. „Nesvarbu, kad ten butai Savivaldybės, – žmonės moka mokesčius, todėl jie turėtų teisę pasirinkti ir paslaugos teikėją. Tokioje situacijoje ir kiti butų savininkai tampa valdiškų butų įkaitais – visi privalo sutikti su Savivaldybės sprendimu“, – sakė projektų vadovė. L. Bukauskienė teigia, kad „Aukštaitijos būstas“ nesibrauna į gyventojų butus. Tai konkurentai, anot jos, elgiasi nekorektiškai, kai už sau palankius sprendimus ateina balsuoti į gyventojų susirinkimus, o vėliau juos dar gąsdina policija. Konkurencija žvėriška Dėl, įtariama, neteisėtų Panevėžio butų ūkio veiksmų, kurie lemia, kad Margirio g. 17 namo butų ir kitų patalpų savininkai neturi galimybės išsirinkti administravimo ir kitų paslaugų teikėjo, įgaliotinė L. Simanavičienė kreipėsi į Lietuvos būsto rūmus. Jų atstovai „Sekundei“ negalėjo pateikti išvadų šiuo klausimu. Tačiau asociacijos prezidentas Juozas Antanaitis tvirtino, kad konkurencija didžiuosiuose miestuose tarp daugiabučių namų administratorių didžiulė. „Konkurencija žvėriška – juk daugiabutis namas gali bet kada imti ir pakeisti administruojančią įmonę. O pas jus jų – net šešios. Todėl įmonės turi labai atsargiai dirbti ir tenkinti visus kliento norus“, – kalbėjo prezidentas. Tačiau kalbant apie sąžinę šioje srityje, pašnekovas teigė, kad dabar būna visko. „Duok, Dieve, kad versle būtų viskas sąžininga, bet jame būna visko“, – pabrėžė J. Antanaitis. Skaitykite daugiau čia.