Lietuvos banko duomenimis, „Swedbank“ praėjusių metų pabaigoje buvo sukaupęs 7,816 mlrd. eurų turto ir pagal šį rodiklį valdė 28,6 proc. šalies bankų rinkos. Antroje vietoje buvo SEB bankas – jis buvo sukaupęs 7,718 mlrd. eurų turto ir valdė 28,2 proc. rinkos. 6,852 mlrd. eurų turto turintis „Luminor“ bankas (įsteigtas susijungus DNB bankui ir „Nordea Bank“ Lietuvos skyriui) užėmė 25,1 proc. rinkos. Ketvirtas buvo Šiaulių bankas – jo turtas siekė 2,001 mlrd. eurų (7,3 proc. rinkos). Bendras Lietuvoje registruotų komercinių bankų turtas gruodžio pabaigoje siekė 25,213 mlrd. eurų (92,3 proc. visos bankų sistemos turto), užsienio bankų filialų turtas buvo 2,111 mlrd. eurų (7,7 proc.). SEB banko bendras paskolų ir kitų išankstinių mokėjimų portfelis metų pabaigoje siekė 5,739 mlrd. eurų, „Luminor“ banko – 5,085 mlrd. eurų, „Swedbank“ – 4,72 mlrd. eurų, o Šiaulių banko – 1,21 mlrd. eurų. SEB bankui teko 30,8 proc., „Luminor“ – 27,3 proc., „Swedbank“ – 25,3 proc., o Šiaulių bankui – 6,5 proc. rinkos. Anot Lietuvos banko, pernai susijungus DNB ir „Nordea Bank“ Lietuvos skyriui, koncentracija bankų rinkoje išaugo. Trijų didžiausių bankų turto dalis per metus padidėjo nuo 73 iki 82 proc., paskolų – nuo 71 iki 83 procentų. Daugiausiai paskolų ne finansų įmonėms buvo suteikęs SEB bankas – 3,181 mlrd. eurų (34,4 proc. rinkos), antras buvo „Luminor“ – 2,205 mlrd. eurų (23,8 proc.), trečia vieta atiteko „Swedbank“ – 1,722 mlrd. eurų (18,6 proc.). „Swedbank“ paskolų portfelis namų ūkiams siekė 2,934 mlrd. eurų (33,3 proc. rinkos), „Luminor“ – 2,664 mlrd. eurų (30,3 proc.), SEB banko – 2,505 mlrd. eurų (28,5 proc.). Lietuvoje registruotų komercinių bankų išduotų paskolų ir kitų išankstinių mokėjimų portfelis gruodžio pabaigoje siekė 17,173 mlrd. eurų (92,1 proc. visos bankų sistemos paskolų portfelio), užsienio bankų filialų – 1,467 mlrd. eurų (7,9 proc.). „Swedbank“ bendras indėlių portfelis 2017-ųjų pabaigoje siekė 6,928 mlrd. eurų (34,6 proc. rinkos), iš kurių 4,831 mlrd. eurų teko namų ūkių indėliams (40,3 proc. rinkos), o 1,405 mlrd. eurų – ne finansų įmonėms (23,7 proc. rinkos). SEB banko bendras indėlių portfelis buvo 5,412 mlrd. eurų (27 proc. rinkos), „Luminor“ banko – 3,858 mln. eurų (19,3 proc.), o Šiaulių banko – 1,657 mlrd. eurų (8,3 proc.). „Luminor“ bankas buvo pritraukęs daugiausiai ne finansų įmonių indėlių – 1,597 mlrd. eurų (26,9 proc. rinkos), banke laikomų namų ūkių indėlių portfelis buvo 1,769 mlrd. eurų (14,8 proc.). SEB banko ne finansų įmonių indėlių portfelis buvo 1,589 mlrd. eurų (26,8 proc. rinkos), pritrauktų gyventojų indėlių suma siekė 3,433 mlrd. eurų (28,6 proc.). Šalyje registruotų komercinių bankų pritrauktų indėlių portfelis gruodžio pabaigoje buvo 18,55 mlrd. eurų (92,6 proc. visos bankų sistemos indėlių portfelio), užsienio bankų filialų – 1,485 mlrd. eurų (7,4 proc.). Lietuvoje 2017 metų pabaigoje veikė 6 komerciniai bankai ir 6 užsienio bankų filialai.