Gyventojų nuomonės apklausa „Lietuvos geležinkelių“ užsakymu atlikta praėjus metams po permainų vienoje didžiausių šalies bendrovių. Pranešime teigiama, kad praeitais metais įvykusius pokyčius įmonių grupėje nepalankiai vertino tik 4 proc. visų gyventojų, o labai palankiai arba greičiau palankiai - beveik pusė apklaustųjų. „Verslo sėkmė prasideda nuo abipusio pasitikėjimo. Todėl nuo pat pirmųjų dienų sąžininga veikla, pagarba darbuotojams, visuomenei ir partneriams bei orientacija į klientą buvo pagrindiniai mūsų prioritetai“, - pranešime sako „Lietuvos geležinkelių“ generalinis direktorius Mantas Bartuška. Tuo metu „Spinter tyrimų“ vadovas Ignas Zokas sako, kad radikalios įmonės permainos yra sėkmės istorija, kurią palaiko gyventojai. „Belieka tikėtis, kad pajudėjęs „Lietuvos geležinkelių“ skaidrumo ir modernios vadybos lokomotyvas išjudins ir kitas dar sąstingyje gyvenančias valstybės įmones“, - viliasi I. Zokas. Remiantis gyventojų apklausa, prieš metus didžiausios „Lietuvos geležinkelių“ problemos buvo neskaidrūs vidaus sandoriai (tai įvardijo 36 proc. apklaustųjų), neskaidrūs viešųjų pirkimų konkursai ir neskaidrus paramos skirstymas (po 32 proc. gyventojų), taip pat reputacijai smūgį sudavė neefektyvi veikla (23 proc.), politikų ir jų artimųjų įdarbinimas (21 proc.), bendrovės uždarumas ir informacijos slėpimas nuo visuomenės (14 proc.). Gyventojų apklausa atlikta šių metų sausio 15-23 dienomis, joje dalyvavo per tūkstantį 18-75 metų respondentų.