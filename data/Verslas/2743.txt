Tokią nuomonę Kanada pareiškė praėjus vos dienai po to, kai žiniasklaidoje pasirodė informacija, kad Otava vis rimčiau mano, jog Donaldas Trumpas galiausiai nuspręs pasitraukti iš NAFTA. Po šio pranešimo nuo stipriai integruotos Šiaurės Amerikos ekonomikos priklausančių Meksikos ir Kanados valiutos bei akcijų rinkos krito. Ministrė Chrystia Freeland taip pat teigė, kad Kanada sugalvojo „kūrybingų idėjų“ savo derybininkams, kurie vėliau šį mėnesį susitiks šeštam ir priešpaskutiniam derybų etapui. D. Trumpas ne kartą žadėjo, kad JAV pasitrauks iš 1994 m. sudarytos sutarties su Meksika ir Kanada, jei joje nebus atlikti esminiai pokyčiai. „Jungtinės Valstijos nuo pat pradžių labai aiškiai teigė, kad pasitraukimas iš sutarties yra viena iš galimybių, ir manau, jog į kaimynų pasisakymą turime žiūrėti rimtai, todėl Kanada tokiai įvykių baigčiai yra pasiruošusi“, - sakė Ch. Freeland. Ji pridūrė, kad teigiama derybų baigtis yra visiškai įmanoma, jei visos šalys derybose pademonstruos gerą valią.