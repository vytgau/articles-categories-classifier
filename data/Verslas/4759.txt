Visoje ES metinė infliacija šių metų rugsėjį siekė 1,8 proc. ir, lyginant su rugpjūčiu, išaugo 0,1 procentinio punkto. 2016 m. rugsėjį visoje ES buvo užfiksuota 0,4 proc. infliacija. Tuo tarpu Lietuvoje šių metų rugsėjį buvo užfiksuota 4,6 proc. metinė infliacija ir 0,8 proc. mėnesinė infliacija. Šis rodiklis išlieka aukščiausias visoje ES. Šių metų devintąjį mėnesį žemiausia metinė infliacija buvo užfiksuota Kipre (0,1 proc.), Airijoje (0,2 proc.) ir Suomijoje (0,3 proc.). Aukščiausia metinė infliacija fiksuota Lietuvoje (4,6 proc.), Estijoje (3,9 proc.) ir Latvijoje (3 proc.). Palyginti su 2017-ųjų rugpjūčiu, metinė infliacijos augimo sparta kilo vienuolikoje ES šalių, liko stabili penkiose, o sumažėjo devyniose valstybėse. Didžiausią įtaką metiniam kainų augimui euro zonoje turėjo kuras transportui (0,20 proc. punkto), restoranų ir kavinių paslaugos (0,15 p. p.), tabakas (0,10 p. p.), tuo tarpu smuko socialinės apsaugos (0,05 p. p.), telekomunikacijų (0,04 p. p.) ir daržovių (0,02 p. p.) kainos.