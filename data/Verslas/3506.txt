Lietuvos bankas davė leidimą savarankiškai veikiančiai Vilniaus regiono kredito unijai „Saulėgrąža“ pradėti pertvarkymo procesą į banką, rašoma pranešime spaudai. Dar kelis metus kredito unija „Saulėgrąža“ ir toliau veiks kaip unija – jos paslaugos ir santykis su klientais nesikeis, tačiau paruošiamieji darbai - tvarkų, procedūrų, vidaus teisės aktų rengimas ir kt. - bus pradėti jau artimiausiu metu. Specializuoto banko licenciją, kuri suteiks teisę teikti visas klasikinės bankininkystės paslaugas, kredito unija „Saulėgrąža“ planuoja gauti iki 2022 metų. „Šį Lietuvos banko sprendimą atsakingai vertiname kaip didžiulį pasitikėjimą ir teigiamą mūsų veiklos įvertinimą. Manome, kad leidimą persitvarkyti į banką lėmė mūsų skaidri, atvira, socialiai atsakinga veikla, kredito unijoms taikomų reikalavimų vykdymas, nuoseklus augimas ir partneriškas požiūris. Apsisprendimą siekti banko statuso lėmė stiprus palaikymas iš partnerių, klientų, o svarbiausia – pajininkų“, - komentuoja kredito unijos „Saulėgrąža“ valdybos pirmininkas ir administracijos vadovas Gintautas Piragius. Nuo 2013 m. rugpjūčio Vilniaus regione veikianti kredito unija „Saulėgrąža“ šalia savo pagrindinės veiklos taip pat aktyviai dalyvauja socialinėje veikloje: remia golbolo (aklųjų riedulio) ir rankinio sporto plėtrą, Tokijo parolimpiadai besiruošiantį triatlonininką Ernestą Česonį, Jaunimo liniją, Žaislų muziejų, Paberžės gimnazijos iniciatyvą „Pažink tėvynę iš arčiau“, rengia finansinio raštingumo pamokas šalies rajonų mokyklose.