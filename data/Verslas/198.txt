„Toliau ieškosime variantų, kaip tą galima išspręsti, esame sutarę su įmonėmis ieškoti variantų, jos taip pat ieško būdų, kaip užkardyti neblaivių asmenų sėdimą prie vairo”, - po diskusijos su Kelių policijos tarnybos ir „City Bee” vadovais sakė R. Masiulis. Anot ministro, tema pakrypo ir link duomenų apsikeitimo. „Tema išsivystė link Vidaus reikalų ministerijos ir šias (pervežimo, - ELTA) paslaugas teikiančių įmonių dėl to, kad iš anksto gavus duomenis apie tuos žmones, kurie bausti už alkoholio vartojimą variuojant ar šiaip yra piktybiniai kelių taisyklių pažeidėjai, apskritai būtų galima blokuoti tokių asmenų sėdimą prie vairo”, - pridūrė susisiekimo ministras. Anot jo, taip pat buvo diskutuojama ir dėl pažeidimus padariusių asmenų viešinimo, bet, ministro teigimu, tam dar reikės teisinio išaiškinimo. R. Masiulis, paklaustas, kada galima tikėtis pokyčių įgyvendinimo, sakė, kad datą nurodyti sunku, nes reikia apsvarstyti „klausimų ratą.” Tuo metu Lietuvos kelių policijos tarnybos vadovas Vytautas Grašys sakė, kad kovai su pažeidimais reikalingos kompleksiškos priemonės. „Prašome verslo, kuris suteikia galimybes išsinuomoti transporto priemonę, neblaivių asmenų vairavimo riziką minimalizuoti”, - žurnalistams kalbėjo V. Grašys. Apie nulio promilių toleranciją, kurią siūlė LVŽS frakcijos vadovas Ramūnas Karbauskis, anot V. Grašio, dar sunku kalbėti. „Reikia pažiūrėti į užsienio praktiką, kalbėti apie promilių mažinimą galbūt geriau nei apie didinimą, kai buvo kalbama tokiu momentu. Bet kokiu atveju alkoholio vartojimas ir automobilio vairavimas yra du nesuderinami dalykai, nepriklausomai nuo to, kokias pasekmes atneša”, - tikino V. Grašys. Trumpalaikės nuomos kompanijos „City Bee” vadovas Lukas Yla sakė, kad šiuo metu analizuojama užsienio patirtis bei kokios priemonės yra taikomos užsienio rinkose. Jis taip pat pripažino, kad reikalingos kompleksinės priemonės, pradedant informacijos dalijimusi su ministerijomis iki papildomos technologijos įdiegimo ar kitų technologinių sprendimų. „Pradėjome ieškoti sprendimo jau prieš kelis mėnesius, bet konkrečios datos, kada tai įgyvendinsime, nepasakysiu”, - kalbėjo L. Yla. ELTA primena, kad sekmadienio rytą girtas vairuotojas Vilniuje, vairuodamas trumpalaikės nuomos kompanijos „City Bee“ automobilį „VW Golf“, sukėlė avariją, per kurią žuvo automobilyje „Toyota“ važiavusi jauna, 26 metų moteris. Pasak policijos pranešimo, avariją sukėlęs vyras (gim. 1963 m.) į alkotesterį įpūtė 1,51 promilės.