Nepaisant to, kainos toliau išlieka per pastaruosius mėnesius nusistovėjusiame diapazone - rinkos situaciją toliau sunkina itin aukštos gavybos ir tiekimo apimtys, verčiančios gamintojus išlaikyti kainas konkurencingu lygiu. „Brent“ rūšies naftos ateities sandorių kaina kilo 0,5 proc., iki 69,02 dolerio už barelį. JAV „West Texas Intermediate“ (WTI) nafta pabrango 0,7 proc., iki 63,84 dolerio už barelį. Palyginimui, pirmadienio prekybos metu naftos kainos buvo kilusios apie 2 proc., atkovodamos penktadienį užleistas pozicijas. Nerimas dėl galimo prekybos karo tarp Jungtinių Valstijų ir Kinijos pastaruoju metu lėmė nepastovumą naftos rinkoje. Tačiau šalių retorika šios savaitės pradžioje bent iš dalies nuramino investuotojus - Kinijos prezidentas Xi Jinpingas antradienį pareiškė, kad jo šalis sieks vis labiau atverti savo ekonomiką užsienio investuotojams, Donaldas Trumpas savaitgalį taip pat teigė matąs galimybę susitarti su Kinija. Naftos rinkas pastaruoju metu solidžiai palaiko aukšta paklausa, bet pakilimą tuo pat metu riboja itin sparčiai augančios JAV gavybos apimtys. Prekybininkai teigia, kad naftos kainų kryptį vėliau šią savaitę nustatyti padės Amerikos degalų instituto (API) ir JAV Energetikos informacijos administracijos (EIA) duomenys, pasirodysiantys atitinkamai antradienį ir trečiadienį.