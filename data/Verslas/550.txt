Tačiau dėl įtampos Viduržemio jūros regione aviakompanijoms gali tekti pakoreguoti maršrutus, į galutinį kelionės tikslą skrendant saugesniu keliu, praneša bendrovė. 16 val. duomenimis, atskirų įspėjančių pranešimų iš Eurokontrolės ir Europos aviacijos saugos agentūros (EASA) dėl įvedamų apribojimų naudotis oro keliais Viduržemio jūros regione „Oro navigacija“ nėra gavusi. Sprendimą, kuriuo maršrutu skristi, kiekvieną kartą priima oro bendrovė. Ketvirtadienį iš Vilniaus oro uosto numatyti du skrydžiai į Egipto miestą Hurgadą, vienas skrydis į Izraelio miestą Tel Avivą ir trys skrydžiai į Turkijos kurortą Antaliją. Penktadienį suplanuoti trys skrydžiai iš Vilniaus į Antaliją. Šeštadienį numatytas skrydis į Hurgadą, du skrydžiai į Tel Avivą bei trys skrydžiai į Antaliją. Sekmadienį suplanuota po vieną skrydį į skirtingus kurortus - Hurgadą, Antaliją, Šarm El Šeichą bei Alaniją. Iš kitų Lietuvos oro uostų iki šios savaitės pabaigos nenumatyta jokių skrydžių į Viduržemio jūros regioną. „Oro navigacijos“ teigimu, dėl įtampos Viduržemio jūros regione tranzitu per Lietuvą skrendantys orlaiviai greičiausiai irgi gali koreguoti savo maršrutus. „Oro navigacija“ praneša, kad, teikdama oro navigacijos paslaugas, yra pasirengusi aptarnauti dėl įtampos Viduržemio jūros regione galintį padidėti skrydžių srautą. ELTA primena, kad „Oro navigacija“ trečiadienio rytą gavo įspėjimą iš Europos aviacijos saugumo agentūros, kad dėl galimų oro atakų Sirijoje gali prireikti imtis priemonių, pakeisti skrydžių maršrutus kompanijoms, vykdančioms skrydžius Viduržemio jūros regione. JAV prezidentas trečiadienį Donaldas Trumpas tviteryje paragino Rusiją ruoštis, nes į Siriją „atskries“ raketos. Tai - planuojamas Vašingtono atsakas į praėjusį savaitgalį Sirijos režimo galimai įvykdytą cheminę ataką, per kurią nukentėjo Dumos - sukilėlių bastiono - gyventojai. Savo ruožtu Rusija kiek anksčiau pažadėjo numušti bet kokias į jos sąjungininkę Siriją paleistas raketas. O Rusijos ambasadorius Libane pagrasino JAV keršto smūgiais, jei amerikiečių pajėgos atakuos Siriją.