Naujame Ukmergės gatvėje veikiančiame turguje pradėjo rinktis ne tik aplinkinių rajonų gyventojai, bet ir svečiai iš kitų miestų. Atvyko ir Vilniaus miesto meras Remigijus Šimašius. „Benedikto turgaus“ direktorė Jolita Krickė prieš pat atidarymą pasakojo, kad panašaus turgelio nėra nei Baltijos šalyse, nei Lenkijoje. Be to, anot jos, čia buvo užtikrintas skaidrumas – visose prekyvietėse bus galima atsiskaityti banko kortelėmis. „Kūrėme kitokį turgų, nei įprasta matyti Baltijos šalyse ir Lenkijoje. Koncepcija turi dvi kryptis – kokybiška lietuviška produkcija, net jeigu ją atstovauja perpardavinėtojai, o kita koncepcija – gurmaniškoji, kad klientai vietoje rastų ne tik ūkininkų produkciją, bet ir išskirtinį gurmanišką pasirinkimą“, – kalba J. Krickė. Ji sakė, kad labai daug laiko užėmė prekybininkų atranka. Anot jos, svarbu ne tik, kad visos vietos būtų išnuomotos, bet ir tai, kad prekybininkai užtikrintų klientams įvairovę ir asortimentą. Atstovės teigimu, turgus yra orientuotas į aplinkinių rajonų gyventojus, ir į už miesto įsikūrusius gyventojus. Projekto vystytojo „Infrastruktūra LT“ direktorius Vitalijus Kuodis pasakojo kad turgaus statybos užtruko apie devynis mėnesius. Anot jo, bendra projekto vertė – 3,7 mln Eur. 1,5 tūkst. kv. metrų turgaus architektas – Dainius Kitovas. Orientuotasi į naujus ir smulkius verslus Kaip ir buvo žadėta, įėjus į turgelį matosi aiškiai atskirtos trys skirtingos erdvės, pažymėtos skirtingomis spalvomis. Mėlynojoje zonoje pardavinėjama žuvis, tamsiai raudonoje mėsos produktai, o žalioje – daržovės ir vaisiai. Prekyvietėje šiuo metu galima aplankyti 50 skirtingų parduotuvėlių. Anot turgaus direktorės, šis turgelis išsiskiria tuo, kad čia galima užsukti ne tik įsigyti produktų, bet ir praleisti laisvalaikį. Antrame aukšte lankytojus užkąsti jau kviečia restoranas „Ramenas ir pagaliukai“, šviežiai spaustų sulčių baras „Tj‘s juice bar“ ir ledainė „Ice Dunes“. J. Krickė sako, kad atrinkinėjant prekybininkus, labiau buvo orientuojamasi į naujus, nišinius, o ne į didelius, tinklinius verslus. Šviežios žuvies parduotuvė „Žuvies paštas“ atidarė savo pirmąją parduotuvę būtent „Benedikto turguje“, anksčiau savo produkciją pardavinėjo tik internetu. Parduotuvės savininkas sako, kad tikisi sulaukti nemažai lankytojų. Vienas iš šeimos krautuvėlės „Skonio ritmu“ savininkas pasakojo, kad anksčiau įvairių Lietuvos ūkininkų gaminius pardavinėdavo mobiliuose turguose, taigi „Benedikto turguje“ įkurta stacionari parduotuvėlė, anot jo, yra pirmoji. Pašnekovas teigė, kad turguje jam skirtoje vietoje, jis turi kaip niekada daug erdvės savoms prekėms. Lietuvišką mėsą marinuojanti, pardavinėjanti ir kepanti parduotuvė „Mėsos broliai“ anksčiau paslaugas taip pat tekdavo tik privačiuose renginiuose. „Mėsos broliai“ čia yra įsirengę ir rūkyklą, o nemėgstantiems rūkytos, barbekiu mėsos, ją ruošia specialiame pečiuje. Paklaustas, kaip jaučiasi naujose patalpose „Benedikto turguje“ mėsos parduotuvės savininkas dalijosi įspūdžiais: „Labai smagu čia. Tikiuosi ir didelio žmonių kiekio. Interjeras patrauklus, šiuolaikiškas. Čia veikia labai skirtingi gamintojai ir pardavėjai“, – šypsosi Simonas. Jis priduria, kad kepamos mėsos dūmų prileisti į parduotuvę neketina. Anot jų, nuo blogo kvapo apsaugos pagal aukščiausius standartus įrengti kaminai ir varikliai. „Mėsos broliai“ pardavinės ne tik lietuviška, bet ir ispanišką mėsą. Kuo kitokia Anksčiau skelbta, kad „Benedikto turgaus“ koncepcija ieškota panašumų su Ispanijos, Italijos ar Prancūzijos prekyvietėmis, kurios šiose šalyse būna įtraukiamos ir į lankytinų vietų sąrašą, laikomi kultūrinio paveldo dalimi. Naujojoje turgavietė įkurta apie 60 prekybos vietų, kuriose bus pardavinėjama ir lietuviška, ir kitų pasaulio šalių produkcija. Po vienu stogu prekiaus mėsos gaminių, daržovių, vaisių, pieno produkcijos, šviežios ir rūkytos žuvies ir kt. maisto prekių pardavėjai. Prekybos erdvė yra suskirstyta į atskiras skirtingų produktų rūšių zonas, kurias pirkėjai turėtų atpažinti pagal skirtingas spalvas: žuvis parduodama mėlynoje zonoje, daržovės žalioje, o mėsa tamsiai raudonoje. Fabijoniškėse įsikūrusio turgaus plotas siekia apie 1500 kv. m. Šalia pastato įrengta automobilių aikštelė su maždaug 100 parkavimo vietų. Turgus dirbs kiekvieną dieną nuo 9 iki 21 val. Atskiroje aikštės erdvėje, kurioje dieną įsikuria prekybininkai su mobiliomis prekyvietėmis, vakarais bus laisvalaikio zona, kur planuoja rengti koncertus, degustacijas, mokymus ir teminių dienų renginius. Teigiama, kad vietoje, kur įsikūrė „Benedikto turgus“ yra susiformavusios prekybinės tradicijos, nes anksčiau čia veikė centrinė ūkininkų prekyvietė. DELFI primena, kad 2015 metais Ukmergės g. veikęs centrinis ūkininkų turgus sudegė įsiplieskus didžiuliam gaisrui, persimetusiam ir į gretimai buvusią alkoholinių gėrimų parduotuvę, ir į sekmininkų bažnyčią. Iki šiol gaisro priežastis nėra aiški. Neatmetama ir padegimo versija. 