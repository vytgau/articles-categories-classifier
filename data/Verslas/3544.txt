Pasak VMVT, sprendimas priimtas gavus pranešimą iš Vokietijos atsakingos institucijos Skubių pranešimų apie nesaugų maistą ir pašarus sistema (RASFF), kad minėto gamintojo „Wiberg“ prekinio ženklo raudonėlio (Oregano gerebelt) prieskoniuose iš Turkijos nustatyti patogeniniai mikroorganizmai – salmonelės. Tyrimo metu Vokietijoje paaiškėjo, kad nurodytos partijos turkiški raudonėliai, kaip sudedamoji dalis, panaudota prieskoninių mišinių gamyboje („Bruschetta II gewürzzubreitung“, partija Nr. 2053280, geriausi iki 2018-12 bei „Schwedenhappen gewürzmischung“, partijos Nr. 2052744, geriausi iki 2018-12 ir Nr. 5020665, geriausi iki 2019-01). Kauno VMVT inspektoriai, patikrinę UAB „Genba Taste“ sandėlį, nustatė, kad įmonė įsivežė 455 kg šių prieskonių mišinių (425 kg – „Bruschetta II gewürzzubreitung“ ir 30 kg – „Schwedenhappen gewürzmischung“). Tikrinimo metu sandėlyje rasta 150 kg mišinių „Bruschetta II gewürzzubreitung“, kiti prieskoniai buvo parduoti Lietuvos ir Latvijos maisto gamybos įmonėms. Kauno VMVT uždraudė realizuoti minėtų prieskoninių mišinių likutį (150 kg) ir nurodė susigrąžinti jau išplatintus nesaugius produktus ir juos sunaikinti.