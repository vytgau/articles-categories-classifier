„Į 2018 metus šalies ekonomika įžengė su pagreičiu ir tai atsispindėjo gyventojų lūkesčiuose bei elgsenoje. Dėl augusių pajamų pastebimai daliai namų ūkių didėjo perkamoji galia, ir gyventojai turėjo daugiau finansinių galimybių taupymui, investavimui ir vartojimui. Pirmąjį ketvirtį mūsų banke augo ir gyventojų indėliai, ir skolinimas gyventojams – didėjo būsto paskolų ir vartojimo finansavimo apimtys. Žvelgiant į verslo sritį, įmonių lūkesčiai pakilo į aukščiausią lygį nuo 2008 metų. Tai rodo, jog šalia namų ūkių vartojimo svarbiu šalies ekonomikos augimu veiksniu gali būti ir verslo investicijos“, – sako „Swedbank“ Lietuvoje vadovė Dovilė Grigienė. Paskolos ir indėliai Pirmąjį šių metų ketvirtį „Swedbank“ Lietuvoje skolinimo apimtys augo 5 proc., lyginant su tuo pačiu laikotarpiu 2017 m. Gyventojų finansavimas augo beveik dešimtadaliu (9 proc.). Verslo klientų finansavimo apimtys išliko iš esmės nepakitusios. Bendras „Swedbank“ paskolų portfelis 2018 m. pirmojo ketvirčio pabaigoje siekė 4.9 mlrd. eurų (4.6 mlrd. eurų tuo pačiu laikotarpiu 2017 m.). „Swedbank“ indėlių apimtys padidėjo 10 proc., lyginant su 2017 m. pirmuoju ketvirčiu. Privačių klientų indėliai augo 11 proc., indėliai verslo bankininkystės srityje augo 9 proc. 2018 m. pirmojo ketvirčio pabaigoje bendras „Swedbank“ Lietuvoje indėlių portfelis sudarė 6.6 mlrd. eurų (6 mlrd. eurų tuo pačiu laikotarpiu 2017 m.). Paskolų ir indėlių santykis 2018 m. pirmojo ketvirčio pabaigoje siekė 74 proc. (77 proc. tuo pačiu laikotarpiu 2017 m.). Kreditų kokybė Nuostolio požymių turinčių paskolų portfelis 2018 m. pirmąjį ketvirtį sudarė 105 mln. eurų. Pajamos ir išlaidos Bendrosios „Swedbank“ Lietuvoje pajamos per 2018 metų pirmąjį ketvirtį siekė 54 mln. eurų ir, lyginant su tuo pačiu laikotarpiu prieš metus, išaugo 5 proc. arba 3 mln. eurų. Pirmąjį 2018 metų ketvirtį augo „Swedbank“ Lietuvoje grynosios palūkanų pajamos ir grynosios komisinių pajamos. Jos siekė, atitinkamai, 30 mln. eurų ir 22 mln. eurų. Lyginant su 2017 m. pirmuoju ketvirčiu, „Swedbank“ Lietuvoje išlaidos išaugo 6 proc. Bendra išlaidų suma 2018 m. pirmąjį ketvirtį sudarė 22 mln. eurų. Išlaidų ir pajamų santykis 2018 m. pirmąjį ketvirtį siekė 41 proc. (40 proc. 2017 m. pirmąjį ketvirtį). Už 2018 m. pirmąjį ketvirtį „Swedbank“ Lietuvoje į valstybės biudžetą sumokėjo 10 mln. eurų mokesčių. Verslo plėtra „Swedbank“ pirmasis Lietuvoje pristatė naują kaupimo pensijai priemonę, kuri II pensijų pakopos dalyviams leis paprasčiau valdyti savo kaupiamas lėšas. Gyventojams siūlomi 6 nauji pensijų fondai, paremti gyvenimo ciklo investavimo strategija. Pagal savo gimimo metus vieną kartą pasirinkus pensijų fondą, jo investicijų strategija laikui bėgant dinamiškai keičiama, investavimo riziką pritaikant kaupiančiojo amžiui. „Swedbank“ centrinėje būstinėje Vilniuje duris atvėrė moksleivių finansiniam švietimui skirta išmani erdvė – Finansų laboratorija. Centrinėje „Swedbank“ būstinėje Konstitucijos prospekte įrengtoje interaktyvioje ekspozicijoje lankytojai kviečiami susipažinti su pagrindinėmis ekonomikos ir asmeninių finansų valdymo temomis. Tai pirmoji tokio pobūdžio edukacinė erdvė Lietuvoje. Kauno verslo centre „Arka“ atidarytas didžiausias „Swedbank“ padalinys šiame mieste. Strateginėje vietoje Karaliaus Mindaugo prospekte įsikūrusiame banko filiale sutelktos visos banko paslaugos, veikia didžiausias „Swedbank“ klientų aptarnavimo centras Kaune, čia taip pat sutelkta dalis banko Konsultacijų centro pajėgumų.