Koncernui atstovauja Inga Žemkauskienė, Marius Žėba ir Mindaugas Palijanskas. Teisėjų kolegiją sudaro Rūta Miliuvienė, Jolanta Malijauskienė, Henrikas Sadauskas. Koncernas „MG Baltic“ skundžia VMI sprendimą. I. Žemkauskienė iš karto teismo paprašė vykdyti uždarą posėdį. Ji motyvavo tuo, kad esą byloje daug asmens duomenų. VMI atstovai neprieštaravo, kad posėdis būtų uždaras. Sprendžiant iš koncerno advokatės pasisakymo, verslas nesutinka su VMI sprendimu apmokestinti iš akcijų pardavimo gautas pajamas. Posėdyje kalbėta apie 30 mln. Lt (beveik 8,7 mln. Eur) vertės sandorį. Pasitarę teisėjai nusprendė, skelbti uždarą posėdį neva siekiant apsaugoti asmens duomenis ir komercines paslaptis. Kitoje byloje, kuri taip pat turėjo būti sprendžiama trečiadienį, VMI sprendimą skundžia ir koncerno prezidentas Darius Mockus, taip pat jo žmona Ina Mockienė. Vis dėlto šios bylos nagrinėjimas nukeltas, mat rytą pradėta byla užsitęsė. Teismas negalėjo pasakyti, kada bus paskelbtas posėdis, kuriame sprendžiamas D. Mockaus ir jo sutuoktinės ginčas su VMI. Papildymas. „MG Baltic“ Korporatyvinių reikalų ir komunikacijos direktorius Tadas Marčiukaitis bylas pakomentavo taip: „Abi bylos susijusios su ginčijamais mokesčių administratoriaus sprendimais apmokestinti asmens pajamas už iki 1999 m. įsigytas ir 2013 m. parduotas akcijas. Pagal sandorio sudarymo metu galiojusius įstatymus, tokio pobūdžio pajamos buvo neapmokestinamos. Ginčas kyla ne dėl mokesčių vengimo ar nemokėjimo, o dėl kardinaliai išsiskyrusio koncerno mokesčių ekspertų ir mokesčių administratoriaus požiūrio į mokesčių įstatymo nuostatų aiškinimą ir taikymą. Šio ginčo rezultatas gali turėti įtakos kitiems verslininkams ir investuotojams, kurie yra sudarę panašius sandorius.“ Kiek vėliau T. Marčiukaitis patikslino, kad ginčo suma nesiekia 2 mln. Eur. Praėjusių metų rugpjūtį viešai skelbta, kad vienas turtingiausių Lietuvos verslininkų ir jo koncernas ginčijo VMI sprendimą apmokestinti už iki 1999 m. įsigytas ir 2013 m. parduotas akcijas. Praėjusiais metais kilus skandalui dėl tuometinio VMI viršininko Dainoro Bradausko ir buvusio koncerno viceprezidento Raimondo Kurlianskio neaiškių ryšių, inspekcija iš naujo pradėjo „MG Baltic“ įmonių mokestinį patikrinimą. Praėjusių metų rugpjūtį naujoji VMI viršininkė Edita Janušienė yra sakiusi, kad siekia daugiau institucijos skaidrumo. Be to, ji sakė tikisi, kad išvados dėl „MG Baltic“ ir „Vilniaus prekybos“ atnaujintų mokestinių patikrinimų bus dar 2017 m. Vis dėlto jokių išvadų kol kas nėra. Koncernas „MG Baltic“ yra pažadėjęs 1 mln. Eur tam arba tiems asmenims, kurie iki vasario 18 d. ras ir Lietuvos valstybei perduos Nepriklausomybės akto originalą.