Valdykime „projektą“ „Swedbank“ Finansų instituto kasmet atliekamas tyrimas rodo, kad tik maža dalis Lietuvos gyventojų šventėms ruošiasi iš anksto. Dar neturime įpročio iš anksto suplanuoti finansų, kurių prireikia dovanoms ir kitoms švenčių išlaidoms. Gruodžio mėnesį sausakimši prekybos centrai patvirtina, kad dovanų paiešką taip pat esame linkę atidėti paskutinėms metų savaitėms. Jei pagrindinė Kalėdų senelio pagalbininko misija šeimoje tenka jums, pritaikykite jai pagrindinius projekto valdymo principus – nustatykite tikslą, suplanuokite dovanų įsigijimui skirtą laiką ir nusimatykite tam biudžetą. Laikydamiesi šio plano išvengsite blaškymosi ir spontaniško pirkimo paskutinėmis prieššventinėmis dienomis. Būkite nuoseklūs, nes žmogus, kuriam stengiatės padėti, esate jūs pats. Sąrašas – visada gera mintis Jei dar to nepadarėte – dabar pats metas aptarti dovanų klausimą su artimaisiais. Jei šventes planuojate praleisti šeimoje, kurioje daug mažamečių atžalų, galbūt verta įvesti principą „dovanos tik vaikams“. O jeigu šventes ketinate paminėti ir su draugais bei kolegomis, gal, užuot įteikus dovanėles kiekvienam asmeniškai, naudingiau ir smagiau yra organizuoti „slaptojo Kalėdų senelio“ burtų traukimą. Tikėtina, kad, užuot pirkę daugybę niekučių visiems, burtų keliu pasirinktam vienam asmeniui dovaną išrinksite kur kas dėmesingiau. Būtinai susidarykite sveikinamųjų sąrašą ir į dovanų paieškas leiskitės turėdami mintyje konkrečius žmones. Antraip galite pasiduoti prieššventiniam akcijų, nuolaidų ir „ypatingų kalėdinių pasiūlymų“ kerams. Labai tikėtina, kad dekoratyvūs niekučiai ar dovanos, kurias perkame vardan nuolaidos, tiesiog papildys nereikalingų daiktų lentyną. Sveikinamųjų sąrašas mus disciplinuoja ir sulaiko nuo karštligiško pirkimo. Gali būti, kad jis paskatins nustoti naršyti parduotuvių lentynas ir atidžiau įvertinti savo draugų polinkius. Galbūt kai kuriems iš jų nuspręsite padovanoti ne daiktą, o, pavyzdžiui, bilietą į renginį. Amžinas klausimas – už kokią sumą? Palengvinkite kasmetinį dovanų galvosūkį – iš anksto su artimaisiais ir draugais aptarkite bei įsivardykite, kokią pinigų sumą šiais metais skirsite dovanoms šeimoje, draugų kolektyve ar kalėdinėje vaiko darželio šventėje. Daugelis esame įpratę intuityviai vadovautis ilgainiui nusistovėjusiomis nerašytomis taisyklėmis, pavyzdžiui, vaikams dovanoti vertingesnes dovanas nei suaugusiems. Tačiau įsivardiję konkrečią sumą išvengsime spėlionių. Be to, tai padės išvengti nejaukių situacijų, kuomet vienoje kompanijoje apsikeičiama labai skirtingos vertės dovanomis. Kokia dovana yra prasminga? Įprasta manyti, kad kuo svarbesnis mums žmogus, tuo didesnę pinigų sumą turėtume numatyti jo dovanai. Sutinku, kad patiems artimiausiems skirtos dovanos turėtų būti išties ypatingos, tačiau jų vertės matas – ne pinigai, o įspūdžiai ir mūsų skiriamas laikas bei dėmesys. Dėl šios priežasties rankų darbo dovanos ir gaminiai, pavyzdžiui, natūralios uogienės ar specialiai vasarą surinktų ir sudžiovintų ekologiškų prieskoninių augalų rinkinys vis labiau skubančiame pasaulyje įgauna didelę vertę. Norite dovanoti prasmingai, tačiau nepasitikite savo kulinariniais ar kitais specialių įgūdžių reikalaujančiais gebėjimais? Tuomet galite paremti vietinį smulkųjį verslą arba paaukoti labdaros organizacijai, kurios veikla svarbi jums ir jūsų artimajam. Kiekvienos šeimos gyvenime būna metas, kai biudžetas būna ypač ribotas, tačiau tai ne priežastis atsisakyti keitimosi dovanomis. Sutarkite, kad šį kartą dovanosite vieni kitiems įspūdžius ir nustebinkite šeimą, pavyzdžiui, orientaciniu žygiu po mišką, gyvūnų pėdsakų paieška ir zefyrų kepimu ant laužo. Mažos gudrybės padės sutaupyti Jeigu visgi nuspręsite dairytis materialių dovanų, patausokite savo energiją ir biudžetą imdamiesi mažų gudrybių. Pavyzdžiui, į prekybos centrą eikite tik pasistiprinę, o apsipirkimą pagal iš anksto pasiruoštą ir apgalvotą sąrašą pradėkite nuo mažiau kainuojančių pirkinių. Pasak psichologų, tai padeda savo suvokiamos pirkinių kainos kartelės neužkelti per aukštai. Į parduotuvę eikite gerai nusiteikę ir apsirengę taip, kaip jums patinka – tyrimai rodo, kad žmonės, kurie apsipirkdami jaučiasi savimi pasitikintys, geriau kontroliuoja savo išlaidų srautą ir jiems sunkiau įsiūlyti nereikalingą daiktą. Taupydami laiką galite apsipirkti internetu – tokiu būdu galima lengviau palyginti prekių kainas. Tik turėkite omenyje, kad prieššventiniu laikotarpiu internete suaktyvėja sukčiai, todėl pirkite tik iš patikimų elektroninių parduotuvių, prieš tai būtinai įsitikinę, kad liko pakankamai laiko dovanos atsisiuntimui.