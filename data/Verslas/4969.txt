Pirmieji gamybos ir projektavimo darbai bus intensyviai vykdomi artimiausius 6 mėnesius, skelbiama „Lietuvos geležinkelių“ pranešime žiniasklaidai. Antradienį Vilniaus lokomotyvų remonto depe, kurio cechuose ir vyks pagrindiniai gamybos bei projektavimo darbai, iš perdirbamo lokomotyvo buvo pašalintas dyzelinis variklis ir oficialiai pristatyta SGD lokomotyvo technologija bei gamybos proceso eiga. Planuojama, kad lokomotyvas bus paruoštas eksploatuoti iki 2020 metų. „Šios inovatyvios technologijos vystymas nekelia abejonių dėl naudos logistikos pramonei bei visuomenei. Esame pirmieji visame regione, susitelkę į galimybes geležinkeliuose naudoti švaresnį kurą. Tad šis procesas ne tik leis išvystyti ateities technologiją, bet ir sukaupti unikalią kompetenciją bei įgyti konkurencinį pranašumą“, – renginio metu kalbėjo „Lietuvos geležinkelių“ generalinis direktorius Mantas Bartuška. Kuriant SGD lokomotyvo prototipą taip pat bus kuriama unikali teisinė bazė, ieškomi efektyvūs technologiniai sprendimai dėl šio kuro logistikos, pritaikomos inovatyvios technologijos. Skaičiuojama, kad SGD varomo lokomotyvo kuro sąnaudos būtų iki 40 proc. mažesnės. Į aplinką išmetamo anglies dioksido kiekis būtų 25 proc. mažesnis. SGD nėra sieros, azoto oksidų, jas deginant nesusidaro kietosios dalelės, kurios tampa pagrindine smogo priežastimi. Apjungdami finansinius ir žmogiškuosius resursus SGD lokomotyvą kurs SGD klasterio nariai ir partneriai: „Lietuvos geležinkeliai“, Klaipėdos jūrų krovinių kompanija „BEGA“, „Klaipėdos nafta“, Vilniaus Gedimino technikos universitetas ir Klaipėdos universitetas. Naujasis lokomotyvas bus naudojamas manevruoti Klaipėdos jūrų uosto teritorijoje. Jis kursuos maršrutu nuo „Draugystės“ geležinkelio stoties iki uosto krovos kompanijų. Ateityje šis atstumas bus plečiamas. 