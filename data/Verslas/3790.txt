Tokiais atvejais LRT RADIJO laidos „Pin kodas“ vedėjas Mindaugas Aušra siūlo vadovautis pasaulio turtingųjų, turtus susikrovusius nuo nulio, patarimais. Pagrindinis jų patarimas – turto nereikėtų kaupti – jį reikia investuoti. „Jeigu kaupsi turtą, tu niekada nebūsi labai turtingas, nes reikia, kad pinigai uždirbtų pinigus. Kiti sako, kad reikia daugiau skaityti, reikia planuoti laiką, reikia pozityviai žiūrėti į gyvenimą ir reikia būti išradingam su tomis priemonėmis, ką turi aplinkui“, – pasakoja M. Aušra. Šiuo metu turtingiausių pasaulio žmonių penketuke pirmasis su 86 mlrd. dolerių rikiuojasi „Microsoft“ vadovas Billas Gatesas, po jo – investicijų bendrovės „Berkshire Hathaway“ vadovas Warrenas Buffettas (75,6 mlrd.), „Amazon“ vadovas Jeffas Bezosas (72,8 mlrd.), „Facebook“ įkūrėjas Markas Zuckerbergas (56 mlrd.) ir „Zaros“ drabužių tinklo vadovas Amancio Ortega (71 mlrd.). „Šie dalykai kinta labai mažai. Jau daug metų pats turtingiausias žmogus pasaulyje yra „Microsoft“ įkūrėjas B. Gatesas. Įdomu tai, kad su J. Bezosu, „Amazon“ vadovu, jie kartais tam tikra prasme konkuruoja. Šiais metais netgi 2 savaites J. Bezosas buvo užėmęs 1 vietą, nes „Amazon“ akcijų vertė buvo pakilusi. Bet galiausiai atsistojo į savo vietas“, – pasakoja vienas iš LRT RADIJO laidos vedėjų. Jis pabrėžia, kad jauniausias milijardierius tarp 5-ių pasaulio turtingiausiųjų yra M. Zuckerbergas. Antras pagal jaunumą milijardierius dešimtuke yra 20-ia metų vyresnis už „Facebook“ įkūrėją. Pagal turtingiausių žmonių skaičių pirmauja JAV. Čia milijardierių yra 565. Taip pat dideliu milijardierių skaičiumi gali pasigirti Kinija (319), Vokietija (114), Indija (101) ir Rusija (94).