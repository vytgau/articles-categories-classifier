Daugelis vilniečių turbūt pamena praėjusią vasarą miestą užklupusias „dešimtmečio liūtis“. Tuomet patvinusios gatvės išryškino netvarkingos ir, pasirodo, niekam nepriklausančios lietaus nuotekų infrastruktūros problemą. Kaip DELFI sakė „Grindos“ rinkodaros ir komunikacijos specialistė Dovilė Lisauskaitė, lietaus nuotekų tinklai nebuvo tinkamai reglamentuojami ir dažnai net neturi šeimininko visoje Lietuvoje. „Ne išimtis ir Vilnius. Vilniaus mieste lietaus nuotekų sistema priklauso pačiai savivaldybei arba privatiems asmenims ar įmonėms, tačiau daugiau kaip du trečdaliai tinklų yra neįregistruoti. Problema sprendžiama dabar: šiuo metu vykdomas Europos Sąjungos lėšomis finansuojamas projektas „Paviršinių nuotekų sistemų tvarkymas Vilniaus mieste“, kuris leis dalį tinklų inventorizuoti ir teisiškai įregistruoti. Tai turėtų įvykti per artimiausius kelerius metus“, – sakė ji. Perduoda turtą Vilniaus miesto savivaldybėje šiuo metu svarstomas geriamojo vandens tiekimo ir nuotekų perdavimo „Vilniaus vandenims“ klausimas. Kitaip nei lietaus, ši infrastruktūra savininką turi. Kaip komentavo savivaldybės miesto ūkio ir transporto departamento šilumos ir vandens ūkio skyriaus vedėjas Kęstutis Karosas, vandentiekio ir nuotekų tinklų, siurblinių įrangos infrastruktūra yra Vilniaus miesto savivaldybės nuosavybė. Jis aiškino, kad pagal Geriamojo vandens tiekimo ir nuotekų tvarkymo įstatymą, Vilniuje viešasis geriamojo vandens tiekėjas yra „Vilniaus vandenys“ ir vandens tiekimo ir nuotekų tvarkymo paslaugą teikia naudodamas infrastruktūrą. „Akivaizdu, kad patiekti vandenį vartotojams reikalingi vamzdynai. Šie vamzdynai ir kita įranga reikalinga paslaugai teikti, kuri pagal minėtą įstatymą turi priklausyti tiekėjui“, – priežastis, kodėl prireikė turtą perduoti savivaldybės įmonei, dėstė jis. K. Karosas nurodė, kad turtas perduodamas vadovaujantis Akcinių bendrovių, Valstybės ir savivaldybių turto valdymo, naudojimo ir disponavimo juo įstatymais. Savivaldybė taip pat turėtų priimti tarybos sprendimą, o „Vilniaus vandenys“ padidinti įstatinį kapitalą ir išleisti akcijas. Prieš perduodant turtą buvo atliktas nepriklausomas turto vertinimas, kuris parodė, kad bendra perduodama infrastruktūros vertė – 544 404 eurai. „Perduotas turtas tampa įmonės nuosavybe, jis reikalingas paslaugai teikti ir pagal Valstybinės kainų ir energetikos kontrolės komisijos patvirtintą geriamojo vandens tiekimo ir nuotekų tvarkymo kainos skaičiavimo metodiką, jam skaičiuojamas nusidėvėjimas, numatomos lėšos priežiūrai ir remontui“, – pridūrė K. Karosas. Galėtų perimti D. Lisauskaitė pastebėjo, kad šiuo metu paviršinių nuotekų tvarkytoja Vilniaus miesto savivaldybės teritorijoje yra paskirta „Grinda“. „Todėl dalis šiuo metu neregistruoto turto po inventorizacijos savivaldybės sprendimu išties galėtų būti perduota bendrovei“, – sakė ji. „Grindos“ atstovė dar pastebėjo, kad kol nebus rekonstruota prieš pusšimtį metų įrengta Vilniaus lietaus nuotekynės sistema, tikimybė, kad intensyvaus lietaus metu kai kurios miesto vietos bus užtvindomos, neišnyks. „Šiuo metu vyksta nustatytų problematiškiausių vietų lietaus nuotekų tinklų rekonstravimo paruošiamieji darbai, skelbiami viešieji pirkimai. Be to, kompleksiškai valomi magistraliniai paviršinių nuotekų kolektoriai, sykiu įvertinant jų techninę būklę, valomi lietaus nuotekų surinkimo šuliniai“, – sakė D. Lisauskaitė. 