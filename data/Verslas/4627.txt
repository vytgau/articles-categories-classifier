Vartotojai galimai yra klaidinami ir pastebėtas ne vienas atvejis, kai mažinimas plataus vartojimo maisto produktų svoris ar tūris pakuotėje, bet atitinkamai nesumažinama jo kaina arba produktas vartotojui parduodamas net už nežymiai didesnę kainą, rašoma Seimo narės pranešime spaudai. Parlamentarė prašo pradėti šios komercinės praktikos analizę ir pateikti institucijų vertinimą, ar joje nėra nesąžiningos komercinės veiklos požymių. Taip pat prašoma įvertinti, kokių priemonių derėtų imtis siekiant užtikrinti aukštą vartotojų teisių apsaugą šios praktikos atžvilgiu. „Jei sumažinto tūrio ar svorio prekių pakuotės išvaizda ir kaina iš esmės yra panaši kaip ir pirkėjams įprastinio dydžio produkto, nėra galimybės iš pirmo žvilgsnio pastebėti, kad maisto produkto pakuotėje yra mažiau. Kyla pagrįsta abejonė, ar tokiais veiksmais yra siekiama atsižvelgti į vartotojų įpročių kaitą, ar nuo pirkėjo „nuslėpti“ realų prekės pabrangimą“, – komentavo R. Morkūnaitė-Mikulėnienė. Pasak jos, vartotojams aiškinama, kad produktų pakuotės mažinamos siekiant patogumo vartotojams, tačiau tai ir reikia nurodyti vartotojams, kad sumažinta pakuotė – jų patogumui.