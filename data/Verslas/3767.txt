ES pareigūnų teigimu, įtakingoji Vokietija, iki šiol besipriešinusi glifosato licencijos pratęsimui, galiausiai pakeitę nuomonę, kai buvo išsklaidytos jos abejonės dėl šio herbicido naudojimo. Už Europos Komisijos pasiūlymą pratęsti glifosato licenciją balsavo 18 iš 28 ES šalių. Devynios šalys balsavo prieš, įskaitant Prancūziją, o viena susilaikė. „Šiandienos balsavimas rodo, kad, kai mes norime, mes galime dalintis ir prisiimti kolektyvinę atsakomybę už sprendimų priėmimą“, – sakė ES sveikatos reikalų komisaras Vytenis Andriukaitis. Dabartinis leidimas naudoti glifosatą baigia galioti gruodžio 15 d. Iš pradžių Komisija šio herbicido patvirtinimo galiojimą rekomendavo pratęsti dar dešimtmečiui, tačiau neslūgstant nuogąstavimams dėl galimos grėsmės, kurią šis chemikalas gali kelti žmonėms ir aplinkai, planuotas ES ekspertų balsavimas buvo atidėtas. Vėliau paskelbta, kad jis įvyks lapkričio 9 d., tačiau ir tuomet nepavyko susitarti. Pastarąjį kartą balsuojant dėl glifosato Vokietija susilaikė, tačiau dabar Berlynas apsigalvojo, kai sulaukė patikinimų dėl gyvūnų gerovės ir privataus šio herbicido naudojimo, sakė gerai informuotas šaltinis. Glifosato kritikai, kurių priešakyje yra aplinkosaugos organizacija „Greenpeace“, ragina visiškai uždrausti naudoti šį herbicidą Europoje. Aktyvistai įteikė peticiją, kurią pasirašė daugiau kaip 1,3 mln. tokiam sprendimui pritariančių žmonių. Jie atkreipia dėmesį į 2015 metais Pasaulio sveikatos organizacijos (PSO) Tarptautinės vėžio tyrimų agentūros atliktą tyrimą, kuriame padaryta išvada, kad ši medžiaga yra „galbūt kancerogeninė“. Prancūzija, kurioje glifosatas naudojamas bene intensyviausiai Europoje ir kurios vyriausybė nori laipsniškai atsisakys šio herbicido, jau pareiškė balsuosianti prieš glifosato patvirtinimo pratęsimą dešimčiai metų. Prie jos prisijungė Italija, Austrija ir Belgija. Europos Parlamentas yra patvirtinęs neprivalomą rezoliuciją, kurioje paragino iki 2022 metų uždrausti šio chemikalo naudojimą. Europarlamentarai pareiškė, kad patvirtinimo galiojimas turėtų būti pratęstas tik penkeriems metams, ir taip pat paragino nuo gruodžio 15 dienos, kai baigs galioti dabartinis glifosato patvirtinimas, nebeleisti jo naudoti neprofesionalams, taip pat uždrausti jį naudoti parkuose, soduose ir žaidimų aikštelėse. Europos maisto saugos agentūra ir Europos cheminių medžiagų agentūra teigia, kad glifosatas vargu ar gali sukelti vėžį žmonėms. Panašią išvadą padarė ir kiti 2016 metais vertinimą atlikę PSO ekspertai bei JT Maisto ir žemės ūkio organizacija (FAO). Glifosatas pradėtas naudoti praėjusio amžiaus aštuntajame dešimtmetyje kaip JAV bendrovės „Monsanto“ gaminamos piktžolių naikinimo priemonės „Roundup“ – o tai vienas populiariausių herbicidų pasaulyje – veiklioji medžiaga. „Monsanto“ tvirtina, kad glifosatas „atitinka ar net viršija visus patvirtinimo galiojimo pratęsimui visam laikotarpiui pagal Europos teisės aktus taikomus reikalavimus“. Glifosato klausimo ES vis negalėjo galutinai išspręsti nuo 2016 metų birželio, kuomet baigėsi šiam herbicidui išduoto 15 metų patvirtinimo galiojimas, kuris tuomet buvo pratęstas 18 mėnesių.