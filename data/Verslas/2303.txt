„Man žinomi keli atvejai, kai žmonės buvo investavę į nekilnojamojo turto objektus, bet pamatė, kad yra galimybė greitai praturtėti ne procentais, o kartais. Tada pardavė savo turtą ir pinigus investavo į kriptovaliutas. Jų kursai nukrito ir tam, kad rizika būtų mažesnė, kad būtų mažiau nuostolio, nusprendė gelbėti tuos pinigus. Vietoje to, kad atgautų viską, ką investavo, palaukė šiek tiek ir pardavė už pusę kainos ir net pigiau“, – pasakojo jis. M. Pareščius teigė, kad nuostolių patyrę asmenys patys su žiniasklaida nekalbės. „Ten per skaudu, kai kurie plaukus raunasi, geria daug ir t.t. Taip išėjo, nu žiopliukai, nu surizikavo, pavarė į minusą...“ – sakė jis. Populiariausios kriptovaliutos – bitkoino – kaina praėjusių metų gruodžio viduryje buvo pasiekusi beveik 20 tūkst. JAV dolerių, rodo „Coindesk“ duomenys. Tačiau šiose aukštumose valiuta buvo neilgai. Prieš pat 2018 metų pradžią bitkoino kaina buvo kritusi iki 12 tūkst. dolerių, vėliau kilo iki 17 tūkst., o tada ir vėl krito – sausio 30 dieną siekė 10 tūkst. dolerių. M. Pareščius pasakojo, kad jo aptariami asmenys kriptovaliutas pirko tuomet, kai bitkoino kaina siekė 17–20 tūkst. eurų. Jis taip pat pažymėjo, kad jie investavo ne tik į bitkoinus, bet ir į kitas kriptovaliutas. „Coindesk“ duomenimis, tiek „Ethereum“, tiek „Litecoin“, tiek „Ripple“ kainos pastaruoju metu svyravo į bitkoino panašiomis trajektorijomis. Skirtingų kriptovaliutų yra daugybė – pavyzdžiui, puslapyje „CoinMarketCap“ galima rasti sąrašą su 1506. „Kai kurios valiutos krito 50 proc. ir daugiau. Kai kas sakė, kad aš čia suinvestuosiu į kelias valiutas ir tikrai garantuotai viskas bus. Bet krito, net ir kelios krito, krito dešimtys skirtingų valiutų“, – pasakojo M. Pareščius. Verslininkas teigė, kad ir pats yra investavęs į kriptovaliutas, tačiau jomis yra patenkintas. „Mano pradinės investicijos buvo sėkmingos, o dabar laukiu, kol pakils“, – sakė jis. M. Pareščius aiškino, kad yra panikuojantys ir yra normalūs investuotojai. „Normalūs investuoja ilgesniam periodui – jie labai nepergyvena. Jei žiūrėtume į „blockchain“ technologija paremtas naujas valiutas, jos paprastai skirtos ilgiems investicijų etapams: 3 mėn., pusė metų, 1 ar 2 metai. O kai publika mato, kad valiutos kursas savaitės ar mėnesio bėgyje šokinėja aukštyn–žemyn, dalis bandančių investuoti pamato, jog yra galimybė greitai užsidirbti, bet neįvertina savo galimybių, rinkos dėsningumų. Tada jie investuoja pinigus „ant piko“, kai kaina yra aukščiausia. Praeina savaitės ar mėnesiai ir pamatę, kad kaina yra nukritusi, pavyzdžiui, 100 tūkst. eurų pavirto 50 tūkst. ar 40 tūkst. eurų, jie pradeda panikuoti. Iš tų nervų, skubėjimo, parduoda viską, į ką investavo. Vietoje 100 tūkst. lieka 40 tūkst. eurų. Tada verkia“, – kalbėjo jis. Investavo mokslui skirtas santaupas Panašių į M. Pareščiaus papasakotas istorijų aplink pasaulį yra daugiau. Pavyzdžiui, „Financial Times“ neseniai rašė apie kelias, kuriomis investuotojai į kriptovaliutas pasidalino interneto forumuose. „Į bitkoinus investavau koledžui skirtas santaupas. Čia kritimas ar burbulo sprogimas?“ – apie gruodžio pabaigoje įvykusį kriptovaliutos nuvertėjimą klausė vienas socialinio tinklo „Reddit“ vartotojas. „Esu labai išsigandęs, nes kovą nebeturėsiu pinigų susimokėti už mokslą. Viskas kriptovaliutose“, – pratęsė jis. Kitas vartotojas pasidalino panašia istorija, tačiau teigė tikintis, jog kriptovaliutų kaina atsigaus. „Praradau savo koledžui skirtas santaupas dėl pastarojo kritimo. Kitą semestrą neturėsiu kaip susimokėti, jei kaina nepakils, tačiau tikiu, kad ji pakils“, – rašė jis. Dar keli „Financial Times“ cituojami „Reddit“ vartotojai skatino nepasiduoti panikai ir neparduoti savo nuvertėjusių kriptovaliutų. „Būti bitkoinuose ir kriptovaliutose reiškia būti laukiniuose vakaruose. Išgyvena tik stipriausi. Niekada negalvok trumpuoju laikotarpiu, visada galvok ilguoju laikotarpiu“, – patarė vienas. Šiomis citatomis savo socialinio tinklo paskyroje pasidalinęs „Swedbank“ vyriausias ekonomistas Nerijus Mačiulis sakė, kad tokių istorijų bus daugiau. „Priežiūros institucijos užguls kriptovaliutas ne tik dėl to, kad jos yra puiki terpė pinigų plovimui, nusikaltimų finansavimui ir mokesčių vengimui. Jos pavojingos, nes žmonės patiki, jog pinigai auga ant medžių (arba juos galima „iškasti“) ir dažniausiai nesupranta, kad tam jog vienas „investuotojas“ praturtėtų, kitas turi nuskursti (tai vadinama „zero-sum game“, bet iš tiesų yra mažiau nei „zero-sum“, nes pakeliui iššvaistoma daugybė energijos)“, – komentavo jis. Yra kam patinka Mažėjanti įvairių kriptovaliutų vertė plaukus rautis verčia ne visus. Gruodį rinkos biržų operatoriai „CME Group“ ir „Cboe Global Markets Inc“ pradėjo prekiauti bitkoinų ateities sandoriais. Investuotojams tai atvėrė galimybę statyti už tai, kad kriptovaliutos kaina smuks ir iš to uždirbti. Ekonomistas Robertas Shilleris televizijai CNBC sakė, kad tai reikėtų vertinti teigiamai. „Finansų teorija sako, kad jeigu nėra galimybės statyti už tai, kad kažkas atpigs, tada entuziastai tampa nebevaldomi, o abejojantys negali parodyti savo nuogąstavimų adekvačiai“, – aiškino jis. DELFI primena, kad Lietuvos bankas įspėja vartotojus, jog virtualios valiutos yra neprižiūrimos ir nereguliuojamos. Asmenys, perkantys ar naudojantys tokias valiutas, prisiima visą su jomis susijusią riziką ir atsakomybę už galimus nuostolius.