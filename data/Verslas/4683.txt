Bendrovės pardavimo pajamos šiemet, palyginti su atitinkamu 2016 metų laikotarpiu, išaugo 26 proc. iki 2,673 mlrd. eurų (3,141 mlrd. dolerių), teigiama Lenkijos „Orlen“ devynių mėnesių veiklos ataskaitoje. Trečiąjį šių metų ketvirtį, palyginti su tuo pačiu 2016-ųjų laikotarpiu, „Orlen Lietuvos“ pajamos padidėjo 24 proc. iki 999,2 mln. eurų (1,174 mlrd. dolerių), grynasis pelnas išaugo 5,1 karto iki 61,3 mln. eurų (72 mln. dolerių). Palyginti su antruoju ketvirčiu, įmonės pajamos ir grynasis pelnas augo atitinkamai 23 proc. ir 43 procentais. „Orlen Lietuvos“ teigimu, trečiojo ketvirčio finansiniai rezultatai yra geriausi šiais metais ir vieni aukščiausių per visą bendrovės istoriją. Jie pasiekti po antrąjį ketvirtį vykdytų gamyklos remonto darbų, leidusių pasiekti išskirtinį gamyklos pajėgumų panaudojimo rodiklį. „Tai yra akivaizdžiai matomas mūsų investicijų į modernizavimą ir technologines kompetencijas rezultatas. Gamyklos pajėgumo panaudojimo rodiklis (trečiąjį ketvirtį - BNS) siekė 106 proc., o pardavimai buvo puikūs“, – pranešime spaudai sakė „Orlen Lietuvos“ generalinis direktorius Ireneuszas Fąfara. Bendrovės pelnas prieš mokesčius, palūkanas, nusidėvėjimą ir amortizaciją (EBITDA) sausį-rugsėjį buvo 172,8 mln. eurų (203 mln. dolerių) - 16 proc. daugiau nei per tą patį 2016-ųjų laikotarpį (175 mln. dolerių, 148,9 mln. eurų). Trečiąjį ketvirtį, palyginti su tuo pačiu 2016-ųjų laikotarpiu, EBITDA išaugo 3,1 karto iki 81,7 mln. eurų (96 mln. dolerių). „Orlen Lietuva“ per devynis mėnesius perdirbo 7,165 mln. tonų naftos - 5 proc. daugiau nei pernai sausį-rugsėjį (6,841 mln. tonų). Trečiąjį ketvirtį bendrovė perdirbo 2,703 mln. tonų naftos - 11 proc. daugiau nei pernai liepą-rugsėjį ir 20 proc. daugiau nei antrąjį šių metų ketvirtį. Bendrovė šiemet išnaudojo 94 proc. perdirbimo pajėgumų - 5 procentiniais punktais daugiau, nei 2016 metų sausio-rugsėjo mėnesiais. Trečiąjį ketvirtį įmonės išnaudotų perdirbimo pajėgumų dalis siekė 106 proc. - 17 punktų daugiau nei šių metų antrąjį ketvirtį ir 10 punktų daugiau nei trečiąjį 2016-ųjų ketvirtį. Per devynis mėnesius „Orlen Lietuvos“ investicijos (Capex) siekė 41,7 mln. eurų (49 mln. dolerių), o tik trečiąjį ketvirtį - 10,2 mln. eurų (12 mln. dolerių). „Orlen“ valdo 100 proc. „Lietuvos Orlen“ akcijų.