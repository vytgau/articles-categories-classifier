Apie tai žurnalistams po Vyriausybės posėdžio pranešė teisingumo ministrė Milda Vainiutė. „Jis atsistatydino pats. Jam buvo laikinai pavesta eiti tas funkcijas (Registrų centro generalinio direktoriaus - BNS), o nuo šiandien (antradienio - BNS) jis visai nebedirba Registrų centre“, - žurnalistams sakė M. Vainiutė. Pasak jos, V. Valikonis pasitraukė savo noru. Teisingumo ministrė teigė, kad jai sunku vertinti, ar jo pasitraukimas gali būti susijęs su praėjusią savaitę Registrų centro pavaduotoju paskirto Gintauto Vilkelio istorija. M. Vainiutės teigimu, laikinai Registrų centrui nuo antradienio vadovauja generalinio direktoriaus pavaduotoja Ieva Tarailienė. Ministrė negalėjo pasakyti, kada centras turės nuolatinį vadovą, nes, pasak jos, tai susiję su Seime atliekamų tyrimu. BNS nepavyko susisiekti su V. Valikoniu. Liepos pabaigoje po susitikimo su premjeru Sauliumi Skverneliu V. Valikonis pristatė planuojamą Registrų centro pertvarką - iš pradžių ketinta panaikinti apie 100 darbo vietų centrinėje būstinėje, kurioje šiuo metu dirba apie 600 darbuotojų, vėliau ketinama optimizuoti ir kitų padalinių veiklą. 20 metų Registrų centrui vadovavusiam Kęstučiui Sabaliauskui šalių susitarimu pasitraukus iš pareigų, gegužę paskelbtas naujo vadovo konkursas, tačiau jį laimėjęs advokatas Gintautas Bartkus atsisakė pareigų, o antrą vietą užėmęs direktoriaus pavaduotojas Arvydas Bagdonavičius į jas nepaskirtas, kol Seimo Antikorupcijos komisija tiria elektroninės sveikatos sistemos e-sveikata projekto įgyvendinimą. Už šį projektą centre buvo atsakingas A. Bagdonavičius. Rugsėjo pabaigoje buvo atšaukta Registrų centro valdyba, kuriai vadovavo nepriklausomas narys, šildymo sistemų prekybos grupės „Vilpra“ pagrindinis akcininkas Algirdas Stasys Vėgėlė. Valdyboje taip pat dirbo „Danske Bank“ Lietuvos filialo vadovo postą nuo spalio palikęs Gintautas Galvanauskas ir Lietuvos prekybos, pramonės ir amatų rūmų asociacijos prezidentas, investicijų bendrovės „Avestis“ akcininkas Šarūnas Kliokys. DELFI anksčiau skelbė, kad Registrų centrui galėtų vadovauti prieš 8 metus iš Seimo kanclerio pareigų atleistas Gediminas Vilkelis, kuris dirbo bendrovės direktoriaus pavaduotoju. G. Vilkelis iš Seimo atleistas 2009 metais, paaiškėjus, kad tuomet parlamente maitinimo paslaugas teikusi įmonė turėjo lengvatų, Seimo kanceliarijos darbuotojams sunkmečiu buvo išmokėta daugiau kaip 580 tūkst. eurų priemokų, taip pat abejota dėl konkursų į valstybės tarnybą skaidrumo. Lietuvos vyriausiasis administracinis teismas (LVAT) sprendimą atleisti G. Vilkelį pripažino neteisėtu, Seimas jam iš viso išmokėjo apie 100 tūkst. eurų kompensaciją. Vėliau S. Skvernelis žurnalistams kalbėjo, kad dėl dabartinės vadovybės likimo turės nuspręsti Susisiekimo ministerija, tačiau G. Vilkelis neturi jokių šansų tapti laikinuoju centro vadovu. 1997 metais įsteigta įmonė tvarko nekilnojamojo turto kadastrą ir registrą, adresų registrą, juridinių asmenų registrą, kuria, diegia ir plėtoja su šiais ir kitais registrais susijusias informacines sistemas, tvarko registrų archyvus. Registrų centras pirmąjį šių metų pusmetį gavo 19,924 mln. eurų pajamų - 17,4 proc. daugia nei 2016 metų sausį-birželį, kai įmonės pajamos buvo 16,973 mln. eurų. Įmonės grynasis pelnas per metus sumažėjo 21,4 proc. iki 632,9 tūkst. eurų. Valstybei priklauso 100 proc. Registrų centro, šiuo metu įmonės turtą patikėjimo teise valdo Teisingumo ministerija. Birželio pabaigoje įmonėje dirbo 1675 darbuotojai.