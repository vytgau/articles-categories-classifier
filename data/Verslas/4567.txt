Pasak Roko Masiulio, jei geležinkeliai neuždirbs pelno ir nemokės dividendų, bendrovė negaus kompensacijos. „Šioje vietoje reikia tiksliai žinoti faktus - „Lietuvos geležinkeliai“ gaus keleivių vežimo kompensaciją, jeigu ne mažesnę sumą sumokės dividendų į valstybės biudžetą. Nieko čia geležinkeliai ir nelaimi, (...) nebus taip, kad biudžetas finansuos keleivių vežimo veiklą, čia nėra kardinalaus pasikeitimo“, - tvirtino R. Masiulis. Jo teigimu, tai leis teisingai ir tvarkingai parodyti „Lietuvos geležinkelių“ finansinius srautus. „Iki šiol „Lietuvos geležinkeliai“ nemokėdavo dividendų, bet kompensuodavo (keleivių vežimo nuostolius - BNS), visų valstybės įmonių kontekste tai yra netvarka, todėl tiesiog įvedame tvarką. Kadangi biudžetas ne guminis ir kiek nori pinigų nepaimsi, buvo sutarta, kad geležinkeliai efektyvins veiklą ir jeigu sugebės uždirbti tiek, kiek jiems reikia kompensuoti (keleivių vežimo nuostolius - BNS), mokės dividendus, o iš jų jiems bus (iš biudžeto - BNS) sumokėta kompensacija“, - aiškino R. Masiulius. „Jeigu įmonė sumokės 10 mln. eurų dividendų, tiek ir gaus iš biudžeto, jeigu sumokės 100 mln. eurų - gaus vistiek 35 mln. eurų. „Lietuvos geležinkelių“ tikslas, kad ta suma (kompensuojamų nuostolių - BNS) nuolat mažėtų, kad kuo daugiau žmonių važiuotų geležinkeliu, o dividendų suma didėtų“, - pridūrė ministras. Investuotojų asociacijos valdybos narys Vaidotas Rūkas sako, kad šiuo atveju svarbiausia - principinė nuostata kompensuoti keleivių vežimo nuostolius. „Tai ta schema ir turi veikti. Už tai, ką jie (geležinkeliai - BNS) uždirba iš pelningos veiklos, turi mokėti dividendus, o nuostolius kompensuoja iš biudžeto“, - sakė V. Rūkas. Vyriausybės parengtame 2018 metų biudžeto projekte numatyta, kad geležinkeliams kitąmet būtų skirta iki 35,752 mln. eurų kompensacija. „Lietuvos geležinkelių“ vadovas Mantas Bartuška anksčiau sakė, kad Lietuva yra paskutinė Europos valstybė, kur keleivių vežimą pradės subsidijuoti valstybė. Bendrovė iš keleivių vežimo veiklos pernai patyrė 36,5 mln. nuostolių, o per šešis šių metų mėnesius - 16,8 mln. eurų, arba 6,1 proc. mažiau nei pernai. „Lietuvos geležinkeliai“ šiemet per tris ketvirčius uždirbo 3,7 mln. eurų grynojo pelno, tačiau jų kol nepakanka sukauptiems nuostoliams (jie birželio pabaigoje siekė 6,327 mln. eurų) padengti, todėl įmonė kol kas neturi galimybės mokėti dividendus, todėl viskas priklausys nuo šių metų ketvirtojo ketvirčio veiklos rezultatų. Valstybės valdomų įmonių dividendai nuo šių metų yra susieti su jų nuosavo kapitalo grąžos rodikliu - jiems gali būti skiriama nuo 60 proc. iki 85 proc. paskirstytinojo pelno. Daugiausiai (85 proc.) jo turi skirti bendrovės, kurių nuosavo kapitalo grąža neviršija 1 proc. - į šią grupę pagal pirmojo pusmečio rezultatus patenka ir „Lietuvos geležinkeliai“ . BNS skaičiavimais, norint gauti visą biudžete numatytą sumą, „Lietuvos geležinkelių“ paskirstytinas pelnas turėtų siekti 42,1 mln. eurų, todėl ketvirtąjį ketvirtį bendrovė turėtų gauti 40,5 mln. eurų pelno, o jei ji finansinėse ataskaitose apskaitys ir Europos Komisijos skirtą beveik 28 mln. eurų baudą - 68,4 mln. eurų pelno.