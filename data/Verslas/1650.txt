Kaip ir anksčiau, absoliuti dauguma prašymuose keliamų reikalavimų yra dėl darbo užmokesčio ir su juo susijusių sumų išieškojimo. Palyginti su 2016 m., pernai beveik penktadaliu daugiau gauta reikalavimų dėl žalos atlyginimo (materialinės atsakomybės). „Nuo praėjusių metų vidurio įsigaliojęs naujasis Darbo kodeksas išplėtė darbo ginčų komisijų kompetenciją. Taigi, šiuo laikotarpiu gauta ir naujo pobūdžio prašymų, kurių nagrinėjimas iki tol nebuvo priskirtas darbo ginčų komisijoms. Pagal naujus darbo ginčų komisijų įgaliojimus, dažniausiai asmenys kreipėsi dėl atleidimo iš darbo pripažinimo neteisėtu. Gauti pirmieji reikalavimai dėl baudų skyrimo darbdaviui nevykdant darbo ginčų komisijos arba teismo sprendimo ar nutarties dėl darbo sutarties šalių ikisutartinių santykių. Taip pat sulaukta reikalavimų dėl minimalaus darbo užmokesčio už kvalifikuotą darbą mokėjimo, dėl nušalinimo nuo darbo teisėtumo bei kolektyvinių teisių gynimo“, – atkreipia dėmesį Lietuvos vyriausiasis valstybinis darbo inspektorius Jonas Gricius. Vertinga bylų baigtis, pasak J. Griciaus, kai ginčo šalys susitaria tarpusavyje – sudaroma taikos sutartis. Tai ekonomiškiausias ir efektyviausias sprendimas. 2017 m. net 63 proc. nagrinėtų ginčų baigėsi reikalavimų patenkinimu arba taikos sutarčių tarp ginčo šalių sudarymu. „Raginame, – sako VDI vadovas J. Gricius, – kuo aktyviau naudotis galimybe ginti savo pažeistas teises tiek darbuotojus, tiek darbdavius ir kreiptis į darbo ginčų komisijas. Paslauga teikiama nemokamai, ji nėra apsunkinta daugeliu formalumų, darbo ginčų nagrinėjimo laikas įprastai trunka iki vieno mėnesio.“ Darbo ginčų komisijos ginčą nagrinėja trišaliu principu – dalyvauja VDI atstovas ir socialiniai partneriai (t. y. darbdavių ir darbuotojų organizacijų atstovai), kurie, atsižvelgę į visas bylai reikšmingas aplinkybes, priima sprendimą. Šitaip užtikrinamas proceso nešališkumas, objektyvumas ir skaidrumas. Reaguojant į didėjantį prašymų skaičių darbo ginčų komisijoms, taip pat į naujuosius šių komisijų įgaliojimus, pernai įsteigtos dar keturios darbo ginčų komisijos. Dabar Lietuvoje veikia 18 darbo ginčų komisijų. Su prašymais asmenys gali kreiptis į VDI Vilniaus teritoriniame skyriuje veikiančias darbo ginčų komisijas (jų yra 6), į VDI Kauno ir Klaipėdos skyrius – čia dirba po 3 darbo ginčų komisijas. Po 2 darbo ginčų komisijas dirba VDI Šiaulių ir Panevėžio teritoriniuose skyriuose, Alytuje ir Telšiuose – po vieną. VDI Utenos, Marijampolės ir Tauragės teritorinius skyrius aptarnauja atitinkamai Panevėžio, Kauno ir Telšių darbo ginčų komisijos. Prašymus išnagrinėti darbo ginčą galima pateikti bet kuriame teritoriniame VDI skyriuje – esant reikalui jis bus persiųstas reikiamai darbo ginčų komisijai.