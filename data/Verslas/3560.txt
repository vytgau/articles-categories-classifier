„Praėjusią savaitę į Kiniją išplaukė pirmasis produkcijos krovinys – apie 200 tonų“, – BNS sakė „Rokiškio sūrio“ valdybos pirmininkas Dalius Trumpa. Jis spalio pabaigoje BNS teigė, kad bendrovė susitarė su neatskleidžiamais partneriais dėl daugiau nei 800 tonų mocarelos eksporto, o susitarimą su kinais padėjo pasiekti į įmonę investavusi Naujosios Zelandijos pieno perdirbimo milžinė „Fonterra“, spalį už 7,1 mln. eurų įsigijusi apie dešimtadalį „Rokiškio sūrio“ akcijų. D. Trumpa antradienį kalbėjo, kad produkcijos išvežimą šiek tiek stabdė techninių detalių derinimas. Jis pridūrė, kad naujų užsakymų iš Kinijos įmonė nėra gavusi. Į Kiniją jau eksportuoja trys šalies pieno įmonės: „Rokiškio sūris“ šių metų kovą eksportavo 300 tonų laktozės, Vilkyškių pieninė sausį – apie 20 tonų mocarelos, „Marijampolės pieno konservai“ liepą – apie 100 tonų konservuoto nesaldinto pieno.