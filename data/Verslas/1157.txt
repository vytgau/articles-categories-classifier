„Nuo kovo 7 dienos Eglė Šimė pradėjo eiti IT vadovo pareigas įmonėje „Franmax“. Ji tikrai stiprus IT srityje žmogus“, – BNS sakė „Maxima grupės“ Komunikacijos ir korporacinių reikalų vadovė Ernesta Dapkienė. Ekonomikos ir verslo administravimo išsilavinimą turinti E. Šimė nuo 2017 metų gruodžio 4 dienos vadovavo Jungtinės Karalystės duomenų valdymo bendrovės „Callcredit“ padaliniui Kaune. Iki tol – nuo 2014 metų rugsėjo iki pernai spalio – ji vadovavo VAC. Dar anksčiau E. Šimė dirbo „Lietuvos energijos“ grupei priklausiusio Energetikų mokymo centro generaline direktore, taip pat bendrovėse „New Vision Baltija“, „Blue Bridge“, „Lietuvos telekome“ (dabar – „Telia Lietuva“). Prie „Franmax“ nuo kovo 12 dienos prisijungė ir buvęs „Lietuvos energijos“ grupės suskystintųjų gamtinių dujų (SGD) tiekimo ir prekybos bendrovės „Litgas“ vadovas Vytautas Čekanavičius, jis tapo „Franmax“ operacijų vadovu. Iš „Lietuvos energijos“ antrinės įmonės „NT Valdos“ generalinės direktorės pareigų pasitraukianti Ieva Lauraitytė nuo kovo 26 dienos dirbs „Maxima grupė“ komercijos vadove. Tai nauja pareigybė „Maxima grupėje“. E. Dapkienė iki darbo „Maxima grupėje“ taip pat penkerius metus dirbo „Lietuvos energijos“ korporatyvinės komunikacijos tarnybos direktore. „Franmax“ teikia franšizės ir agentavimo paslaugas „Maxima grupės“ įmonėms. „Maxima grupės“ generalinis direktorius šiuo metu yra buvęs „Lietuvos energijos“ vadovas Dalius Misiūnas. E. Dapkienė pirmadienį patvirtino, kad nuo kovo 12 dienos „Maxima LT“ komunikacijos projektų vadovu dirba buvęs Lietuvos pašto komunikacijos grupės vadovas T. Bašarovas. Jis kovo 9 dieną pranešė paliekantis Lietuvos paštą, kuriame dirbo nuo 2015 metų rugpjūčio, o iki tol penkerius metus – dienraštyje „Lietuvos žinios“. „Vilniaus prekybos“ grupei priklausanti „Maxima grupė“ valdo prekybos tinklus „Maxima“ (Baltijos šalyse), „Aldik“ (Lenkijoje), „T-Market“ (Bulgarijoje) ir elektroninę parduotuvę „Barbora“. Konsoliduota grupės apyvarta pernai siekė 2,69 mlrd. eurų. Pagrindinis „Vilniaus prekybos“ akcininkas yra Londone gyvenantis verslininkas Nerijus Numavičius.