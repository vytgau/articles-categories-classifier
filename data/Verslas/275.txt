Finansų ministras Vilius Šapoka tikisi, kad ši naujovė bus populiari, tuo metu Seimo Audito komiteto pirmininkė konservatorė Ingrida Šimonytė didelio poveikio neprognozuoja. „Tikiuosi, kad tas mastas tikrai bus didelis“, – BNS sakė V. Šapoka. Anot jo, nauja lengvata būtų taikoma namų tvarkymo, auklių, būsto ar automobilių remonto paslaugoms, tačiau dėl viso jų sąrašo kol kas nėra apsispręsta. Veidrodiniu principu bus peržiūrėtos veiklos su verslo liudijimu. Veiklos, kurioms kuriamos GPM paskatos, nebegalės naudotis verslo liudijimu, todėl jas teikiantys žmonės turės imtis individualios veiklos. „Bus žymiai palengvinta tiek apskaita, tiek mokesčių skaičiavimas“, – tvirtino V. Šapoka. Finansų viceministrė Daiva Brasiūnaitė BNS sakė, kad jei šiam siūlymui bus pritarta ir nauja tvarka įsigalios nuo 2019-ųjų pradžios, 2020 metų biudžete GPM permokoms grąžinti gali būti numatyta papildomai apie 15 mln. eurų. Seimo Biudžeto ir finansų komiteto narė socialdemokratė Rasa Budbergytė sako, kad lengvata paskatins verslą lįsti iš šešėlio, tačiau I. Šimonytė mano, kad naujovės efektą lems abiejų sandorio pusių noras „dalyvauti šiame žaidime“. „Viskas priklauso nuo to, kokius mokesčius reikės mokėti sąskaitas faktūras verčiamam išrašyti ir savo apyvartas deklaruoti individualios veiklos vykdytojui, teiksiančiam paslaugas, dėl kurių patirtas išlaidas gyventojas norės susigrąžinti gaudamas mokesčių lengvatą. Jeigu gausis taip, kad sutaupymas bus didesnis nemokant mokesčių... Kaip dabar žmonės susitaria ant garbės žodžio, taip ir toliau susitars“, – BNS teigė I. Šimonytė. Pasak jos, dalis klientų gali manyti, kad jiems labiau apsimokės už paslaugą iš karto sumokėti mažiau ir nelaukti, kol deklaruojant pajamas kitais metais bus galima susigrąžinti dalį mokesčių. Be to, anot I. Šimonytės, jei Vyriausybė nepadidins susigrąžinamų įmokų ribos, daug žmonių negalės pasinaudoti nauja finansine paskata. „Jeigu dės į tą pačią krūvą, labiausiai mokūs žmonės bus į tas lubas jau atsirėmę, nes turėdami draudimus, būsto paskolą jau susigrąžina maksimaliai leistiną sumą“, – aiškino I. Šimonytė. Ji taip pat prognozuoja, kad bus sunkus ir brangus tokios lengvatos administravimas. Šiuo metu dalį GPM gali susigrąžinti gyventojai, mokėję gyvybės draudimo, studijų ar pensijų įmokas, palūkanas už būsto paskolą. Gyvybės draudimo ir pensijų įmokoms taikoma maksimali 2 tūkst. eurų riba (žmogus gali atgauti iki 300 eurų), tuo metu studijų įmokų ir būsto paskolos palūkanų suma negali viršyti 25 proc. apmokestinamųjų pajamų.