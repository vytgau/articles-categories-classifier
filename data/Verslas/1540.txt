Susisiekimo ministerija pranešime teigia, kad šiuo metu daugiausia diskusijų kelia nuostatos, susijusios su šalių kelių transporto rinkų atvirumu ir sektoriaus darbuotojų socialiniais klausimais. „Krovinių vežėjams svarbūs „Mobilumo paketo” aspektai yra balansas tarp tarptautinių vežimų, kabotažo ir vairuotojų komandiravimo, taip pat vairuotojų poilsio ir geresnių darbo sąlygų sudarymas”, - rašome pranešime. Taip pat siekiama užtikrinti geresnes darbo ir poilsio sąlygas vairuotojams, sukuriant atitinkamą infrastruktūrą, sumažinti kontrolės naštą ir kaštus, įtvirtinant elektroninių dokumentų pripažinimą visoje ES. „Lietuva atkreipia dėmesį, kad naujos ES iniciatyvos kelių transporto srityje turi nediskriminuoti ES vežėjų ir tuo pačiu nesukurti palankesnių sąlygų trečiųjų šalių vežėjams. Lietuva ragina imtis papildomų priemonių, kad ne ES šalių vežėjai laikytųsi tų pačių vairuotojų komandiravimo reikalavimų ir būtų užkirstas kelias galimam konkurencijos su Europos vežėjais iškraipymui”, - rašoma ministerijos pranešime. Vengrijos kvietimu antradienį Budapešte susitinka transporto politikai iš tų ES šalių, kurios gindamos savo šalies vežėjų interesus mato būtinybę siūlyti pataisas Europos Komisijos inicijuotam „Mobilumo paketui“. Jame dalyvauja Višegrado grupė, kurią sudaro Čekija, Lenkija, Slovakija ir Vengrija, bei kitų šios grupės pozicijai pritariančių ES valstybių - Lietuvos, Latvijos, Estijos, Airijos, Ispanijos, Rumunijos ir kt. atstovai.