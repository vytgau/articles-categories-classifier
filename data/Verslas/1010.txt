Anot kompiuterinių technologijų eksperto Džiugo Paršonio, jei toks sprendimas būtų priimtas, greičiausiai brangtų reklamų užsakymai. „Į pasikeitusią situaciją reaguoja kiekvienas verslas ir kiekvienas verslo dalyvis. Šiaip, manyčiau, kad tiesiog eiliniam vartotojui galbūt niekas nepakistų, bet verslas tai pajustų, padidėtų jų išlaidos“, - Eltai sakė Dž. Paršonis. Anot eksperto, paprasti vartotojai turbūt poveikio nepajus. „Verslas naudojasi įvairiomis paslaugomis, o paprastas vartotojas paprastai išvis už nieką internete nemoka, tai kažin ar čia kažkas pasikeistų“, - kalbėjo Dž. Paršonis. Pasak jo, tokie EK siūlymai yra ekonominių varžybų tarp Europos Sąjungos (ES) ir Jungtinių Amerikos Valstijų (JAV) tąsa, todėl ir ateityje gali iškilti mėginimų minėtas bendroves paveikti teisiniais ar kitokiais būdais. Tuo metu Lietuvos finansų ministerija sako šiuo metu svarstanti, kokį poveikį toks EK pasiūlymas padarytų Lietuvos rinkai ir konkurencingumui. Ministerija taip pat teigia palaikanti globalius pasaulinio lygio sprendimus ekonomikos skaitmenizavimo srityje. „Šie klausimai geografiškai susiję ne tik su ES valstybėmis, tad nuosekliai palaikome globalius sprendimus, veikiančius geriau nei vienašalės priemonės, kurių jau imtasi atskirose valstybėse“, - Eltai atsiųstame komentare rašo finansų ministerijos Mokesčių politikos departamento direktorė Jūratė Laurikėnaitė. ELTA primena, kad praėjusį trečiadienį EK pasiūlė apmokestinti bet kurioje ES valstybėje narėje veikiančios skaitmeninės bendrovės pelną, jei jos metinės pajamos viršija 7 mln. eurų, jos turi daugiau nei 100 tūkst. vartotojų, arba kai su verslo paslaugų vartotojais pasirašyta daugiau nei 3000 sutarčių per metus. Pereinamuoju laikotarpiu Komisija siūlo taikyti 3 proc. pajamų mokestį bendrovėms, kurių bendros pajamos pasaulio mastu viršija 750 mln. eurų, o metinės pajamos ES - ne mažesnės nei 50 mln. eurų. Šiam pasiūlymui turės pritarti visos šalys narės, jis taip pat pateiktas Europos Parlamentui, kad jis išsakytų savo nuomonę.