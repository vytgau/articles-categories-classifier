Duomenų teikimo vajus keičia apskaitos vadovų atsakomybes Pastaruoju metu stipriai išaugo duomenų teikimo VMI apimtys. Kol kas tai – i.SAF, i.VAZ, SAF-T rinkmenos, naujoji Tarptautinių įmonių grupių ataskaita (CbCR), papildomi bankų teikiami duomenys. Lietuvos, kaip ir kitų pasaulio valstybių mokesčių administratorių duomenų alkį sužadino ne tik siekis efektyvinti mokesčių administravimą. Duomenų rinkimo vajaus link pastūmėjo ir pasaulinė finansų krizė, „Panamos popierių“ paviešinimas, tarptautinių verslo gigantų mokestinių bylų atgarsiai – poreikis didinti skaidrumą, dar aktyviau keistis duomenimis tarptautiniu mastu. Šis virsmas įmonėms reiškia, kad ne tik reikia persižiūrėti vidines nuostatas ir strategijas, bet ir ieškoti papildomų resursų. Nuo šiol apskaitos vadovų dienotvarkėse – svarbus papildomas klausimas: kaip įgyvendinti pokyčius, neišplečiant darbuotojų skaičiaus bei neviršijant išlaidų biudžetų technologiniams sprendimams? Gebėjimas prisijaukinti technologijas neleis „paskęsti“ Nors teikiami papildomi duomenys yra labai vertingi VMI, tačiau akivaizdu, kad įmonių darbuotojai, juos rengdami ir teikdami, jokios papildomos vertės įmonei nekuria. Todėl motyvacija skirti papildomų lėšų tam reikalingoms technologijoms nėra didelė. Visgi įmonės ir Lietuvoje vis labiau įsisąmonina, jog papildomas rankinis darbas finansų skyriuose, ypač siekiant laiku ir tinkamai vykdyti augančius VMI reikalavimus, – nėra išeitis. Juolab kad ir prastai ir per lėtai tvarkomo mokestinių duomenų ūkio pasekmės gali kainuoti brangiau nei, tarkime, naujausi procesų automatizavimo robotais sprendimai. Šiuos pokyčius neretai valdo įmonių apskaitos vadovai. Ar įmonės sėkmingai prisitaikys prie papildomų reikalavimų, priklausys ir nuo apskaitos vadovų domėjimosi technologiniais sprendimais, gebėjimo rasti bendrą kalbą su IT specialistais, lanksčiai ir atvirai priimti naujoves, motyvuoti savo komandą naujus IT įrankius aktyviai naudoti veikloje. Technologinis atsinaujinimas ir motyvuota apskaitos komanda, efektyviai išnaudojanti naujoves kasdieniame darbe, – tai kelias, kaip nepaskandinti apskaitos skyriaus rutininėse užduotyse teikiant vis daugiau duomenų VMI ir kitoms institucijoms. Tai taip pat būdas atlaisvinti rankas reikšmingesniems darbams, pavyzdžiui, prasmingai apskaitos duomenų analizei ir mokestinių rizikų įsivertinimui. Robotai nepakeis efektyviai pokyčius valdančių apskaitos vadovų Rinkti, įvertinti ir teikti duomenis didžiąja dalimi galima perleisti robotams. Visgi robotai ar kitos pažangios technologijos dar kurį laiką tikrai negalės pilnai perimti vertingųjų žmogaus funkcijų – sumaniai ir efektyviai vadovauti pokyčių įgyvendinimui įmonių apskaitos, mokesčių srities procesuose. Tačiau jau šiandien apskaitos ir mokesčių vadovai turėtų aktyviai rūpintis savo kompetencija. Apskaitos ir mokesčių valdymas tampa vis labiau neįsivaizduojamas be tokio eksperto, kuris ne tik puikiai išmanytų apskaitą ir mokesčius bei gebėtų profesionaliai analizuoti duomenis, tačiau ir turėtų žinių apie naujausių technologijų panaudojimą apskaitoje, gebėtų keistis ir keisti procesus, efektyviai valdyti pokyčių įgyvendinimo įmonėse projektus bei motyvuoti komandas prisijaukinti technologijas kasdienėje veikloje. Bent jau artimoje ateityje tokių sugebėjimų turinčių įmonių apskaitos vadovų vertės tikrai nesumenkins ir jų nepakeis išvien dirbsiantys pažangiųjų technologijų sprendimai.