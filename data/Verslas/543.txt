Prekybininkai pažymi, kad prie įtampos rinkoje prisideda ir tebesitęsiantis JAV ir Kinijos prekybos ginčas. „Brent“ rūšies naftos ateities sandorių kaina kilo 0,3 proc., iki 72,25 dolerio už barelį. JAV „West Texas Intermediate“ (WTI) nafta pašoko 0,4 proc., iki 67,01 dolerio už barelį. Tiek „Brent“, tiek WTI trečiadienio sesijos metu buvo pasiekusios aukščiausią tašką nuo 2014 m. pabaigos - atitinkamai 73,09 ir 67,45 dolerio už barelį. Nors JAV komercinės naftos atsargos, oficialiais Energetikos informacijos administracijos (EIA) duomenimis, praėjusią savaitę kilo 3,3 mln. barelių, ANZ bankas pažymi, kad išaugusių atsargų įtaką kainoms su kaupu atsvėrė situacija Artimuosiuose Rytuose ir prekybos įtampa. Saudo Arabija trečiadienį teigė perėmusi raketas virš Rijado, o JAV prezidentas Donaldas Trumpas perspėjo Rusiją dėl karinių veiksmų Sirijoje, reaguojant į dar vieną įtariamą Basharo al-Assado režimo cheminio ginklo panaudojimą prieš civilius. Tuo tarpu Kinija pareiškė, kad prekybos ginčai tarp Pekino ir Vašingtono yra „išprovokuoti Jungtinių Valstijų“, o pati Kinija esą yra pasiruošusi imtis papildomų veiksmų.