Įmonė įsilaužimo faktą nuslėpė ir nuo reguliavimo institucijų, ir nuo vartotojų. Pasak informuotų šaltinių, ji programišiams sumokėjo 100 tūkst. JAV dolerių, kad šie sunaikintų duomenis ir „gavo patvirtinimą“, kad jie tai padarė. Be vardų, e. pašto adresų ir mobiliojo telefono numerių, programišiai taip pat pavogė informaciją apie maždaug 600 tūkst. vairuotojo pažymėjimų, pareiškė „Uber“. Niujorko valstijos prokuratūra jau pradėjo tyrimą dėl šio įsibrovimo, dėl kurio sunkumai, su kuriais „Uber“ pastaruoju metu susidūrė, gali dar padidėti, rašo JAV verslo dienraštis „The Wall Street Journal“. Prieš tris mėnesius „Uber“ pradėjo vadovauti Dara Khosrowshahi, kuris šiuo metu derasi dėl didelių investicijų ir sprendžia daugybę teisinių įmonės problemų. Du „Uber“ informacijos saugumo skyriaus darbuotojai, kurie buvo „atsakingi už atsakomuosius veiksmus“ – o tai, be kita ko, buvo ir sprendimas neįspėti klientų apie jų duomenų saugumo pažeidimą, – nuo antradienio buvo atleisti, pareiškė D. Khosrowshahi. Naujasis įmonės vadovas taip pat atsiprašė klientų. „To neturėjo būti įvykę ir dėl to nesiginsiu“, – pareiškė jis. „Galbūt jums kyla klausimas, kodėl apie tai kalbame tik dabar, po metų“, – pažymėjo D. Khosrowshahi. „Man kilo toks pat klausimas, todėl nedelsdamas pareikalavau nuodugniai ištirti, kas nutiko ir kokių veiksmų mes ėmėmės“, – pridūrė jis. „Uber“ vadovas pareiškė, jog apie tai, kad programišiai įsilaužė į serverį, kuriame įmonė saugojo duomenis, ir parsisiuntė „didelį“ jų kiekį, sužinojo visai neseniai. Tuo tarpu buvusiam įmonės vadovui Travisui Kalanickui apie tai buvo pranešta netrukus po įsilaužimo. Laiku neįspėjusi klientų apie asmens duomenų nutekėjimą „Uber“ galėjo pažeisti atskirų valstijų įstatymus dėl vartotojų teisių apsaugos. „Reikia keistis“ „Uber“ dabar susisiekia su vairuotojais, kurių vairuotojo pažymėjimų duomenys buvo pavogti, ir jiems siūlo kreditą bei apsaugą nuo tapatybės vagystės. Įmonė taip pat teikia informaciją reguliavimo institucijoms ir stebi klientų, kurių duomenys nutekėjo, paskyras, ar jose nėra sukčiavimo ženklų. „Nors aš negaliu ištrinti praeities, kiekvieno „Uber“ darbuotojo vardu galiu pažadėti, kad mes pasimokysime iš savo klaidų“, – pareiškė D. Khosrowshahi. „Mes keičiame tai, kaip dirbame savo darbą“, – pridūrė jis. Pakeitęs T. Kalanicką, D. Khosrowshahi „paveldėjo“ virtinę skandalų ir daugelio kritikuojamą darbo kultūrą. Nors „Uber“, veikianti daugiau kaip 600 miestų, tapo pasauliniu fenomenu, ji sulaukė daugybės priekaištų, be kita ko, susijusių su netinkamu vadovų elgesiu, nepalankia aplinka darbo vietoje ir galbūt neetiška konkuravimo praktika.