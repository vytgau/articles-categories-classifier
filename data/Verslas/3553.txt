„Laivas padės operatyviai atlikti povandeninius techninius darbus ir priežiūrą Klaipėdos uoste bei jo prieigose. Jame sumontuota narų valdymo stotis su barokamera, tad narai darbus galės atlikti iki 50 metrų gylyje. Jis pasitarnaus ir aplinkosauginiu aspektu, mat laivu galima rinkti išsiliejusius naftos produktus Klaipėdos uoste, šiukšles, plaukiojančias vandens paviršiuje“, – pranešime spaudai sako Klaipėdos uosto Laivyno skyriaus vadovas Gintaras Petreikis. Laivas „Naras“ pastatytas Estijoje, bendrovės „Baltic Workboats“ laivų statykloje. Jo ilgis – 23,2 metro, plotis – 6 metrai. Laive dirbs viena įgula, kurią sudarys kapitonas, mechanikas ir jūreivis-motoristas. Laive taip pat nuolat dirbs trys narai. Uosto atstovė Nijolė Dvarionaitė-Milkintienė BNS informavo, kad šiuo metu uosto direkcijos laivyną sudaro 8 laivai, tarp jų pasenęs ir dažnai gendantis narų laivas „Rifas“. Pasak jos, pradėjus pilnai naudoti laivą „Naras“, laivas „Rifas“ bus parduodamas aukcione.