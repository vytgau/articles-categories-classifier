Įmonė centriniame viešųjų pirkimų portale paskelbė būsimo konkurso techninę specifikaciją ir rinkos dalyvių pastabų laukia iki balandžio 20 dienos. „Siekdama pasirengti pirkimui, bendrovė ketina konsultuotis su rinkos dalyviais dėl pirkimo vykdymo ir paskelbė kvietimą rinkos dalyviams suteikti išankstines konsultacijas dėl šių bendrovės parengtų pirkimo dokumentų projektų: techninės specifikacijos, minimalių kvalifikacijos reikalavimų ir pirkimo sutarties“, – rašoma dokumente. Beveik 600 mln. eurų vertės GIPL projektą „Amber Grid“ įgyvendina kartu su Lenkijos dujų perdavimo sistemos operatore „Gaz-System“. Rangos darbų pirkimą dujotiekio atkarpai Lietuvoje „Amber Grid“ ketina paskelbti antrąjį šių metų ketvirtį. Dujotiekį numatoma nutiesti iki 2021 metų pabaigos. 2016 metų spalį „Amber Grid“ nutraukė pradėtus rangos konkursus, nes Lenkija tų metų rugsėjį dėl aplinkosaugos reikalavimų nusprendė keisti dujotiekio trasą. Lietuvoje GIPL trasos ilgis sieks 177 kilometrus. Anksčiau skaičiuota, kad bendra projekto vertė – 558 mln. eurų, investicijos Lietuvoje – 136 mln. eurų.