Nors skelbiama, kad nuo spalio 6 d. kredito unijos indėlininkai dėl jiems priklausančių draudimo išmokų jau gali kreiptis į visus Šiaulių banko padalinius, visgi gauti išmokas pavysta ne visiems – apie 60 žmonių liko nežinioje. Pinigai pakibo ore Į DELFI redakciją kreipęsis Aleksejus Rodinas neslėpė pasipiktinimo: „Indėlių ir investicijų draudimui“ įstatymas negalioja, tikrai erzina, kaip su žmonėmis elgiasi mūsų tarnybos.“ Jis pasakojo, kad „Baltijos“ unijos indėlininku tapo šių metų birželį, kai dar nebuvo žinių apie unijos problemas. Jau rugpjūčio mėnesį unijoje buvo atliekamos kratos, pradėtas ikiteisminis tyrimas dėl didelės vertės turto iššvaistymo. Kadangi rugsėjo 25 d. Lietuvos banko valdyba pripažinto uniją nemokia ir nusprendė kreiptis į teismą dėl bankroto iškėlimo, valstybės įmonė „Indėlių ir investicijų draudimas“ nukentėjusiems turi išmokėti jiems priklausančias draudimo išmokas. Pagal įstatymą, kompensuojama 100 proc. indėlio sumos, jei ji neviršija 100 tūkst. eurų. Tačiau pačią pirmąją išmokų mokėjimo dieną – spalio 6-ąją banke apsilankęs A. Rodinas išgirdo nemalonią žinią. „Atvykau į Šiaulių banko poskyrį Pilies g. su pasu atsiimti kompensacijos, bet ten kažkur pusvalandį trys darbuotojai bandė ieškoti manęs sąrašuose. Galiausia atsiprašė ir pasakė, kad skambinčiau į „Indėlių ir investicijų draudimą“. Paskambinau jiems ir buvau labai nustebęs, kad įstatymas jiems negalioja. Tik kartojo, kad komentuoti negali ir davė kitą – laikinojo bankroto administratoriaus telefoną“, – pasakoja jis. Laikinuoju bankrotu administratoriumi šiuo metu yra paskirta bendrovė „Insolvensa“. Paskambinus į ją A. Rodinui vėl teko nusivilti: „Man pasakė – liūdnos žinios, nes kol tęsiasi ikiteisminės procedūros, pinigų atsiimti negaliu. Dar pasakė, kad jei kaltinamieji savanoriškai paskelbs, kad suklastojo indėlio atsiėmimo dokumentus, procedūra bus greitesnė. Bet jeigu jie nepripažins, juk tai gali būti labai ilgas procesas, po kurio neaišku, ar išvis pavyks atgauti pinigus.“ A. Rodinas nesupranta, kodėl negali gauti išmokos ir piktinasi, kad yra visiškoje nežinioje ir turėjo sugaišti ne vieną valandą aiškindamasis situaciją. Nežinioje apie 60 žmonių DELFI kreipusis į laikinąjį bankroto administratorių, „Insolvensa“ vadovas Vėjūnas Klimas paaiškino, kad kai kurie indėlininkai negali gauti išmokų, nes FNTT pradėjo ikiteisminį tyrimą dėl galimai nusikalstamos veiklos „Baltijos“ unijoje. „Tyrimo medžiaga rodo, kad dalis indėlių sutarčių, taip pat ir Aleksejaus, galimai neteisėtai, be indėlininkų žinios buvo nutrauktos. Tuo pagrindu administratorius neperdavė valstybės įmonei „Indėlių ir investicijų draudimas“ duomenų apie jo indėlį, o draudimas neišmokėjo jam galimai priklausančios išmokos“, – aiškino jis. V. Klimas nesiėmė svarstyti, kiek tai gali užtrukti ir kada indėlininkai galėtų tikėtis išmokų, tačiau atskleidė, kad tokioje situacijoje atsidūrė apie 60 indėlininkų. „Kadangi vyksta tyrimas, ir kol kas nėra jokios papildomos informacijos, aš, kaip administratorius, neturiu pagrindo ir teisės kreiptis į „Indėlių ir investicijų draudimą“, jiems perduoti asmenų duomenis apie galimai jų esančius indėlius. Kol yra žodis galimai, tol neturiu pagrindo teikti duomenų“, – sako jis. Pačios „Baltijos“ kredito unijos puslapyje skelbiama, kad draudimo išmokų suma siekia 8,61 mln. eurų. Papildyta: indėlininkai išmokas gaus artimiausiu metu Pasirodžius straipsniui ketvirtadienį į DELFI kreipėsi „Indėlių ir investicijų draudimas“ direktorė Aurelija Mažintienė, paprašiusi patikslinti, kad įmonė per pasirinktą mokėjimo agentą AB Šiaulių bankas jau išmokėjo 8,6 mln. eurų dydžio draudimo išmokas. Taigi, išmokos išmokėtos beveik 95 proc. indėlininkų. „Indėlių ir įsipareigojimų investuotojams įstatyme numatyta, kad Indėlių draudimo išmokos išmokėjimas gali būt atidedamas, kai trūksta duomenų, kuriais pagrindžiama besikreipiančio asmens teisė į indėlių draudimo išmoką. Pagal šią nuostatą, kredito unijos „Baltija“ atveju, buvo atidėtas mokėjimas 58 indėlininkams. Tai susiję su FNTT vykdomu ikiteisminiu tyrimu. Vakar laikinasis administratorius perdavė duomenis dėl šių indėlininkų, ir išmokas jie gaus artimiausiu metu – ne vėliau kaip kitą savaitę“, – sakė ji. 