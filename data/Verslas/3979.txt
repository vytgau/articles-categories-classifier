Susisiekimo ministras Rokas Masiulis sako, kad ministerija įmonėje aptiko sudėtingą situaciją – 8 mėnesius nebuvo nuolatinio vadovo, o nuo rugsėjo vidurio – ir valdybos. „Tai iš esmės reiškia paralyžiuotą įmonės veiklą, nepriimamus sprendimus. Tokios situacijos įmonėje, kuri valdo sudėtingiausias registrų sistemas ir kasdien privalo sklandžiai teikti paslaugas tūkstančiams žmonių, toleruoti negalime“, – pranešime spaudai sakė R. Masiulis. Registrų centras be nuolatinio vadovo liko vasarį, kai iš pareigų pasitraukė 20 metų įmonei vadovavęs Kęstutis Sabaliauskas. Gegužę paskelbtas naujo vadovo konkursas, tačiau jį laimėjęs advokatas Gintautas Bartkus atsisakė pareigų, o antrą vietą užėmęs direktoriaus pavaduotojas Arvydas Bagdonavičius į jas nepaskirtas, nes Seimo Antikorupcijos komisija pradėjo tirti elektroninės sveikatos sistemos e-sveikata projekto įgyvendinimą. Už šį projektą centre buvo atsakingas A. Bagdonavičius. Liepos pradžioje laikinuoju Registrų centro vadovu paskirtas Vaidas Valikonis, tačiau jis spalio pabaigoje paliko įmonę. Šiuo metu bendrovei laikinai vadovauja Ieva Tarailienė. Šią savaitę paskirta naujoji centro valdyba – jos pirmininkas yra konsultacijų bendrovės „Executive advisors“ partneris Egidijus Vaišvilas ir „Lietuvos geležinkelių“ IT centro vadovė Eglė Radvilė, bei trys Susisiekimo ministerijos atstovai: ministerijos kanclerė Inga Černiuk bei ministerijos darbuotojai Saulius Kerza bei Darius Kuliešius. Be to, ketinama skelbti ir dviejų nepriklausomų valdybos narių atranką, jie pakeis Susisiekimo ministerijos atstovus.