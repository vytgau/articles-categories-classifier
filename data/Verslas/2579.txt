Kas mėnesį skelbiamoje naftos rinkos ataskaitoje kartelis pažymėjo, jog „matyti vis daugiau ženklų, kad naftos rinka tolygiai artėja prie (paklausos ir pasiūlos) pusiausvyros“. Mažėjančios komercinės naftos atsargos, didelė paklausa ir geopolitinė įtampa įvairiuose regionuose skatina naftos brangimą, pareiškė organizacija. OPEC šalims ir karteliui nepriklausantiems naftos gamintojams 2016 metų pabaigoje susitarus apriboti „juodojo aukso“ gavybą, naftos kainos pastaraisiais mėnesiais kilo. Lapkričio pabaigoje Vienoje įvykusiame susitikime naftą išgaunančios šalys šį susitarimą sutarė pratęsti iki 2018 metų pabaigos. Taigi naftos kainos, 2016 metų sausį nesiekusios 30 JAV dolerių už barelį ir buvusios mažiausios per dešimtmetį, neseniai buvo perkopusios 70 JAV dolerių už barelį kartelę. „Gruodį naftos kainos dar pakilo ir pasiekė lygius, į kuriuos nebuvo užkopusios nuo 2014 metų pabaigos“, – pareiškė OPEC. Naujausioje ataskaitoje kartelis šiek tiek padidino naftos paklausos 2017 metais įvertį ir pažymėjo, kad naftos gavyba toliau didės. Paskutiniais OPEC skaičiavimais, naftos paklausa pasaulyje pernai sudarė vidutiniškai 96,99 mln. barelių per dieną. Įvertis buvo padidintas „daugiausia dėl geresnių negu tikėtasi paklausos Europoje ir Kinijoje duomenų“. 2018 metais naftos vartojimas pasaulyje turėtų sudaryti vidutiniškai 98,51 mln. barelių per dieną. OPEC taip pat apskaičiavo, kad naftos tiekimas iš karteliui nepriklausančių šalių 2017 metais padidėjo iki vidutiniškai 57,79 mln. barelių per dieną, o šiemet jis dar padidės – iki vidutiniškai 58,94 mln. barelių per dieną. „Tiekimo iš ne OPEC šalių augimą ir toliau labiausiai skatina Jungtinės Valstijos“, visų pirma gavybą didinantys JAV skalūnų gamintojai, pažymėjo organizacija.