Finansų ministerijos atstovė Sandra Žvirblytė BNS informavo, kad finansų ministras ketina sakyti kalbą, taip pat dalyvauti diskusijoje su Prancūzijos, Belgijos ir Liuksemburgo finansų ministrais. Prancūzijos sostinėje V. Šapoka taip pat susitiks su pasaulinių finansinių technologijų kompanijų iš JAV, Izraelio, Vokietijos, Jungtinės Karalystės įmonių vadovais, numatytas dvišalis susitikimas Prancūzijos finansų ministru Bruno Le Maire. Inovatyvius finansinius produktus plėtojančioms „fintech“ įmonėms Lietuvoje kuriamos sąlygos išbandyti juos bandomojoje finansinių inovacijų aplinkoje (angl. regulatory sandbox), o specialioje technologinėje platformoje – ir blokų grandinės (angl. blockchain) technologija pagrįstas paslaugas. Lietuvos bankas tikisi, kad įgyvendinus numatomas „fintech“ plėtrą skatinančias iniciatyvas, sektorius gali sulaukti daugiau investicijų ir darbo vietų, o vartotojai – gausesnio finansinių paslaugų pasirinkimo. Lietuvos banko teigimu, „fintech“ įmonėms Lietuvoje pernai suteiktos 32 licencijos – beveik dvigubai daugiau nei 2016 metais.