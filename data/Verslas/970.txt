„Esminė kryptis yra paprasta – turime gausinti žmonių pajamas, kad jie galėtų daugiau uždirbti. Turime mažinti darbo apmokėjimo naštą, turime sudaryti palankias sąlygas mūsų ir užsienio verslui atsinaujinti, toliau investuoti į naujas technologijas“, – antradienį interviu LRT radijui kalbėjo premjeras. Anot jo, pertvarka apims mokestinius pakeitimus, kurie turėtų didinti pajamas dirbančiai viduriniajai klasei. „Planuojama paskatinti, toliau vystyti vaiko pinigų ir vaikui teikiamų paslaugų komplekso išplėtimą. Taip pat kiti dalykai, susiję su struktūrine reforma, sveikatos apsauga, švietimu“, – teigė S. Skvernelis. Anot jo, naujų mokesčių įvesti neketinama, tačiau tam tikros rinkliavos bus peržiūrėtos. Finansų ministras Vilius Šapoka praėjusią savaitę teigė, kad planuojami mokesčių pakeitimai didins jų progresyvumą bei mažins darbo santykių apmokestinimą. Prezidentė Dalia Grybauskaitė kovo pradžioje sukritikavo „miglotus“ valdančiųjų planus pertvarkyti pensijų ir mokesčių sistemas ir paragino negadinti gerai veikiančios sistemos bei nežadinti žmonių lūkesčių, jei jų bus neįmanoma įgyvendinti. S. Skvernelis po to kartojo, kad Vyriausybė neketina iš esmės pertvarkyti pensijų kaupimo sistemos – anot jo, pensijų kaupimas tikrai išliks. Anksčiau jis yra sakęs, kad antroji pensijų kaupimo pakopa nebus naikinama.