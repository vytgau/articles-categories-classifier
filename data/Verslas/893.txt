„Turime intenciją pabandyti vidaus rinkoje išplatinti žaliųjų obligacijų emisiją. Tai yra ministerijos nauja iniciatyva, kol kas to nesame darę, ir jeigu tam pritars Vyriausybė, bandysime tai išplėtoti“, – BNS sakė Finansų ministerijos Valstybės iždo departamento direktorius Audrius Želionis. Pasak jo, pastaruoju metu žaliosios obligacijos Europoje sulaukia vis daugiau dėmesio, pernai tokių obligacijų išplatintino ir valstybės valdoma energetikos grupė „Lietuvos energija“. „Mes į užsienio rinkas neketiname eiti su didelėmis sumomis, bandysime naudotis vidaus rinka. Jos specifika yra kiek kita, pats investuotojų ratas yra mažesnis, tačiau gal ši idėja patiks ir jiems“, – teigė A. Želionis. Pasak jo, obligacijos būtų platinamos aukcione per „Nasdaq“ Vilniaus biržą, daugiau informacijos apie jas bus galima pateikti, kai tam pritars Vyriausybė. Finansų ministras Vilius Šapoka teigia, kad žalieji projektai padės spręsti aplinkosaugos problemas. „Žaliųjų obligacijų pagrindinis tikslas yra žaliųjų projektų finansavimas. Jie turi spręsti pagrindines aplinkosaugos problemas – klimato kaita, gamtinių išteklių išeikvojimas, biologinės įvairovės nykimas, oro, vandens ar dirvožemio tarša. Daugiabučių namų atnaujinimas ir didinamas energinis efektyvumas prisidėtų prie CO2 kiekio bei šildymo kainų mažinimo“, – ministerijos pranešime teigė V. Šapoka. Numatoma, kad už žaliąsias obligacijas gautos lėšos būtų perskolintos Viešųjų investicijų plėtros agentūrai. Pastaroji lėšas naudotų daugiabučių atnaujinimui, didinant jų energinį efektyvumą. Agentūros prašymą dėl 68 mln. eurų paskolos kovo 22 dieną apsvarsčiusi Valstybinė paskolų komisija siūlo Vyriausybei pritarti 10 metų trukmės paskolai. Už ją būtų mokamos žaliųjų obligacijų palūkanos, plius 0,101 proc. punkto. Šiomis lėšomis būtų finansuojami 156 daugiabučių modernizavimo projektai. Prognozuojama vidutinė vieno projekto vertė – 464,3 tūkst. eurų, atnaujinimo trukmė – 18 mėnesių. Už žaliąsias obligacijas gautos lėšos galės būti naudojamos ir kitoms daugiabučių atnaujinimo priemonėms. Daugiabučių modernizavimas finansuojamas Lietuvos ir ES Europos regioninės plėtros fondo lėšomis. „Lietuvos energija“ pernai liepą tarptautinėse rinkoje išplatino 300 mln. eurų nominalios vertės, 10 metų trukmės žaliųjų obligacijų emisiją. Tuomet skelbta, kad bendrovės obligacijomis susidomėjo 130 investuotojų iš 25 valstybių, jų paklausa siekė beveik 1,4 mlrd. eurų.