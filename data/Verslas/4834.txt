Premjeras Saulius Skvernelis pabrėžė, kad šis biudžetas yra išskirtinis. Visų pirma – šiai Vyriausybei pavyko padaryti tą, ko nepavyko jokiai kitai – biudžetas nebus deficitinis pirmą kartą nuo pat Nepriklausomybės atkūrimo. Taip pat pirmą kartą per visą susitarimo laiką Lietuva pagaliau pajėgs skirti privalomus 2 proc. BVP įsipareigojimams NATO įvykdyti. Maža to, socialiniai atskirčiai mažinti skiriama bus net 600 mln. eurų, taigi šis biudžetas laikomas vienu jautriausių. Viliamasi, kad jei Seimas pritars biudžetui, jau nuo kitų metų nemaža dalis gyventojų ims gauti didesnes pajamas. Biudžete numatytos ir įvairios lengvatos, pavyzdžiui – 5 proc. lengvatinis PVM kompensuojamiesiems vaistams, neįgaliųjų technikai ir nekompensuojamiesiems receptiniams vaistams. 9 proc. lengvatinį PVM siūloma taikyti knygoms ir leidiniams, keleivių vežimo, apgyvendinimo paslaugoms, centriniam šildymui ir karštam vandeniui. Be abejo, negali viskas tik pigti, o pajamos didėti. Bus ir brangstančių dalykų – numatoma didinti akcizą rūkalams ir dyzelinui. Tiesa, šie siūlymai vertinami skeptiškai, mat rūkalų brangimas gali paskatinti žmones pirkti kontrabandines cigaretes, o dyzelino brangimas gali lemti tai, kad žmonės ims kurą pirkti ne Lietuvoje. Komentuodamas Finansų ministerijos siūlymą kitąmet padidinti akcizą dyzelinui nuo dabartinio 330,17 Eur už 1.000 litrų iki 347 Eur, „Linavos“ prezidentas Erlandas Mikėnas teigė, kad derėtų nekartoti ankstesnių klaidų. Pavyzdžiui 2011 m. padidinus degalų akcizus ir dėl to pakilus degalų kainoms, Lietuvos vežėjai degalus pradėjo piltis Lenkijoje. Buvo sudarytos ilgalaikės sutartys su kaimyninės šalies degalų tiekėjais, o dėl to Lietuva net prarado nemažą dalį tranzitinio transporto srauto.