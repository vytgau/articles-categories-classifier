SBA viceprezidentas Egidijus Valentinavičius pastebi, kad 2017 metais sparčiausiai augo naujus gaminius pradėjusių gaminti fabrikų rezultatai. Sparčiausiai pernai augo „Visagino linijos“ ir „Germanikos“ pardavimai – atitinkamai 16,2 proc. iki 69,79 mln. eurų ir 20,1 proc. iki 48,99 mln. eurų. Didžiausi pagal pardavimus grupėje yra „Klaipėdos baldai“ – jų pardavimai pernai augo 4 proc. iki 71,05 mln. eurų. Per pastaruosius trejus metus SBA į baldų įmones investavo daugiau nei 40 mln. eurų, vien pernai – 13 mln. eurų. Pasak E. Valentinavičiaus, šių metų investicijų planas galutinai bus patvirtintas sausio pabaigoje. Nuo gruodžio SBA baldų grupei vadovauja buvęs energetikos grupės „Lietuvos energija“ vadovas Dalius Misiūnas. SBA valdo penkis fabrikus Lietuvoje du – Baltarusijoje ir Rusijoje: „Klaipėdos baldus“, „Šilutės baldus“, „Germaniką“, „Kauno baldus“, „Visagino liniją“, „Mebelain“ ir „Novomebel“. SBA valdo 95 proc. „SBA Furniture Group“ akcijų, dar 5 proc. – E. Valentinavičius.