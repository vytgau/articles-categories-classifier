Artėjant naujiesiems metams sporto klubai verčiasi per galvą norėdami prisivilioti klientų tiek trumpalaikiams apsilankymams, tiek visiems ateinantiems metams. Kone kiekvienas jų siūlo šventines akcijas ir džiaugiasi jų veiksmingumu. Tačiau ne visi įvertina tokios sėkmės šalutines pasekmes: ten, kur klientams siūloma lepintis pirtimis ar pasiplaukiojimu baseinuose, norinčių prisirenka tiek, kad malonumas iš to lieka menkas. Suerzino žmonių antplūdis „Gana dažnai lankausi klube „Impuls“, kur mėgstu tiek plaukioti baseine, tiek pabūti pirtyje. Tačiau pastaruoju metu tai kone neįmanoma: žmonių pirtyje prisirenka tiek, kad visi norintys net neturi kur atsisėsti. Sūkurinėje vonioje žmonės gulasi ne tik jos kraštuose, bet net per vidurį. Tikrai to nevadinu atsipalaidavimu, jei ištiesusi kojas turiu liesti nepažįstamus žmones. Be to, susidaro įspūdis, kad kai kurie ateina ne dėl pasportavimo ar atsipalaidavimo, o tiesiog nusiprausti. O klubas sako, kad įleidžia žmonių tiek, kiek yra spintelių, o jų vis daugėja“, – piktinosi DELFI skaitytoja Aistė. Panašu, kad toks antplūdis – „Impuls“ paskelbtos akcijos, kai už 20 eurų siūloma įsigyti 12 dienų kuponą, pasekmė. Klubas taip pat žada, kad pusė šios sumos bus skirta labdarai – už surinktus pinigus bus perkama sportinė įranga vaikams, kurie negali įsigyti jos patys. Klubo „Impuls“ atstovė Nerija Skvernelytė pasakojo, kad ši akcija, kurios atspirtis buvo anglakalbėse šalyse populiari daina „12 days of Christmas“ ir su ja siejamos rinkodaros kampanijos išties sulaukė labai didelio susidomėjimo: kai kurie ateina dėl geros kainos, kiti – dėl noro prisidėti prie gero darbo. O ką daryti, kai žmonių ateina tiek daug, kad kitiems lankytojams tai gadina patirtį? Pasak N. Skvernelytės, klientų srautai yra reguliuojami priklausomai nuo to, kur konkrečiai ateina klientai. „Kalbant apie treniruotes, nuo rudens pradėjome išankstinę registraciją. Griežčiau žiūrime ten, kur reikalingas specialus inventorius, pavyzdžiui, TRX diržai ar jogai reikalingos juostos, kurių turime ribotą kiekį. Dėl pirties ir baseino zonos, turime jos prižiūrėtojus, kurie stengiasi bendrauti su klientais, kad jiems suteiktume kokybišką paslaugą. Bet, žinote, mes negalime klientų išvyti iš teritorijos: jei jie nori pabūti, kažkaip stengiamės gražiai padėti susitarti“, – sakė ji. Reguliuoja darbo laiku ir daugiau pasirinkimo Kituose sporto klubuose, kuriuose baseinų nei pirčių nėra, per didelio lankytojų skaičiaus problema nėra tokia opi, tačiau prasidėjus naujiems metams lankytojų skaičius čia taip pat būna didesnis nei įprastai: iš dalies tai lemia įvykdytos rinkodaros kampanijos, be to, prisideda ir žmogiškasis faktorius, kai dažnas į naujametinių pažadų sąrašą būna įtraukęs pradėti sportuoti. „Pirmasis metų ketvirtis, žinoma, yra aktyviausias: palyginimui, turime apie 20 proc. didesnį klientų srautų, kuris paskui po truputį mažėja. Tačiau tokių klientų, kurie susimoka už metus, bet vis tiek meta sportuoti po kelių mėnesių turime vis mažiau: iš savo pusės darome papildomus veiksmus, kad išlaikytume jų motyvaciją“, – pasakojo sporto klubų tinklo „Lemon Gym“ vadovė Greta Radzevičienė. Jos patirtis rodo, kad geriausiai klientų srautus padeda sureguliuoti pasiūlytas ilgesnis darbo laikas ir didesnis klubų pasirinkimas. „Žmonės pasiskirsto kažkaip natūraliai: dalis ateina labai anksti, dar prieš darbą, kiti vakare 18, 19 ar 20 val, pastebime populiarėjančią tendenciją ateiti sportuoti per pietų pertrauką. Be abejonės, kuo daugiau klubų, tuo geresnis ir pasiskirstymas tarp jų“, – aiškino ji. Tuo tarpu „Bodygym“ atstovė Ieva Liepytė sakė, kad jie, veikdami kaip atskiras klubas, o ne tinklo dalis, su klientų pertekliaus problema nesusiduria. „Pas mus nėra taip, kad paleidžiame akciją ir subėga šimtai klientų, tad nebūna ir tokio antplūdžio, kad nebesutalpintume žmonių“, – sakė ji. Šluoja metinius abonementus Tiek šie minėti, tiek kiti sporto klubai artėjant naujiems metams intensyviai konkuruoja siūlydami specialias akcijas metiniams abonementams. „Skatiname savo klientus, kad jie ateitų ilgam, nes sporto tikslai vis tiek nėra trumpalaikiai. Žinoma, sportas duoda įvairių papildomų verčių, kaip geresnė nuotaika, padidėjęs energijos kiekis, streso valdymas ir panašiai, bet kalbant grynai apie fizinius sporto rezultatus, jiems pasiekti reikia mažiausiai trijų mėnesių“, – teigė „Impuls“ atstovė J. Skvernelytė, sakydama, kad pas juos metiniai abonementai sudaro didžiąją dalį, apie 90 proc. visų abonementų. „Lemon Gym“ vadovė G. Radzevičienė neslėpė, kad jau planuoja sausį papildomą akciją. „Be abejonės, mes labai norime pradėti žmones skatinti sportuoti dar nuo gruodžio, bet matome, kad dabar žmonės šiek tiek sunkiau įsipareigoja, nes, matyt, yra susikoncentravę į pasiruošimą šventėms ir dovanų ieškojimą. Tad jau kelerius metus vadovaujamės praktika, kad duodame kažkokį ypatingą pasiūlymą gruodį, o paskui pakartotinį sausį“, – pasakojo ji. „Bodygym“ atstovė I. Liepytė teigė, kad metinius abonementus žmonės perka ne tik dėl kainos, bet ir norėdami patys save motyvuoti. „Yra tokių, kurie pradėję meta, bet didžioji dalis perka su ta intencija, kad jei pirksiu metams ir nevaikščiosiu, bus gaila išmestų pinigų, tad jau atvaikšto“, – sakė ji. Dešimtį profesinio gyvenimo metų dalinau tarp žiniasklaidos ir viešųjų ryšių. Vedžiau laidą radijo stotyje „Start FM“, dirbau dienraštyje „Vilniaus diena“, buvau atstove spaudai Baltijos televizijoje ir įstaigoje MOSTA. Be to, visada domėjausi rinkodara - esu baigusi verslo ir vadybos studijas. Džiaugiuosi, kad atsiradus visas šias temas apimančiam portalui M360, būdama jo redaktore galiu suderinti visas mylimas veiklos sritis.