FRS taip pat nesureikšmino šalyje prasiautusių uraganų poveikio ekonomikai ir pabrėžė, kad ekonomika ir toliau „stabiliai auga“. JAV centrinis bankas šiais metais bazinę palūkanų normą padidino du kartus, reaguodamas į ekonomikos augimą. Dabar tikimasi, kad trečią kartą norma bus didinama gruodį. „Netikrumas, susijęs dėl uraganų poveikio ekonomikai, sumažėjo, ir FRS pažymėjo, kad ekonomika auga „stabiliu tempu“. Jeigu tai nėra prielaida dar vienam normos padidinimui kitą mėnesį, tuomet jau nebežinau, kas yra“, – sakė „Bankrate.com“ analitikas Gregas McBride‘as (Gregas Makbraidas). Remiantis naujausiais duomenimis, JAV ekonomika trečiąjį ketvirtį išaugo 3 proc. Tačiau ekspertus ir patį JAV centrinį banką vis dar glumina niekaip neauganti infliacija, kuri siekia apie 1,3 proc. Tikslinė FRS riba yra kiek mažesnė nei 2 proc. FRS teigia, jog tikisi, kad infliacija tikslinę ribą pasieks „vidutiniu laikotarpiu“.