Atnaujintose 2018 m. augimo projekcijose, TVF pakėlė beveik visas 2018 m. ir 2019 m. ekonomikos augimo prognozes, lyginant su paskutiniu fondo pranešimu spalį. TVF skaičiavimais, pasaulinė ekonomika šiais ir kitais metais augs po 3,9 proc. Palyginimui, ankstesnės prognozės 2018 ir 2019 m. buvo 0,2 proc. punkto žemesnės. 2017-aisiais globali ekonomika paaugo 3,7 proc. Fondas pažymi, kad apie 120-ies pasaulio ekonomikų, generuojančių tris ketvirtadalius viso pasaulio bendrojo vidaus produkto (BVP), augimas per metus paspartėjo. Tai buvo plačiausio masto pasaulinis ekonomikos augimas nuo 2010 m. Taip pat prognozuojama, kad praėjusį gruodį priimta JAV mokesčių reforma turės bent jau trumpalaikę teigiamą įtaką pasaulio ekonomikai. TVF ypač pagerino Jungtinių Valstijų ekonomikos prognozes, šiems metams - per 0,4, iki 2,7 proc., o 2019-iesiems - net per 0,6, iki 2,5 proc.