Pasak Ekonomikos ir prekybos ministerijos, užsienio investuotojams daugumoje ekonomikos sektorių bus leidžiama visiškai pirkti įmones, tačiau užsieniečiai negalės pirkti nekilnojamojo turto ir franšizių. Įstatymas taip pat numato, kad, norėdami investuoti į bankininkystės ir draudimo sektorius, užsieniečiai turės iš valdžios gauti specialų leidimą. Pagal 2014 m. priimtą ir iki šiol galiojusį įstatymą, užsienio investuotojai Katare galėdavo įsigyti tik iki 49 proc. vietos įmonių akcijų. Kol kas nėra aišku, kada pradės veikti naujasis įstatymas. Kataras pastaruoju metu, kaip ir kai kurios kitos nuo žaliavų eksporto priklausančios šalys, po 2014 m. naftos kainų kritimo siekia diversifikuoti savo ekonomiką. Be to, Kataro ekonomikai papildomu iššūkiu pernai tapo regione įsiplieskusi politinė krizė, kurios metu su šalimi diplomatinius ryšius nutraukė Saudo Arabija, Jungtiniai Arabų Emyratai, Bahreinas ir Egiptas.