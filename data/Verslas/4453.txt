Spaudoje pasirodė informacija, kad jau šiandien gali būti suimti buvęs regiono vadovas C. Puidgemont ir parlamento pirmininkas C. Forcadell, todėl neatmetama galimybė, kad vėl gali prasidėti susirėmimai tarpo policijos ir protestuotojų. Ispanijos „IBEX 35“ akcijų indekso vertė nukrito 1,45 proc., o šalies vyriausybės 10-ies m. obligacijų pajamingumas išaugo 5 baziniais punktais. Daugumoje kitų Europos biržų akcijų kainos kilo („Stoxx Europe 600“ +0,55 procento). JAV taip pat vyravo brangimo tendencijos, o NASDAQ technologijų sektoriaus akcijų indeksas šoktelėjo net 2,20 proc. – daugiausiai nuo praėjusių metų kovo. Investuotojus džiugino bendrovių finansiniai rezultatai – „Amazon“ akcijų kaina po jų paskelbimo pašoko 13,22 proc., „Alphabet“ – 4,26 procento. Preliminariais duomenimis, JAV BVP trečiąjį š. m. ketvirtį augo 3,0 proc. metiniu tempu – gerokai sparčiau nei prognozuota (2,6 procento). Paskelbti duomenys rodo, kad JAV siautusių uraganų įtaka buvo gerokai pervertinta. Pastarieji šeši mėnesiai (antrąjį ketvirti BVP augimas siekė 3,1 proc.) šalies ekonomikai buvo geriausi nuo 2014 metų. Greičiau nei tikėtasi augo ir vartojimo išlaidos (2,4 proc., palyginti su 2,1 proc. prognoze). Savaitė Baltijos šalių biržose užsibaigė aktyvia prekyba. Bendra trijų biržų apyvarta siekė 1,38 mln. eurų, OMXB indeksas pakilo 0,14 procento. Vėl itin aktyviai prekiauta Šiaulių banko akcijomis – jų 132 sandoriais perleista už 455,5 tūkst. eurų, kaina pakilo 0,33 proc. (iki 0,616 euro). „Aprangos“ akcijų kaina pakilo 0,38 proc. (apyvarta – 170,2 tūkst. eurų) bendrovei paskelbus trečiojo ketvirčio rezultatus. „Aprangos“ pajamos, palyginti su praėjusių metų tuo pačiu laikotarpiu išaugo 5,3 proc., o veiklos pelnas padidėjo 51,3 proc., iki 7,4 mln. eurų. Tiesa, pastarajam rodikliui įtakos turėjo nekilnojamojo turto pardavimo sandoris, atnešęs beveik 3,5 mln. eurų pelno. Labiausiai pagrindiniame sąraše brango „Pieno žvaigždžių“ akcijos (+3,68 procento). Bendrovė išvakarėse paskelbė, kad per pirmuosius 9 š. m. mėn. pajamos išaugo 13,9 proc., o grynasis pelnas padidėjo nuo 0,5 iki 1,2 mln. eurų. Rytoj trečiojo ketvirčio rezultatus skelbs „Klaipėdos nafta“, „Utenos trikotažas“, „ESO“, „Lietuvos energijos gamyba“ ir keletas kitų bendrovių.