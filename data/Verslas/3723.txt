Laikraštis citavo du šaltinius, sakiusius, kad šis susitarimas buvo pasiektas per praeitą savaitę Briuselyje įvykusį susitikimą, bet galutinė „skyrybų“ sąskaitos suma priklausys nuo to, „kokį rezultatą kiekviena šalis gaus skaičiuodama pagal sutartą metodologiją“. Toks susitarimas būtų didelis proveržis, Britanijai ruošiantis gruodį vyksiančiam ES viršūnių susitikimui. Londonas tikisi, kad per jį bus pritarta siūlymui pradėti tolesnį „Brexit“ derybų etapą dėl būsimų prekybos ryšių su Europos Sąjunga. Jeigu šis pranešimas pasitvirtins, lieka dar dvi svarbios sritys, dėl kurių iki šiol nebuvo susitarta: dėl ES ir Britanijos piliečių teisių po „Brexit“, taip pat dėl būsimos sienos su Airija statuso. „Susitarimas dėl pinigų jau yra“, – vienas aukšto rango šaltinis, susijęs su šiomis derybomis, sakė „The Daily Telegraph“. „Dabar iki (Europos Vadovų) Tarybos susitikimo lieka neišspręsti ETT (Europos Teisingumo Teismo jurisdikcijos) ir Šiaurės Airijos klausimai“, – pridūrė šaltinis. Viena iš opiausių derybų klausimų – ar Britanijoje gyvenantys 3,2 mln. ES šalių piliečių po „Brexit“ toliau galės skųsti teismų nuosprendžius Europos Teisingumo Teismui, ar dėl jų teisių spręs vien Jungtinės Karalystės teismai, kaip reikalauja Londonas. Vis dėlto abi pusės iki šiol vengė viešai įvardyti aiškią sumą, kiek išstojanti Britanija liks skolinga likusiai Bendrijai. Jungtinės Karalystės premjerė Theresa May siūlėsi padengti savo šalies įsipareigojimus ES biudžetui 2019 ir 2020 metais – iš viso apie 20 mlrd. eurų. Kaip pranešama, šis pažadas per Londone praeitą savaitę įvykusį ministrų pasitarimą buvo padidintas dvigubai, iki 40 mlrd. eurų. Trečias ES šaltinis, informuotas apie derybų eigą, sakė, kad finansinio susitarimo tekstas leistų Britanijos visuomenei pateikti „mažą skaičių“, bet taip pat suteiktų Bendrijai tikrumo, kurio ji siekia. Paprašytas pakomentuoti šį pranešimą Britanijos išstojimo iš Europos Sąjungos departamento atstovas teigė, kad Briuselyje šią savaitę vyksta „intensyvios derybos“, siekiant rasti sprendinį, bet apie „skyrybų sąskaitą“ nepasakė nieko konkretaus. „Aiškinamės, kaip galėtume stiprinti pastarąjį derybų postūmį, kad kartu galėtume perkelti derybas į tolesnę fazę ir diskutuoti apie mūsų būsimą partnerystę“, – pridūrė departamento atstovas. Europos Komisijos atstovas savo ruožtu šį klausimą komentuoti atsisakė.