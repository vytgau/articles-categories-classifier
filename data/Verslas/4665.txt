Naujus prekybos centrus numatoma statyti Vilniuje ir Kijeve. „Ateinančius 5-7 metus matome kaip aktyvios plėtros laikotarpį. Prekybos centro statybos Rygoje vyksta pilnu tempu, Vilniuje pasirašėme sutartį su prekybos ir visuomeninių pastatų architektais, kurie kurs centro koncepciją“, - pranešime spaudai cituojama „Akropolis Group“ valdybos pirmininkė Saulė Zabulionytė. Planuojama, kad 2021 m. 70 000 kv.m. nuomojamo ploto prekybos ir pramogų centras iškils Vilniuje, šalia Vingio parko. Patvirtintas ir „Akropolis group“ planas plėstis į Ukrainą. Kaip jau skelbta, 2019 m. duris atvers 98 000 kv.m. ploto „Akropolis“ Rygoje. Vilniuje naują prekybos ir pramogų centrą šalia Vingio parko vystanti bendrovė „Akropolis group“ pasirašė sutartį su „Benoy“ architektūros įmonės Europos studija, kuri kurs prekybos ir pramogų centro koncepciją. Planuojama, kad naujasis prekybos ir pramogų centras bus atidarytas 2021 metais. „Prekybos ir pramogų centro šalia Vingio parko pirminis projektas parengtas gana seniai, todėl dabar norime jį peržiūrėti ir pritaikyti šiuolaikiniam pirkėjui“, - sakė S. Zabulionytė. Tai jau antrasis projektas Baltijos šalyse, kurį „Akropolis group“ įgyvendina kartu su „Benoy“ Europos studijos architektais. „Benoy“ architektai šiuo metu rengia interjerą bei konsultuoja vystant „Akropolio“ prekybos centrą Rygoje. 14 ha ploto buvusios „Velgos“ gamyklos teritorijoje, šalia Vingio parko ir vienos judriausių Vilniaus Geležinio Vilko gatvės, „Akropolis group“ planuoja vystyti daugiafunkcinį kompleksą, kuriame bus prekybos ir pramogų centras, administraciniai daugiabučiai gyvenamieji pastatai bei rekreacijos zonos. Šiuo metu yra parengtas sklypo detalusis planas ir plėtojama jo užstatymo koncepcija. Analizuojama Ukrainos rinka Kijeve, „Akropolis group“ planuoja įsigyti sklypą, kuris tiktų šiuolaikiniam prekybos ir pramogų centrui. „Konkreti prekybos centro Kijeve atidarymo data dar nėra numatyta. Šiuo metu mes analizuojame Ukrainos rinką, vertiname galimybes ir rizikas bei vystome galimas prekybos ir pramogų centro koncepcijas“, - sakė S. Zabulionytė. „Akropolis Group“ yra kontroliuojančioji bendrovė, valdanti nekilnojamojo turto projektų vystymo ir nuomos paslaugų įmones Lietuvoje, Latvijoje, Estijoje ir Bulgarijoje. Lietuvoje „Akropolis Group“ valdo prekybos centrus „Akropolis“ Vilniuje, Klaipėdoje ir Šiauliuose. Įmonė šiuo metu plėtoja 98 tūkst. kv. m. ploto prekybos centrą „Akropole“ Latvijos sostinėje Rygoje. Įmonių grupei taip pat priklauso „Delano“, valdanti restoranų tinklą „CanCan pizza“, savitarnos restoranus „Delano“ bei kavinių tinklą „Caif cafe“ ir „Apollo“ boulingų veiklą vykdančios įmonės.