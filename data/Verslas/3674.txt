Teismas atmetė ir nuteistojo, ir prokuroro apeliacinius skundus. Byloje nustatyta, kad buvęs inspektorius, pasinaudodamas savo tarnyba, pažintimis, o kartais ir tariama įtaka valstybės tarnautojams, kyšius paėmė 19 kartų, gauto atlygio už „paslaugas“ sumos svyravo nuo 10 iki 720 eurų. Pavyzdžiui, neteisėtas laivo pirminės techninės apžiūros akto išdavimas bei laivo dokumentų pateikimas įregistravimui į Lietuvos vidaus vandenų laivų registrą „kainavo“ 200 eurų, „pagalba“ laikant egzaminą tarptautiniam motorinio pramoginio laivavedžio kvalifikacijos liudijimui gauti – 720 eurų. Apeliaciniais skundais nuteistasis ir jo gynėjas prašė panaikinti apkaltinamąjį nuosprendį ir priimti išteisinamąjį nuosprendį dėl dalies bylos epizodų bei paskirti ne didesnę kaip 3766 eurų baudą arba ne didesnę kaip vienerių metų laisvės apribojimo bausmę. Prokuroras prašė paskirti dar didesnę – 23 tūkst. 725 eurų baudą. Atmesdama apeliacinius skundus, Klaipėdos apygardos teismo teisėjų kolegija atsižvelgė į byloje surinktus, teisiamajame posėdyje ištirtus ir skundžiamame nuosprendyje aptartus įrodymus ir konstatavo, jog pirmosios instancijos teismas tinkamai atskleidė padarytų nusikaltimų esmę, tinkamai ištyrė ir įvertino byloje surinktus duomenis bei padarė teisingas ir motyvuotas išvadas dėl E. Macijausko kaltės. Kaip pranešė teismas, kolegija nutarė, kad už padarytas nusikalstamas veikas buvo parinktos tinkamos bausmės, todėl jas mažinti ar didinti nėra pagrindo. Iš E. Macijausko bus konfiskuoti gauti kyšiai – beveik 2,8 tūkst. eurų.