Lietuvos banko Makroprudencinės analizės skyriaus vyriausiasis ekonomistas Jokūbas Markevičius komentavo, kad kreditavimo lūkesčiai pakankamai optimistiški - beveik visi apklausti bankai nurodo kitąmet didinsiantys skolinimą gyventojams ir verslui. Šviesiausiomis spalvomis bankai piešia pramonės bei prekybos įmonių, taip pat skolinimo gyventojams perspektyvas, nors būsto paskolų augimas turėtų stabilizuotis. Trečdalis apklaustų bankų nurodo, kad bendras paskolų portfelis kitąmet didės iki 10 proc., dar trečdalis tikisi iki 15 proc. sieksiančio augimo. Kiek daugiau bankų tikisi spartesnio verslo kreditavimo augimo, kurį pastaruoju metu vis labiau skatina didėjančios įmonių investicijos ir augantis apyvartinių lėšų poreikis. Tiesa, bankų lūkesčiai dėl būsto paskolų portfelio augimo yra nuosaikesni. Dauguma apklaustų bankų tikisi, kad kitąmet būsto paskolų portfelis nekis arba augs iki 5 proc. Apklausoje dalyvavo Lietuvoje veikiančių bankų paskolų teikimo padalinių vadovai.