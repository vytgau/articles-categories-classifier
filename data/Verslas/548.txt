„Nuo šiol vienos dienos bilietas kainuos 50 euro centų, o ateityje mokestis priklausys nuo aikštelių užimtumo. Paslaugos kainos keitimas, mano vertinimu, yra puikus pirmasis žingsnis siekiant, jog aikšteles išbandytų vis daugiau vairuotojų“, – savivaldybės pranešime teigė laikinasis „Susisiekimo paslaugų“ vadovas Vaidotas Meškauskas. Pasak jo, nuo aikštelių atidarymo pernai liepą iki dabar jomis pasinaudota daugiau kaip 3 tūkst. kartų – žmonėms šios aikštelės netapo dažna alternatyva. Savivaldybės teigimu, svarstomi įvairūs būdai, kaip efektyvinti sistemą „Statyk ir važiuok“, kad aikštelės vairuotojams taptų patrauklesnės. Šiuo metu Vilniuje link centro veikia trys „Statyk ir važiuok“ aikštelės, kuriose vairuotojai gali palikti savo automobilį ir kelionę tęsti viešuoju transportu, – Ukmergės g. 246 (šalia „Senukų“), Sėlių g. 62 (Žvėryne) ir V. Gerulaičio g. 1 (šalia „Technopolio“). „Susisiekimo paslaugų“ skaičiavimais, vairuotojas, dabar statantis automobilį centre, naudodamasis „Statyk ir važiuok“ aikštelėmis, kas mėnesį sutaupytų maždaug 60 eurų. „Statyk ir važiuok (angl. „Park & Ride“) sistema naudojama beveik visose Europos sostinėse, įskaitant Taliną, Varšuvą, Rygą.