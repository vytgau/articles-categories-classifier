„Norfos mažmena“ informuoja, kad vakar „Vilniaus duona“ neįvykdė užsakymų, todėl šiandien šio gamintojo duonos „Norfose“ gali pritrūkti. „Vilniaus duona“ norėjo prieš didžiąsias šventes pakelti duonos kainas, tačiau „Norfos mažmena“ su tuo nesutiko“, – teigiama ketvirtadienį prekybos tinklo išplatintame pranešime. Jame nurodoma, kad parduotuvėse užsakyta daugiau kitų gamintojų produkcijos. Taip pat užsimenama, kad kitos dienos užsakymą „Vilniaus duonos“ administracija pažadėjo įvykdyti. Paprašyta pakomentuoti prekybos tinklo pranešimą ir jo teiginius apie produkcijos branginimą „Vilniaus duona“ DELFI atsiuntė tokį atsakymą: „Mes šio pranešimo nekomentuojame.“ Pasirodžius šiai publikacijai „Vilniaus duona“ atsiuntė papildomą komentarą: „Mes turime vieną bazinį kainoraštį visiems savo gaminamos produkcijos pirkėjams. Komercinių sutarčių sąlygos yra derybų objektas ir tai yra konfidenciali informacija, kuri negalėtų būti atskleidžiama.“ Prekybos tinklo „Maxima“ pirkimų departamento direktorė Vilma Drulienė atskleidė, kad ir šiam tinklui tiekėjas siūlė duoną parduoti brangiau: „Gruodžio pradžioje sulaukėme pranešimo iš „Vilniaus duonos“, jog jie norėtų mums pabranginti savo produkciją, argumentuodami būtinybe didinti atlyginimus kepyklų darbuotojams. Todėl šiuo metu su tiekėju intensyviai deramės ir sieksime užtikrinti, kad duonos gaminiai mūsų parduotuvėse nebrangtų. „Vilniaus duona“ gaminamos produkcijos atsisakyti tikrai neplanuojame, visada siekiame, jog derybos su tiekėju nedarytų įtakos ir neapsunkintų pirkėjų galimybės rinktis mėgstamus produktus.“ Direktorės teigimu, ši bendrovė yra didžiausias tinklo duonos tiekėjas, su kuriuo bendradarbiaujama jau 25-erius metus – tiek, kiek veikia „Maxima“. Esą „Vilniaus duonos“ produkciją pirkėjai gerai žino ir labai mėgsta. Per metus vidutiniškai parduodama per 26 mln. vienetų šio tiekėjo gaminių. V. Drulienė pabrėžė, kad tinklo siekis – platus, ypač lietuviškų prekių, pasirinkimas ir geros, mažos kainos: „Esame tarpininkai tarp tiekėjų ir gamintojų bei mūsų pirkėjų. Todėl sulaukę pranešimų iš tiekėjų apie tai, kad dėl tam tikrų priežasčių jie planuotų padidinti produkcijos pardavimo kainas mums, visada be išimties dedame visas pastangas, jog prekių kainos mūsų pirkėjams – nedidėtų. Gilinamės į kainų augimo priežastis, su tiekėjais intensyviai deramės, ieškome abiem pusėms priimtino sprendimo.“ „Rimi Lietuva“ viešųjų ryšių vadovė Giedrė Bielskytė nesureikšmino konkurentų ginčo su vienu iš gamintojų ir situaciją pakomentavo taip: „Derybos su įvairiais duonos tiekėjais vyksta jau nuo pat šių metų pradžios, taip pat ir su „Vilniaus duona“. Noriu pastebėti, kad duonos kategorijos produktų kainos nesikeitė kelerius metus, tad gamintojai, argumentuodami augančių darbo užmokesčiu, šiais metais nori parduoti mums savo produkciją brangiau. Tad derybos vyksta, dėl kai kurių produktų pirkimo susiderame, dėl kai kurių ne – dėl jų derybos vyksta toliau. Manome, kad intensyvios derybos vyks ir kitais metais.“ Prekybos tinklą „Iki“ valdančios bendrovės „Palink“ viešųjų ryšių vadovė tapo Berta Čaikauskaitė plačiau situacijos nekomentavo, tačiau užsiminė, kad derantis su įvairiais tiekėjais šie visada siekia didesnių kainų už savo produkciją. „Formuodami mūsų prekybos tinkle siūlomų prekių asortimentą, nuolat stengiamės pirkėjams užtikrinti geriausią kainos ir kokybės santykį. Duonos gaminiai yra viena pagrindinių prekių mūsų pirkėjų krepšeliuose, todėl mūsų tikslas užtikrinti, kad duonos kaina pirkėjams nedidėtų. Derybos su duonos tiekėjais vyksta nuolat – mes stengiamės užtikrinti duonos gaminius už mažiausią kainą. Žinoma, norime ir su tiekėjais rasti abiems pusėms tinkamą susitarimą“, – komentavo ji. „Lidl Lietuva“ korporatyvinių reikalų ir komunikacijos departamento vadovas Valdas Lopeta patvirtino, kad „Vilniaus duona“ yra ir jo atstovaujamo tinklo vienas iš partnerių: „Tačiau trukdžių dėl jo produkcijos nėra. Artėjant šventėms, duonos kainos nekilo.“ „Sodros“ duomenimis, „Vilniaus duona“ turi 426 darbuotojus. Vidutinis jų darbo užmokestis neatskaičius mokesčių („ant popieriaus“) padidėjo nuo 770 Eur šių metų sausį iki 817 Eur spalį. Statistikos departamento duomenimis, nuo 2016 m. sausio iki 2017 m. spalio Lietuvoje juoda duona pabrango 5,4 proc., o batonas atpigo 0,5 proc.