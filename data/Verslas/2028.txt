Miesto savivaldybei nuogąstavimų kilo atkreipus dėmesį, kad areną eksploatuojanti viešoji įstaiga „Pramogų sala“ pastaruosius 7-erius metus patiria vien nuostolių. Tuo metu koncesijos sutartyje savivaldybė yra įsipareigojusi išmokėti viešajai įstaigai 215 tūkst. eurų nepriklausomai nuo to, kiek nuostolių per metus patiria „Pramogų sala“, sako Šiaulių vicemeras Domas Griškevičius. „Štai yra kelinti metai iš eilės, kai gaunamas minusinis rezultatas, ir tokia suma kasmet, berods, septynerius metus iš eilės yra išmokama koncesininkui“, – teigė politikas. Pasak jo, klausimų savivaldybei kilo vertinant pernykštes „Pramogų salos“ ataskaitas. Anot vicemero, ten matyti, kad pirmi trys metų ketvirčiai areną valdančiai įstaigai buvo pelningi, o įprastai sėkmingiausias paskutinis ketvirtis buvo nuostolingas. „Tai lėmė, kad metų bendras balansas galiausiai išėjo minusinis. Čia mums iš karto automatiškai iškyla klausimas, ar tai nėra dirbtinai padarytas minusas“, – kalbėjo D. Griškevičius. Politikas nurodė, kad situaciją turėtų svarstyti artimiausiu metu planuojanti susirinkti koncesijos sutarties priežiūros komisija. „Pramogų sala“ teigia, jog savivaldybės įtarimai yra nepagrįsti. „VšĮ „Pramogų sala“ finansinių ataskaitų rinkiniai yra audituojami, todėl kalbėti apie tai, kad ataskaitos yra netinkamos ar duomenys yra neteisingi, nėra jokio teisinio pagrindo“, – rašoma įstaigos atstovo Viliaus Dambrausko BNS pateiktame atsakyme. Pasak jo, „Pramogų sala“ yra atvira „konstruktyvioms ir dalykiškoms diskusijoms su savivaldybe“ bei pasirengusi pagrįsti kiekvieną sąnaudų eilutę. Šiaulių arena atidaryta 2007 metais.