G. Landsbergio teigimu, vienas iš instrumentų mažinant skurdą ir socialinę atskirtį - MMA didinimas. Šiuo metu MMA yra 380 eurų ir sudaro 46 proc. nuo dabartinio VMDU, kuris siekia 830 eurų. Šių metų spalio 11 d. Vyriausybė padidino MMA iki 400 eurų, minimalųjį valandinį atlygį - nuo 2,32 iki 2,45 euro. „Tokiu atveju MMA sudarys 48 proc. nuo dabartinio VMDU. Tačiau pažymėtina, kad MMA didėjimas turi priklausyti nuo šalies ekonomikos augimo potencialo, t. y. turi būti pakeliamas verslui ir valstybės biudžetui. Todėl siūlome įvertinti galimybę susieti MMA su VMDU, nustatant, kad MMA yra lygi 50 proc. VMDU, taip pat nustatyti MMA indeksavimo mechanizmą, pagal kurį kasmet nuo sausio mėnesio MMA būtų indeksuojama automatiškai. Atitinkamai būtų koreguojamas ir minimalusis valandinis atlygis“, - sako kreipimosi iniciatoriai. Jų nuomone, tokiu būdu susiejus MMA su VMDU ji būtų šiek tiek didesnė nei 400 eurų, o augant šalies ekonomikai ir didėjant VMDU, didėtų ir MMA. „Be to, toks susiejimas užkirstų kelią MMA naudoti politiniais tikslais, pavyzdžiui, siekiant pelnyti didesnį rinkėjų pasitikėjimą prieš rinkimus, kai nustatoma didesnė suma, nepaisant ekonomikos rodiklių. Tai būtų aktualu net penktadaliui šalies dirbančiųjų“, - sako L. Kasčiūnas. Apie tai G. Landsbergis yra kalbėjęs tiesioginės DELFI TV konferencijos metu.