„Mums vakar (trečiadienį – BNS) šita žinia buvo netikėta, Vyriausybė neformaliai apsitarė ir Vyriausybės nuomonė tikrai yra neigiama. Aš manau, kad tikrai kol kas tai nėra pagrįstas, ekonominių poreikių neįvertintas pasiūlymas. (...) Jei norima daryti tą abonentinį mokestį, turi būti aiškiai pasakyta, koks yra poreikis, dėl ko tas daroma, kokią naudą gaus vartotojas, kaip tai atsilieps mūsų paslaugų kokybei. Šiandien to nematome, negirdime“, – ketvirtadienį interviu Žinių radijui sakė S. Skvernelis. „Tikrai nematau jokių argumentų, jokio pagrindo kol kas to visuotinio abonentinio mokesčio įvedimui. Bent jau šiandien Vyriausybė yra kategoriškai prieš tokio sprendimo įgyvendinimą“, – pridūrė premjeras. Trečiadienį ESO pranešė nuo kitų metų sausio ketinanti atnaujinti mokėjimo planų kainodarą privatiems klientams, pagal kurią „Standartinio“ plano galutinę elektros kainą klientui sudarytų dvi dalys – pastovioji ir kintamoji. Siūloma, kad pastovioji dalis siektų 1 eurą per mėnesį, o kintamoji priklausytų nuo suvartoto elektros energijos kiekio. Energetikos ministerija trečiadienį pranešė nepritarianti tokiam ESO siūlymui. ESO pasiūlymą dėl naujų elektros kainų ir kainodaros pakeitimų pateikė suderinti Kainų komisijai.