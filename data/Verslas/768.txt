Registrų centro pranešime teigiama, kad virtualios bendrovės būtų Lietuvos jurisdikcijos subjektai ir mokėtų mokesčius Lietuvoje, be to, privalėtų šalyje teikti finansinės atskaitomybės dokumentus. „Tai galėtų būti ir maža vienam savininkui priklausanti įmonė, ir didelė korporacija, kurios akcijomis ir kitais vertybiniais popieriais prekiaujama viešai. Pakoregavus teisės aktus, tokiai bendrovei viešai platinant vertybinių popierių požymių turinčius kriptožetonus (ICO) būtų galima efektyviai realizuoti ir visus vertybinių popierių rinkos įstatymų reikalavimus“, - teigiama „Registrų centro“ pranešime. Registrų centro Vilniaus filialo direktoriaus pavaduotojo Jono Udrio teigimu, pagrindinė inovacija būtų perėjimas prie juridinio asmens (virtualios bendrovės) akcijų apyvartos tik blokų grandinės technologijos („blockchain“) pagrindu. „Taip informacija apie aktualią bendrovės akcininkų struktūrą, visą akcijų perleidimo istoriją būtų visiems ir visada prieinama, akcininkai valdytų savo akcijas realiu laiku ir visa apimtimi, o akcijų perleidimo sandoriai vyktų tiesiogiai pasitelkus „blockchain“ transakcijas“, - pranešime teigia jis. Be to, pasak jo, akcijų perleidimo sandoriai, sudarant juos elektroniniu būdu, gali padėti eliminuoti pastaruoju metu pasikartojančią įmonių „vagysčių“ problemą, nes prieš registruojant bendrovės vadovo ar kitų duomenų pakeitimus, visuomet bus matoma aktuali akcininkų struktūra. „Šiandien aišku, kad ateityje virtualios bendrovės galėtų iš dalies ar visiškai pakeisti tradicines akcines bendroves ir suteikti Lietuvai konkurencinį pranašumą“, - sako J. Udris. „Blockchain“ technologija buvo sukurta 2009 metais. Tai yra skaitmeninė paskirstyta duomenų bazė, kurioje chronologiškai bei viešai įrašomos transakcijos, atliktos bitkoinais arba kita kriptovaliuta.