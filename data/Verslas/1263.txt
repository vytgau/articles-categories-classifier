„Small Planet Airlines“ Komercijos departamento vadovas Valentinas Jankelaitis teigia, kad pagrindinis skrydžių sezonas Kinijoje yra apie Naujuosius metus - nuo gruodžio iki vasario. Bendrovė tikisi, kad į kitų metų sezoną jau suspės. Kinijos vyriausybė reikalauja, kad bendrovė, norinti teikti skrydžių paslaugas jos rinkoje, turėtų 1 metų patirtį ir būtų įvykdžiusi 1 tūkstantį skrydžių – būtent tiek per artimiausius metus planuoja skraidyti su pernai grupės įkurta antrine įmone Kambodžos „Small Planet Airlines Co. Ltd.“ Šis verslas vystomas su Kinijos kapitalo bilietų platinimo bendrove „Aiyow", kuriai priklauso 80 proc. akcijų. Su vienu lėktuvu Kambodžoje pernai spalį startavusi grupė šiemet jų parką ketina padidinti iki 6-8.