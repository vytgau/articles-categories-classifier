Ministro Pirmininko nuomone, R. Lazutkos kritika yra tiesiog jo nuomonė, o Vyriausybė mokesčių reformą šiemet ketina įgyvendinti. „Tai yra ekonomisto nuomonė, jis darbavosi ministerijoje, tikrai darbavosi. Mačiau Romo pastangas ir rezultatus, aš suprantu, kad kiekvienas norime, kad tavo idėjos būtų įgyvendintos, tačiau yra visas segmentas. Ir kalbant apie mokestinę reformą, Vyriausybė tikrai šiais metais tą padarys“, - „Žinių radijui“ ketvirtadienį sakė S. Skvernelis. Premjeras tikino, kad mokesčių reformos gaires tikimasi turėti iki kovo vidurio. Jo teigimu, ketinama peržiūrėti darbo užmokesčio apmokestinimą. Tačiau, anot Premjero, pernai to nepavyko padaryti, nes trūko politinės paramos, pradėjus braškėti koalicijai su socialdemokratais. „Romas tikrai žino, ir dalyvavo kaip politinio pasitikėjimo tarnautojas, dalyvavo politikoje ir puikiai supranta, kad rimtai mokestinei reformai padaryti reikalinga tvirta dauguma, o mes pernai tiesiog viduryje metų praradome dalį partnerių, jie pradėjo kalbėti apie išėjimą iš koalicijos“, - aiškino S. Skvernelis. Anot jo, biudžeto priėmimas parodė, kad Vyriausybė turi pakankamą paramą Seime, todėl tikimasi, kad šiemet mokesčių reformą pavyks įgyvendinti. Šią savaitę R. Lazutka pareiškė, kad iš Socialinės apsaugos ir darbo ministerijos (SAMD) pasitraukė, nes prarado viltį, kad valdantieji įvykdys rinkiminius pažadus ir vykdys esmines mokesčių reformas. Jis portalui delfi.lt teigė, kad finansų ministrui Viliui Šapokai mokesčių reformos yra nereikalingos, o kiti ministrai su tokiu požiūriu taikstosi ir nevykdo reformų savo srityse, sakydami, kad tam nepakanka pinigų. R. Lazutka iš SADM pasitraukė sausio pabaigoje. Nerimą dėl kainų bandys mažinti mokestiniais pakeitimais S. Skvernelis tvirtina, jog supranta, kodėl Lietuvos gyventojai labiausiai nerimauja dėl augančių prekių ir paslaugų kainų, nes išlaidos joms atima didelę dalį gyventojų pajamų. Jis teigia, kad padėtį turėtų lengvinti būsimi mokestiniai pakeitimai. „Dalyje mūsų ekonominės veiklos sektorių, ypatingai kalbant apie paslaugų sektorių, taip pat apie tas problemas, kurios aktualios žmonėms kasdien, tai yra maisto kainos – jos tikrai yra didelės. Namų ūkiai maistui ir paslaugoms tikrai išleidžia pakankamai daug lėšų ir negali tų lėšų panaudoti kitiems poreikiams tenkinti, galbūt ne pirmo būtinumo, bet svarbiems“, – ketvirtadienį interviu Žinių radijui sakė S. Skvernelis. Praėjusių metų lapkritį atlikta Eurobarometro apklausa parodė, jog lietuviams iš visų Europos Sąjungos (ES) gyventojų daugiausiai baimės kelia kainų augimas – dėl to sunerimę 65 proc. šalies gyventojų. Kiti du dažniausi lietuvių minėti iššūkiai buvo nedarbas ir apmokestinimas – juos atitinkamai nurodė 23 ir 20 proc. šalies gyventojų. S. Skvernelis kalbėjo, kad Vyriausybė ieško būdų, kaip suvaldyti situaciją ir padėti gyventojams. „Turime keletą sprendimo variantų ir šiais metais juos tikrai priiminėsime. Tai susiję su tuo, kaip palengvinti ir nuimti spaudimą nuo žmonių pajamų Tai susiję su darbo pajamų didesniu gavimu arba kitaip sakant mokestinės naštos ir spaudimo darbo užmokesčio sumažinimui ir, aišku, per kitus reguliavimo dalykus“, – kalbėjo S. Skvernelis. Jis teigė, kad Vyriausybė mokestinių pakeitimų pasiūlymus turėtų paruošti iki kovo vidurio. Naujienų portalas delfi.lt trečiadienį rašė, jog Vyriausybėje sudaryta darbo grupė turėtų iki pavasario vidurio pateikti pasiūlymus dėl mokesčių reformos, sąžiningo mokesčių mokėjimo skatinimo ir paskatų šešėlinei ekonomikai sumažint. Praėjusių metų rugpjūčio pradžioje Vyriausybė pristatė šalies mokestinės sistemos pertvarką – ji buvo priimta kartu su šių metų valstybės biudžetu.