ZEW tyrimų institutas skelbia, kad iš kas mėnesį atliekamų apklausų sudaromas investuotojų ekonominio sentimento indeksas krito nuo 5,0 punkto kovą iki -8,2 punkto balandį. Šis rodiklis buvo silpniausias nuo 2012 m. lapkričio bei gerokai žemesnis nei „Reuters“ apklaustų analitikų prognozės - specialistai prognozavo, kad indeksas kris iki -1,0 punkto. Atskiras indeksas, skaičiuojantis tai, kaip investuotojai vertina esamas ekonomines sąlygas šalyje, taip pat nukrito daugiau, nei prognozavo specialistai, - nuo 90,7 iki 87,9 punkto. ZEW prezidentas Achimas Wambachas tokius rezultatus aiškino investuotojų nerimu dėl prekybos ginčo tarp JAV, Kinijos ir Europos Sąjungos (ES), kuris gali turėti liūdnų padarinių eksporto rodikliams Vokietijoje. Be to, kaip vieną investuotojų nuotaikų kritimo priežasčių A. Wambachas įvardino ir karą Sirijoje bei baimę, kad karas gali tapti regioniniu.