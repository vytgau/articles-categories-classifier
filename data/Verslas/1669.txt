„Vilniaus nacionalinio stadiono“ vadovas Renatas Načajus BNS informavo, kad vasario 23 dieną įmonė pateikė skundą Vilniaus apygardos teismui. „Kaip skelbėme anksčiau, sulaukę konkurso komisijos sprendimo pašalinti mus iš konkurso, nusprendėme kreiptis į teismą. Teismo prašome pripažinti negaliojančiais Nacionalinio stadiono konkurso komisijos sprendimus nepriimti ir nevertinti mūsų pateikto pasiūlymo“, – BNS teigė R. Načajus. Teismo atstovė Vaida Jurkevičiūtė BNS patvirtino, kad vasario 26 dieną teismas gavo bendrovės ieškinį. Pasak jos, bylą nagrinės teisėjas Vidas Stankevičius, pirmojo posėdžio data dar nepaskirta. Konkurso komisija sausio pabaigoje nusprendė derybas toliau tęsti su vieninteliu likusiu jo dalyviu – koncerno „Icor“ valdoma inžinerinių produktų ir sprendimų bendrove „Axis Industries“ bei jos partneriais. Bendrovės „Vilniaus nacionalinis stadionas“ pasiūlymas buvo atmestas, nes įmonė jį pateikė ne per informacinę viešųjų pirkimų sistemą, kaip to reikalavo konkurso sąlygos, o užklijuotame voke. „Axis Industries“ nacionalinio stadiono kompleksą Vilniuje, šalia prekybos centro „Akropolis“ siūlo pastatyti už 79,9 mln. eurų. Įmonė projektą ketina įgyvendinti su bendrovėmis „Venetus Capital“, „Kauno arena“ ir architektų bendrovėmis „Populous“ bei „Cloud architektai“. „Vilniaus nacionalinis stadionas“ kartu su Turkijos grupe „Kayi Insaat“, stačiusia prekybos centrą „Ozas“ Vilniuje, darbus siūlė atlikti kiek pigiau – už 77,886 mln. eurų. Pagal konkurso procedūras „Axis Industries“ toliau turi pateikti detalizuotą stadiono urbanistinį ir architektūrinį sprendinį, finansinės veiklos modelį ir komercinės veiklos verslo planą. Šis pasiūlymas bus vertinamas iki birželio vidurio, vėliau prasidės oficialios derybos su potencialiu stadiono statytoju. 25 metų trukmės koncesijos sutarties pasirašymas numatytas 2019 metų vasarą.