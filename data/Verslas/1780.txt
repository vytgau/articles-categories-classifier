„Žirmūnų būsto“ atstovas Paulius Ugianskis DELFI patvirtino, kad sostinėje, adresu Kalvarijų g. 123 esantis namas liko be šilumos. Apie šąlančius gyventojus pranešė „15min.lt”. „Dviejose vietose trūko vamzdžiai. Vienas trūkis pačiame name, o kitas – kieme. Pastarasis vamzdis niekur nepažymėtas, tad kilo klausimų, kam jis priklauso. Tačiau dabar dirba ir mūsų darbuotojai ir „Vilniaus vandenys“. Šiandien gedimai turėtų būti sutvarkyti ir šiluma grąžinta“, – žadėjo P. Ugianskis. Papildymas: 13:21 val. P. Ugianskis informavo, kad šildymas daugiabučio gyventojams turėtų būti atnaujintas penktadienį 15 val. Vilniaus šilumos tinklų atstovė Edita Sirutienė DELFI informavo, kad sostinės centrinio šildymo sistema nerodo gedimo minėtoje vietoje, esą tai reiškia, kad gedimas yra lokalus ir už jo pašalinimą atsako daugiabutį administruojanti įmonė. Praėjusią naktį Lietuvoje fiksuoti rekordiniai šią žiemą šalčiai. „Iki praėjusios nakties šią žiemą Lietuvoje niekur temperatūra nebuvo nukritusi iki 20 laipsnių šalčio“, – BNS sakė Hidrometeorologijos tarnybos Meteorologinių prognozių skyriaus vedėja Vida Ralienė. Penktadienio naktį šalčiausia buvo Molėtuose, kur šalo iki 26 laipsnių šalčio. Dzūkijoje buvo šilčiau – 15–16 laipsnių šalčio, pajūryje šalo iki 14–18 laipsnių žemiau nulio, likusioje šalyje laikėsi 21–24 laipsnių šaltis. Šios nakties rekordas, pasak meteorologės, gali būti pagerintas artimiausiomis naktimis, kai taip pat prognozuojami dideli šalčiai. „Ne visoje Lietuvoje, bet tam tikrose vietovėse gali būti žemesnė temperatūra, nes šaltas oras iš Lietuvos nesitraukia, laikysis ir kitą savaitę“, – sakė V. Ralienė. Hidrometeorologijos tarnyba prognozuoja, kad šeštadienio naktį bus 13–17 laipsnių šalčio, dieną – 10–11 laipsnių šalčio, debesuota su pragiedruliais, naktį ar dieną vietomis trumpai pasnigs.