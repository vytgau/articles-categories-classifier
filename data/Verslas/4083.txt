Bendrovė pranešė, kad Kauno „Stumbro“ darbuotojams ir Lietuvos maistininkų profesinės sąjungos atstovams pristatė šiuo metu ruošiamą gamyklos modernizavimo projektą. Pirmuosius darbus planuojama pradėti kitų metų kovą, o pertvarką visiškai užbaigti numatoma per trejus metus. Įgyvendinus modernizavimo projektą, reikšminga gamybinės veiklos dalis ir toliau būtų tęsiama istorinėje „Stumbro“ gamykloje Kaune. „Gamykla „Stumbras“ įsikūrusi centrinėje Kauno miesto dalyje, kas kelia nepatogumų tiek mums, tiek miestiečiams. Viena vertus, į gamyklą ir iš jos kasdien dešimtis kartų vyksta triukšmą keliantys krovininiai automobiliai, sunkinantys eismo sąlygas mieste. Kita vertus, tokia gamyklos padėtis gerokai riboja galimybes ją plėsti. Siekiame didinti „Stumbro“ gamybos apimtis, eksportą, tačiau dabartinėmis sąlygomis tai padaryti itin sudėtinga“, – pranešime spaudai sako „MV Group Production“ generalinis direktorius Algirdas Čiburys. Šiuo metu, konsultuojantis su profesine sąjunga, rengiamas detalus projekto įgyvendinimo planas. „Mums, darbuotojų atstovams, svarbu, kad būtų išsaugomos darbo vietos bei užtikrintos geros darbo sąlygos. Buvome informuoti, kad dėl numatomų pokyčių gamykloje galimas minimalus darbo vietų skaičiaus kitimas, tačiau didelė dalis „Stumbro“ gamyklos darbuotojų liks dirbti Kaune. Likusiai daliai planuojama siūlyti dirbti Alytuje, ketinama organizuoti įmonės transportą. Projekto įgyvendinimas dar derinamas, todėl lauksime patikslinimų ir sieksime, kad visos procedūros būtų vykdomos remiantis galiojančia kolektyvine sutartimi ir Darbo kodeksu“, – pranešime spaudai sako Maistininkų profsąjungos pirmininkė Gražina Gruzdienė. Anksčiau skelbta, kad planuojami pokyčiai Kauno gamykloje „Stumbras“ kelia nerimo darbuotojams. „Stumbro“, „Alitos“ ir „Anykščių vyno“ gamyklas valdančioje „MV Group Production“ šiuo metu dirba 435 darbuotojai. Bendrovė pernai gavo 54,765 mln. eurų pajamų – 59,1 proc. daugiau nei 2015 metais (34,415 mln. eurų), jos grynasis pelnas be perkainavimo rezultato, susidariusio dėl turtinio įnašo, padidėjo 36,5 proc. iki 7,989 mln. eurų.