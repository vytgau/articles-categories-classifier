Norma buvo padidinta ketvirčiu procentinio punkto iki 1,25-1,5 proc., nurodoma Federalinio atvirų rinkų komiteto pranešime. Sprendimas atitiko rinkos dalyvių lūkesčius. FRS taip pat ir toliau mažina savo turimų obligacijų apimtis. Kartu šie žingsniai, laikui bėgant, prives prie paskolų brangimo vartotojams ir verslui, tačiau didės indėlių grąža. FRS prognozuoja, kad padėtis šalies darbo rinkoje ir toliau gerės, o ekonomika augs. Dėl to ateinančiais metais, kaip prognozuojama, FRS normą turėtų padidinti dar tris kartus. Ilguoju laikotarpiu norma turėtų normalizuotis 2,8-3 proc. lygmenyje ir bus šiek tiek mažesnė nei po ankstesnių didinimo ciklų. Pagerino prognozes FRS padidino šalies BVP prognozės 2017-2020-iems metams, tačiau infliacijos prognozės iš esmės nepakeistos. Pastarosios padidėjimo iki tikslinės 2 proc. ribos tikimasi tik 2019 metais. Šių metų BVP prieaugio prognozė buvo padidina nuo 2,4 iki 2,5 proc., ateinančių metų – nuo 2,1 iki 2,5 proc., 2019 metų – nuo 1 iki 2,1 proc., o 2020 metų – nuo 1,8 iki 2 proc. Ilguoju laikotarpiu augimas turėtų stabilizuotis prie 1,8 proc. ribos. Analitikai tikisi kiek didesnio – 2,2 proc. – augimo ilguoju laikotarpiu. Tačiau FRS prognozės, skirtingai nuo Volstrito lūkesčių, neatsižvelgia į potencialų teigiamą mokesčių reformos poveikį. Manoma, kad ši reforma, pasaulio ekonomikos ir prekybos apimčių augimas JAV BVP augimo tempą ateinančiais metais paspartins 0,4 procentinio punkto. Infliacijos, kurią centrinis bankas vertina pagal asmeninio vartojimo išlaidų indeksą (PCE), prognozę šiems metams FRS padidino nuo 1,6 iki 1,7 proc. Ateinančiais metais tikimasi indekso padidėjimo iki 1,9 proc., o 2019-2020 metais – iki 2 proc. Nedarbas, kaip prognozuojama, iki ateinančių metų pabaigos turėtų sumažėti nuo dabar esaničų 4,1 iki 3,9 proc. 2019 metų nedarbo prognozė buvo sumažinta nuo 4,1 iki 3,9 proc., o 2020 metų – nuo 4,2 iki 4 proc. Ilguoju laikotarpiu nedarbas turėtų siekti 4,6 proc. FRS bazinę palūkanų normą iki beveik nulio sumažino 2008 metų krizės įkarštyje ir ji nekito septynerius metus. Tačiau pastaruoju metu Jungtinių Valstijų ekonominė padėtis gerėja. Metinis BVP augimo tempas 3 proc. viršija pastarąjį pusmetį. To nematyta nuo 2014 metų. O lapkritį šalyje sukurta 228 tūkst. naujų darbo vietų. Šis skaičius auga jau 86 mėnesius iš eilės, o tai yra ilgiausias augimo laikotarpis šalies istorijoje. Nedarbas JAV šiuo metu siekia 4,1 proc. ir yra mažiausias per 17 metų. Grėsmės nemato FRS vadovė Janet Yellen per spaudos konferenciją sakė nemananti, kad spartus akcijų rinkų augimas iki rekordinio lygio yra „raudonai mirksintis“ rizikos veiksnys, keliantis grėsmę finansiniam stabilumui. Jos teigimu, augančios akcijų kainos nėra tas rizikos veiksnys, į kurį centrinis bankas šiuo metu telkia dėmesį. Pasak J. Yellen, FRS šiuo metu žiūri į „kitus rizikos veiksnius, keliančius grėsmę finansiniam stabilumui, o čia niekas raudonai, ar net oranžiniai, nemirksi“. Kalbėdama apie mokesčių reformą, FRS vadovė pareiškė, kad ji ir jos kolegos mano, kad prezidento Donaldo Trumpo ir respublikonų siūlomas mokesčių karpymas „šiek tiek paspartins“ ūkio augimą. Pasak J. Yellen, tikėtini mažesni mokesčiai yra ta priežastis, kodėl FRS pareigūnai prognozuoja BVP augimo paspartėjimą iki 2015 metų 2018 metais. Tačiau vėliau augimas sulėtės iki maždaug pastaruoju metu fiksuojamo 2 proc. vidurkio. O mažesnių mokesčių paskatintų didesnių vartotojų išlaidų ir kapitalo investicijų potencialią jau atspindi augančios akcijų kainos. Visgi J. Yellen perspėjo, kad su apkarpytų mokesčių poveikiu yra susijęs „nemažas neapibrėžtumas“, nes skaičiuojama, kad dėl mažesnių mokesčių šalies skola per ateinantį dešimtmetį padidės mažiausiai 1 trln. JAV dolerių. FRS vadovė taip pat mano, kad bet kokį atlyginimų augimą šalyje skatins mažas nedarbas, o ne karpomi mokesčiai. J. Yellen taip pat pažymėjo, kad jai nekelia nerimo spartus bitkoino kurso augimas pastarosiomis savaitėmis. Kriptovaliutą ji pavadino „itin spekuliatyviu aktyvu“, tačiau pridūrė, kad „jis vaidina labai mažą vaidmenį mokėjimų sistemoje“ ir kad FRS neturi jokio vaidmens, susijusio su jo reguliavimu.