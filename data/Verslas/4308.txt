„Norime sąžiningos ir atviros prekybos, tačiau šiuo metu mūsų ir Japonijos prekyba nėra sąžininga ir atvira“, – pareiškė jis verslo lyderiams Tokije. „Jungtinės Valstijos daug, daug metų fiksavo didžiulį prekybos su Japonija deficitą. Taigi turėsime derėtis ir tai darysime draugiškai“, – pridūrė JAV prezidentas. D. Trumpas ir Japonijos premjeras Shinzo Abe jau aptarė prekybą per viename golfo aikštyne sekmadienį surengtą neoficialų susitikimą. JAV prezidentas antrą dieną vieši Azijoje. Šioje jo kelionėje daugiausia dėmesio bus skirta Šiaurės Korėjos krizei, tačiau JAV pareigūnai taip pat yra leidę suprasti, kad svarbus bus ir prekybos klausimas. Praėjus vos trims dienoms nuo kadencijos pradžios, D. Trumpas netikėtai paskelbė, kad Jungtinės Valstijos traukiasi iš Ramiojo vandenyno partnerystės (TPP) sutarties, išmušęs iš vėžių kelias dokumentą pasirašiusias šalis ir visų pirma Japoniją.