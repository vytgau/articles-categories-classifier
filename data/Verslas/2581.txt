Teikiami siūlymai yra paskutiniai vykdomos PVM taisyklių peržiūros veiksmai, kuriais sukuriama bendra ES PVM erdvė ir siekiama smarkiai sumažinti PVM sukčiavimą, kuris Europos Sąjungoje siekia 50 mlrd. eurų per metus, kartu remiant verslą ir užtikrinant valdžios sektoriaus pajamas. Šiuo metu galiojančios bendros ES PVM taisyklės, dėl kurių 1992 m. susitarė visos valstybės narės, yra pasenusios ir pernelyg ribojančios. Šiuo metu valstybės narės gali taikyti net iki 5 proc. lengvatinį tarifą dviem skirtingoms produktų kategorijoms savo šalyje. Keletas valstybių narių taip pat taiko konkrečias nukrypti leidžiančias nuostatas tolesniems lengvatiniams tarifams. Pagal naujas Komisijos siūlomas taisykles, be standartinio mažiausiai 15 proc. PVM tarifo, valstybės narės taip pat galėtų taikyti: du atskirus sumažintus tarifus tarp 5 proc. ir standartinio dydžio, vieną dar labiau sumažintą tarifą tarp 0 proc. ir sumažinto tarifo; bei 0 proc. tarifą. Dabartinis sudėtinis prekių ir paslaugų, kurioms galima taikyti lengvatinius tarifus, sąrašas būtų panaikintas ir pakeistas nauju produktų (pvz., ginklų, alkoholinių gėrimų, lošimo paslaugų ir tabako produktų), kuriems visada privalo būti taikomas standartinis tarifas, sąrašu. Siekdamos apsaugoti savo pajamas, valstybės narės turėtų užtikrinti, kad svertinis PVM vidurkis būtų ne mažesnis kaip 12 proc. Nauja tvarka taip pat reiškia, kad šiuo metu visoms prekėms taikomi kitokie nei standartiniai tarifai gali būti taikomi ir toliau. Naujausiais pasiūlymais Komisija taip pat sprendžia neproporcingai didelių PVM reikalavimų problemą, su kuria susiduria mažesnės įmonės. Tarpvalstybinę prekybą vykdančios įmonės patiria 11 proc. didesnes reikalavimų laikymosi išlaidas nei tos, kurios prekiauja tik vietos mastu, o labiausiai nukenčia mažesnės įmonės. Pagal dabartines taisykles valstybės narės gali netaikyti PVM mažųjų įmonių pardavimams, jeigu jie neviršija tam tikros metinės apyvartos, kuri įvairiose šalyse yra skirtinga. Dėl to augančios MVĮ netenka galimybės pasinaudoti supaprastinimo priemonėmis, kai viršija atleidimo nuo PVM ribą. Be to, šios išimtys taikomos tik nacionalinės rinkos dalyviams, dėl to mažos įmonės, vykdančios prekybą ES, veikia ne tokiomis pačiomis sąlygomis. Dabartinės atleidimo nuo PVM ribos galiotų toliau, o šiandienos taisyklėmis būtų nustatyta 2 mln. eurų pajamų riba, kurios nepasiekusios mažosios įmonės galėtų naudotis supaprastinimo priemonėmis, nepriklausomai nuo to, ar jos atleistos nuo PVM, ar ne. Taip pat būtų nustatyta galimybė valstybėms narėms netaikyti nuo PVM atleistoms mažosioms įmonėms su identifikavimu, sąskaitų faktūrų išrašymu, apskaita ir deklaracijomis susijusių PVM prievolių. Be to, būtų numatyta 100 000 eurų apyvartos riba, kuria remiantis įmonėms, vykdančioms veiklą daugiau nei vienoje valstybėje narėje, būtų leidžiama pasinaudoti atleidimu nuo PVM. Tokiu būdu būtų sudarytos sąlygos, leidžiančios daugiau įmonių pasinaudoti paprastesnėmis PVM taisyklėmis, kuriomis šiuo momentu gali naudotis tik mažiausios įmonės. Tai leistų su PVM susijusias reikalavimų laikymosi išlaidas per metus sumažinti net 18 proc. Dabar šie teisėkūros procedūra priimamų aktų pasiūlymai bus pateikti Europos Parlamentui ir Europos ekonomikos ir socialinių reikalų komitetui konsultuotis ir Tarybai priimti.