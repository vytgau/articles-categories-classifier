Anot jo, ministerijos teisininkai kol kas negali pasakyti, ar „Metrail“ 2013-2015 metais nesutvarkytas apie 15 tūkst. tonų atliekų galima padengti vėlesniais metais sutvarkytomis atliekomis. „Ar tai yra galima, ar tai leidžia teisės aplinka? Tai turės įvertinti mūsų teisininkai, kai mes gausime oficialų pasiūlymą. (...) Kol kas negalime atsakyti. Čia yra tik gairės, į kurias einame ieškoti susitarimo. Kai tik gauname pasiūlymą iš gamintojų ir importuotojų, tada mūsų sistemos teisininkai turi pateikti išvadas. Nes gali būti taip, to neatmetu, kad mums pasakys, kad mes neturime įgaliojimų ir teisės aplinka mums neleidžia toliau derėtis dėl šito turinio“, – trečiadienį BNS teigė aplinkos ministras. Anot jo, verslininkai nesutvarkytą pakuočių atliekų kiekį siūlo padengti, vėlesniais metais sutvarkydami daugiau atliekų nei reikalaujama. Verslo ir aplinkosaugininkų pasirašytą taikos sutartį dar turės patvirtinti jų ginčą nagrinėjantis teismas. Tačiau K. Navickas sako, kad teismas sutarties gali ir nepatvirtinti. „Teismas gali pasakyti, kad, pavyzdžiui, buvo viršyti įgaliojimai. Gali pasakyti, kad mes apskritai negalime derėtis“, – teigė ministras. Gamintojai ir importuotojai teigia, jog 2016-2017 metais jie sutvarkė daugiau nei reikalaujama atliekų, taip pat įsipareigojo viršyti normas 2018–2020 metais. Taip, anot jų, būtų padengta dėl „Metrail“ pažymų 2013-2015 metais nesutvarkytų apie 15 tūkst. tonų metalo ir plastiko pakuočių. Įmonės taip pat įsipareigojo nupirkti papildomai 50 tūkst. pirminio rūšiavimo konteinerių, liaudiškai vadinamų „varpeliais“, komplektų. Aplinkosaugininkai savo ruožtu iš įmonių nereikalaus sumokėti apie 15 mln. eurų už realiai nesutvarkytas pakuočių atliekas. Pažymas apie neva sutvarkytas atliekas „Metrail“ išrašė viešosioms įstaigoms Pakuočių tvarkymo organizacija (PTO) ir „Žaliasis taškas“, į kurias susivienijo bendrovės „Maxima LT“, „Palink“, „Rimi Lietuva“, „Lidl Lietuva“,„Sanitex“, „Eugesta“, „Kalnapilio-Tauro grupė“, „Volfas Engelman“, „Gubernija“, „Švyturys-Utenos alus“, „Norfos mažmena“, „Aibės prekyba“, Kėdainių konservų fabrikas, Marijampolės pieno konservai, „Biovela“. Ikiteisminį tyrimą dėl „Metrail“ atlieka Finansinių nusikaltimų tyrimų tarnyba (FNTT) ir Vilniaus apygardos prokuratūra. FNTT vadovai trečiadienį Seime teigė, kad byla dėl 6 mln. eurų žalos netrukus turėtų pasiekti teismą.