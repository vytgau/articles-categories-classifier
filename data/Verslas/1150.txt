„Tarnyba neturi pagrindo sutikti, kad Kauno miesto savivaldybės administracija viešąjį pirkimą „Kauno pramogų ir sporto rūmų Nemuno saloje rekonstravimo projektavimo paslaugos pirkimas“ vykdytų neskelbiamų derybų būdu, (...) į derybas kviečiant konkretų tiekėją“, – rašoma VPT sprendime. Savivaldybė planavo „Žalgirio“ arenos rekonstravimo paslaugas neskelbiamų derybų būdu įsigyti iš ją projektavusios E. Miliūno studijos. Tokį sprendimą savivaldybė motyvavo architektų studijos turimomis arenos projekto autorinėmis teisėmis. VPT atkreipė dėmesį, kad savivaldybė siekia įsigyti jau suprojektuoto ir pastatyto pastato rekonstravimo projektą, o ne atlikti pirminio projekto pakeitimą, kurį galėtų atlikti tik projekto autorius. „Tarnybos nuomone, nėra pagrindo teigti, kad šiuo konkrečiu atveju Kauno pramogų ir sporto arenos rekonstravimo techninio projekto parengimo paslaugas nurodyta apimtimi gali suteikti tik konkretus tiekėjas“, – rašoma sprendime. VPT sprendimą savivaldybė gali skųsti teismui. Kauno savivaldybės administracijos direktorius Gintaras Petrauskas BNS antradienį sakė, kad kol kas nėra susipažinęs su šiuo tarnybos sprendimu, todėl jį pakomentuoti žadėjo trečiadienį. Apie planus statyti vandens sporto centrą šalia Nemuno saloje esančios „Žalgirio“ arenos savivaldybė pranešė vasarį. Svarbiausiu vandens sporto centro akcentu turėtų tapti tarptautinius reikalavimus atitinkantis 50 metrų ilgio, 10 takelių baseinas, 700 vietų tribūnos. E. Miliūno studija yra parengusi preliminarius pasiūlymus ir vizualizacijas, kaip toks projektas galėtų atrodyti Nemuno saloje.