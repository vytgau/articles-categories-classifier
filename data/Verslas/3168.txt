Ši apskaita nuo Naujųjų metų turėtų pakeisti baigiančią galioti gyventojų registraciją prie savivaldybių. Naują įstatymo redakciją teikusi Vyriausybė tikisi, kad apskaita leis sužinoti realią žmogaus gyvenamąją vietą, nors jis ten nėra deklaravęs gyvenamosios vietos. Į gyvenamosios vietos nedeklaravusių asmenų apskaitą bus įtraukiami benamiai, asmenys, kurie dėl nuo jų nepriklausančių priežasčių negali deklaruoti savo gyvenamosios vietos, pavyzdžiui, nuomojamo buto savininkas nesutinka to padaryti ir pan. Į asmenų apskaitą gyventojai bus įrašomi ne ilgiau kaip metams. Po to, jeigu situacija nepasikeis, vėl teks kreiptis į deklaravimo įstaigą, kad atnaujintų įrašą. Vidaus reikalų ministerijos duomenimis, dabar 65 tūkst. žmonių yra deklaravę gyvenamąją vietą prie savivaldybių. Nuo Naujųjų metų šis deklaravimas netenka teisinės galios, todėl nepriėmus naujos įstatymo redakcijos, minėti asmenys nebegalėtų gauti jokių išmokų, pašalpų iš savivaldybės.