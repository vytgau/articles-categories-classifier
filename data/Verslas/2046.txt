Aukso amžius tada išaušo ir tiems, kurie užsiėmė arbitražu. Arbitražas – tai procesas, kai prekiautojas už mažesnę kainą kurioje nors rinkoje įsigyja kokios nors turtinės vertės turinčių instrumentų, o tada parduoda juos aukščiausios kategorijos arba tiesiog kitoje rinkoje. Gruodį, bitkoinui artėjant prie 20 tūkst. dolerių ribos (ir vykstant sėkmingai realizacijai), jo kursas pagrindinėse JAV keityklose ganėtinai skyrėsi, teigiama portale „Business Insider“. Pavyzdžiui, remiantis „CoinRoutes“ pateiktais duomenimis, tokiose internetinėse kriptovaliutos keityklose kaip GDAX ir „Kraken“ gruodžio 10 d. bitkoino kainų skirtumas siekė net tūkstantį dolerių (811 eurų). Beveik visą gruodį bitkoinų keitimas GDAX buvo daug pelningesnis nei kitose JAV keityklose, o daugiau nei 500 dolerių siekiantys skirtumai tarp keityklų buvo tapę tiesiog įprastu dalyku. Tačiau prasidėjus naujiems metams milžiniški atotrūkiai tarp pagrindinių JAV keityklų tapo kur kas retesni. „GDAX daugmaž pataiko į normą, be to, nėra keityklos, akivaizdžiai verčiančios kelti kainą“, – portalui „Business Insider“ sakė Dave‘as Weisbergeris, „CoinRoutes“ generalinis direktorius. Dabar kyla klausimas, ar tikėtina, kad atotrūkiai ir vėl padidės, o tada ir vėl susidursime su sunkiai suvaldomu nepastovumu. „Nepastovumas jau kurį laiką gerokai mažesnis. Galimybės arbitražui atsiveria tada, kai rinkoje juntamas pagyvėjimas arba vykdomas masinis finansinių instrumentų išpardavimas“, – aiškino kriptovaliutos keitimo operacijomis užsiimančios įmonės „DV Chain“ vadovas Garrettas See. Prie investavimo paslaugas teikiančios įmonės „Miller Value Partners“ ketinantis prisijungti verslininkas Johnas Spallanzani įsitikinęs, kad gruodį pergyventas aukso amžius veikiausiai nebegrįš. „Ko gero, nebeišvysime tokių skirtumų tarp šalių ir keityklų, kokių liudininkais tapome 2016 ir 2017 metais“, – sakė J. Spallanzani. „Tas arbitražo laivas jau pakėlė bures“, – pridūrė jis. Tikrai negalima pasakyti, kad kriptovaliutų rinkos staiga ėmė veikti visiškai sinchronizuotai, tačiau drastiškų skirtumų beveik nematyti. Pasak „CoinRoutes“ vadovaujančio D. Weisbergerio, skirtumai labai dažnai neviršija šimto dolerių (81 euro). „Kainoms kriptovaliutų rinkoje būdingi svyravimai ir fragmentiškumas, – komentuodamas dabartinę situaciją sakė vadovaujančias pareigas kriptovaliutų prekybos įmonėje „Cumberland“ einantis Bobby Cho. – Galima kirsti lažybų, kad į klausimą apie lengviausiai realizuojamos kriptovaliutos, kaip antai bitkoinas ar eteris, kainą, dešimt piliečių atsakytų skirtingai.“ Vis dėlto susikrauti kapitalą verčiantis arbitražu per kriptovaliutų operacijas dažnai daug sunkiau, nei atrodo. Taip yra dėl nenusistovėjusios kriptovaliutos rinkos infrastruktūros. Juk jei dvi keityklos teikia skirtingus kainų pasiūlymus, jie taikomi ribotam kiekiui, be to, jais pasinaudoti galima atsižvelgiant į verslininko galimybes prisijungti prie keityklos. Keityklų delsa yra gerokai didesnė, o tempas, kuriuo informacija perduodama iš vienos keityklos ar prekybos įmonės į kitą, daug lėtesnis, kai vykdomos kripto-, o ne įprastų valiutų operacijos.