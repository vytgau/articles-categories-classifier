Penktadienį Seime vykstant Baltijos šalių posėdžiui dėl įsipareigojimų kovai su klimato kaita, Baltijos Asamblėjos (BA) Ekonomikos, energetikos ir inovacijų komiteto pirmininko pavaduotojas Atisas Lėjinis iš Latvijos sakė, kad jo šalyje baiminamasi, jog lietuviai gali užsinorėti išparduoti senus dyzelinius automobilius Latvijoje, jeigu Lietuvoje tokie bus apmokestinti. „Latviai bijo, kad visos senos dyzelinės mašinos bus parduodamos Latvijoje. Reikia apsvarstyti, kaip sustabdyti jų antplūdį“, - posėdyje nuogąstavimais pasidalijo A. Lėjinis. Aplinkos ministras Kęstutis Navickas atsakė, kad kol kas apie dyzelinių automobilių apmokestinimą Lietuvoje nediskutuojama. „Tačiau žinome apie tendencijas, kurios gali pasireikšti. Dyzeliniai automobiliai daro didesnį poveikį žmonių sveikatai, o ne klimato kaitai, bet tai nereiškia kad neturime apie tai kalbėti. Kalbame apie tam tikrus filtrus, kuriuos galima instaliuoti automobiliuose, jie turi veikti tinkamai. Mūsų tikslas - užtikrinti, kad jie būtų instaliuoti ir veiktų tinkamai“, - sakė K. Navickas. Pasak ministro, jeigu Vyriausybė priimtų sprendimą dėl taršių automobilių apmokestinimo, mokestis būtų įvestas „dėl sveikatos dalykų“. „Tai būtų tam tikros rinkos valdymo priemonės“, - komentavo ministras. Pristatydamas Lietuvos įsipareigojimų kovoje su klimato kaita vykdymą, K. Navickas sakė, kad Lietuvos ekonomika darosi vis efektyvesnė, o tai lemia investicijos į mažiau emisijų išskiriančią ekonomiką skirtinguose sektoriuose. „Kai kalbame apie Lietuvos energetikos strategiją, atrodo, kad skaičiai gana optimistiškai nuteikiantys, bet daug iššūkių yra transporto ir žemės ūkio srityse. Daug diskutuojame apie priemones, kurias reikėtų taikyti, galbūt automobilių mokesčius, taip pat kitas priemones, kurias reikėtų geriau kontroliuoti, ypač kalbant apie techninę automobilių būklę. Taip pat žemės ūkio sektoriuje Lietuvoje ryškios tendencijos kalbant apie cheminių trąšų naudojimo problemą“, - kalbėjo ministras. Kalbant apie atsinaujinančią energetiką, anot K. Navicko, Lietuva jau 6 proc. viršija Europos Sąjungos (ES) nubrėžtus tikslus. „Daug dėmesio skiriama vėjo, biomasės energetikai, investuojame į kogeneracines jėgaines, šie žingsniai nukreipti situacijai švelninti“, - sakė K. Navickas. Ministras pabrėžė, kad vienas miestas, Ignalina, jau baigė renovacijos procesą. Dabar paskelbtos priemonės, kurios daugiau susiję su A+ klasės projektais. „Ir čia esame aukščiau ES vidurkio, mūsų tikslas - 500 pastatų per metus, nors kai kurie projektai tikrai ambicingi. Kalbame ne tik apie kiekybinius, bet ir kokybinius rodiklius“, - teigė ministras. Kalbėdamas apie elektra varomas transporto priemones, K. Navickas sakė, kad planuojama šalia automobilių statymo vietų įrengti įkrovimo stotis. „Tiesa, šiuo klausimu daug priklauso nuo Susisiekimo ministerijos. Norime , kad naujose automobilių statymo vietose, ne miesto centruose, būtų įrengtos dvi įkrovimo stotys“, - sakė K. Navickas. „Su visuomeniniu transportu susiję projektai - labiau savivaldybių sritis, bet kalbant apie transporto efektyvumą, taip pat norime prisidėti, ir manau, kad galima pasidžiaugti, jog miestuose gerėja dviračių takų būklė, infrastruktūra. Per pastaruosius 10 metų įvyko nemažai pasikeitimų“, - tikino K. Navickas. Anot jo, pramonės srityje dedamos pastangos ją paversti ją labiau intelektualia, labai daug dėmesio skiriame investicijoms į naujas technologijas, energetinį efektyvumą. Lietuva 2021-2030 metais kovoje su klimato kaita iš visų šaltinių planuoja investuoti 7,6 mlrd. eurų. ELTA primena, kad Premjeras Saulius Skvernelis šią savaitę tikino, jog naujų automobilių mokesčių neketinama įvesti, nors dėl taršos reikalavimų apie tai reikia pradėti galvoti. Anot Premjero, atsižvelgiant į lietuvių perkamąją galią, suprantama, kodėl šalies automobilių parkas yra senas. Tačiau, anot Ministro Pirmininko, jeigu bus vykdoma kova su tarša, ji būtų nukreipta, įsigyjant naujus automobilius, o jau turimiems papildomi apmokestinimai neturėtų būti taikomi. Finansų ministras Vilius Šapoka pirmadienį teigė, kad taršiems automobiliams būtų taikomas ne mokestis, o „finansinė priemonė“.