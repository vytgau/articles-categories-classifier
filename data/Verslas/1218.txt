Naujienų agentūros ELTA užsakymu visuomenės nuomonės tyrimų kompanijos „Baltijos tyrimai“ atlikta apklausa rodo, kad vasarį septintadalis – 14 proc. – respondentų manė, kad šalies ekonominė padėtis per pastaruosius du mėnesius pagerėjo. Tai 4 proc. punktais daugiau nei pernai vasarį ir 1 proc. punktu daugiau nei pernai gruodį. Be to, sumažėjo teigiančių, kad ekonominė padėtis šalyje pablogėjo. Vasarį taip manė 38 proc. respondentų, kai prieš metus – 52 proc., o pernai gruodį – 46 proc. Manančiųjų, kad ekonominė situacija Lietuvoje nesikeičia, šių metų vasarį buvo 44 proc. – prieš metus taip galvojo 35 proc., o gruodį – 37 proc. Nuomonės šiuo klausimu vasarį neturėjo 4 proc. respondentų. „Baltijos tyrimai“ nurodo, kad teigiamai ekonominę padėtį kiek dažniau vertina 30–49 metų žmonės, respondentai su aukštesniu nei vidurinis išsilavinimu bei su didžiausiomis šeimos pajamomis per mėnesį (per 1000 eurų), vadovai bei besimokantis jaunimas. Tai, kad ekonominė padėtis gerėja, pastebi tik Lietuvos valstiečių ir žaliųjų sąjungos rinkėjai (30 proc. nurodė, kad ekonominė situacija gerėja, ir 29 proc. mano, kad blogėja), o ekonomine situacija labiausiai nepatenkinti Lietuvos lenkų rinkimų akcijos – Krikščioniškų šeimų sąjungos (55 proc. mano, kad blogėja), partijos „Tvarka ir teisingumas“ (47 proc.) bei Lietuvos socialdemokratų partijos (45 proc.) rinkėjai. Šalies gyventojai kiek geriau pradėjo vertinti ir savo finansinę padėtį. Vasarį manančių, kad jų šeimos finansinė padėtis per pastaruosius du mėnesius pagerėjo, buvo 12 proc. – 3 proc. punktais daugiau nei prieš metus ir tiek pat, kaip ir gruodį. Tuo metu manančiųjų, kad finansinė padėtis pablogėjo, buvo 39 proc. – 9 proc. punktais mažiau nei pernai vasarį ir 3 proc. punktais nei gruodį. 47 proc. gyventojų mano, kad jų finansinė padėtis nepasikeitė – tai 5 proc. punktais daugiau nei prieš metus ir 2 proc. punktais daugiau nei gruodį. Šeimos finansinę padėtį geriau vertina jaunesni nei 50 metų žmonės, miestų gyventojai, dešiniųjų pažiūrų respondentai. Tai, kad šeimos finansinė padėtis per paskutinius 2 mėnesius pablogėjo, dažniau nurodė moterys (42 proc.), vyresni nei 50 metų žmonės (44 proc.), gyvenantys kaime (44 proc.), bedarbiai ir namų šeimininkės (56 proc.) bei pensininkai (45 proc.), lenkų (49 proc.) ir rusų (56 proc.) tautybių gyventojai, kairiųjų pažiūrų žmonės (49 proc.). Apklausa vyko 2018 m. vasario 21-kovo 4 dienomis. Tyrimo metu apklausta 1015 Lietuvos gyventojų (18 metų ir vyresnių), apklausa vyko 112 atrankos taškų. Apklaustųjų sudėtis atitinka 18 metų ir vyresnių Lietuvos gyventojų sudėtį pagal lytį, amžių, išsimokslinimą, tautybę, gyvenvietės tipą. Apklaustų žmonių nuomonė rodo 18 metų ir vyresnių Lietuvos gyventojų nuomonę. Tyrimų rezultatų paklaida iki 3 procentų. Ši apklausa yra Lietuvos naujienų agentūros ELTA ir Lietuvos–Didžiosios Britanijos rinkos ir viešosios nuomonės tyrimų kompanijos „Baltijos Tyrimai“ bendras projektas. Skelbiant apklausos duomenis nuoroda į ELTA ir „Baltijos tyrimus” būtina.