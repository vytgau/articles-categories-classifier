„Booking.com“ svetainės duomenimis, viešbučių Palangoje į gruodžio 30-ąją užimtumas yra 76 proc., į 31-ąją – 82 proc., o naujametę naktį – net 95 proc. Palangos Turizmo informacijos centro atstovės Almos Slabosevičienės teigimu, tokį kurorto populiarumą lemia renginių gausa. „Šiemet nėra išskirtiniai metai. Palanga per Naujuosius visuomet populiari. Visus domina fejerverkas vidurnaktį nuo jūros tilto. Todėl ir šiemet žmonių bus“, – sakė A. Slabosevičienė. Ji patvirtino, kad skambučių sulaukiama daug, tačiau negalime sakyti, ar skambina emigrantai, ar vietiniai. „Nes neklausiame žmogaus, iš kur jis skambina. Manau, kad didžiąją dalį atvykstančiųjų Naujų švęsti į Palangą sudarys vietiniai lietuviai“, – svarstė A. Slabosevičienė. Prireikė papildomų koncertų Tačiau, jos manymu, svečius į Palangą traukia ne tik fejerverkai, bet ir įvairūs renginiai ir koncertai. Jų paskutiniosiomis metų dienomis kurorte bus išties įvairių. „Gruodžio 30 d. vyks A. Novikovo ansamblio „Jazz“ koncertas Palangos kurhauze. Tą pačią dieną Koncertų salėje – Maskvos miesto baletas „Spragtukas“. Manau, kad bilietų į jį jau nebėra. Taip pat Donato Montvydo koncertas kurhauze. Gruodžio 31 d. – A. Novikovo džiazo grupės „Jazz“ koncertas kurhauze, klasikinės muzikos koncertas „Melodijos Naujiesiems“, kuris vyks Palangos gintaro muziejuje“, – koncertus vardijo A. Slabosevičienė. Svečių gausą liudija ir ta aplinkybė, kad teko rengti papildomą Klaipėdos valstybinio muzikinio teatro koncertą „Štrauso muzikos sūkurys“, vykstantį Palangos koncertų salėje. Iš pradžių planuotas tik vienas koncertas, tačiau bilietai į jį buvo akimirksniu išgraibstyti. Brangiausius išgraibstė lietuviai Palangos viešbučių ir restoranų asociacijos prezidentė Ingrida Valaitienė kalbėjo, kad šiemet pirmieji „išsipardavė“ brangesnieji viešbučiai „Palanga“ ir „Vanagupė“. „Matyt, todėl, kad tie brangesnieji turi daugiau ką pasiūlyti. Juose yra baseinai, pirtys, ne vienas restoranas ir baras. Siūlo koncertus ne tik per Naujametę naktį, bet ir kitomis dienomis. Pasirūpinta vaikų užimtumu. „Vanagupė“ specialiai viduje pastatė batutų parką vaikams. Vyksta įvairi veikla, stato spektaklius ir vėliau juos rodo tėvams“, – svarstė I. Valaitienė. Kambarius minėtuose viešbučiuose užsisakė ne tradiciškai aktyvūs turistai iš Rusijos. „Kalbėjome ir su „Vanagupės“ viešbučio direktore šia tema. Akcentuojama, kad absoliuti dauguma jų klientų – lietuviai. Žinoma, yra ir rusų. Ne tiek daug, kaip ankstesniais metais, tačiau jų yra. Jų viešnagė tęsiasi pirmąją Naujųjų metų savaitę. Didelio antplūdžio nėra, tačiau šios kategorijos poilsiautojai vis tiek dar atvyksta“, – sakė Palangos viešbučių ir restoranų asociacijos vadovė. Siūlo „medžioti“ I. Valaitienė teigė, kad, nepaisant „Booking.com“ fiksuojamo ažiotažo, galimybių rasti laisvų kambarių dar galima tikėtis ir paskutiniosiomis dienomis prieš Naujuosius. „Sistema rodo tik tai, ką siūlo patys viešbučiai. Tačiau gali visko nutikti ir net užsakyti kambariai gali būti atlaisvinti. Todėl reikia skambinti tiesiai į viešbučius. Jie jau turės informacijos apie paskutinę akimirką atšauktas rezervacijas“, – sakė Palangos viešbučių ir restoranų asociacijos vadovė. Ji pridūrė, kad daugelis viešbučių savo šventinius paketus sudėliojo taip, kad klientai užsisakytų dvi paras. Tačiau likus pusantros savaitės iki Naujųjų jau galima užsisakyti kambarius viešbučiuose ir vienai parai. Verslininkę džiugina faktas, kad lietuviai buvo aktyvūs ir tarpušvenčiu, nuo gruodžio 25 iki 29 d. „Nes restoranai siūlo įvairias šventines vakarienes ne tik Naujų sutikimui, bet ir nuo Kalėdų. Kviečia degustuoti įvairius desertus, šventinius patiekalus", - kalbėjo pašnekovė. Naujametės vakarienės Pastebėta, kad dalis į Palangą atvykusiųjų sutikti Naujųjų kambarius užsisakė pigesniuose viešbučiuose, kurie nesiūlo šventinės vakarienės. Tokie svečiai vakarieniauti eina į kitas Palangos kavines ir restoranus, kurie siūlo savo Naujametes programas. Pigiausiai šventinė vakarienė vienam asmeniui kainuoja 30 eurų. Tačiau yra pasiūlymų, kainuojančių ir 50, ir 150 eurų. I. Valaitienė pastebi, kad tuose restoranuose yra galimybė atsisakyti jų siūlomų suformuotų meniu už vienokią ar kitokią sumą ir rinktis įprastą meniu, tačiau tuomet reikės sumokėti tik už vietą. Toks bilietas kainuoja nuo 15 iki 29 eurų. „Tačiau tose vietose nebūtinai bus šventinė programa. Tose įstaigose, kuriose yra šventinė programa, kainos prasideda nuo 50 eurų“, – priminė Palangos viešbučių ir restoranų asociacijos prezidentė. Šiemet Palangoje verslininkai, atsižvelgę į kurorte vykstančių renginių laiką, pasiūlė dar vieną naujovę – net du kartus organizuojamas šventines vakarienes. Pirmoji pasidės 18 valandą, antroji – 21 valandą. „Tai siūloma tiems, kurie planuoja vakare eiti koncertą ar kitą renginį, o pavakarieniauti norėtų anksčiau“, – kalbėjo I. Valaitienė. „Jaučiame, kad žmonių Naujųjų sutikti į Palangą atvažiuos daug, tačiau nereikia baimintis, kad nebus vietos. Galų gale, atvažiuokite bent fejerverko pažiūrėti, kavinėje pasėdėti, šampano taurę išgerti. Oras puikus, sniego, deja, nėra, užtat šilta“, – ragino Palangos turizmo ir informacijos centro atstovė A. Slabosevičienė.