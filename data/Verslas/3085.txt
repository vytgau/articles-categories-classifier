Skelbiama, kad vietiniai nekilnojamojo turto agentai iš potencialių pirkėjų reikalauja susimokėti 7 mln. Honkongo dolerių (900 tūkst. JAV dolerių) vien už tai, kad šie galėtų apžiūrėti neseniai rinkoje pasirodžiusius prabangius apartamentus. Tai rodo, kokia tiesiog beprotiška situacija yra susidariusi Honkongo nekilnojamojo turto rinkoje, kuri yra laikoma brangiausia pasaulyje. Naujajame apartamentų komplekse esantys butai leis mėgautis Viktorijos uosto vaizdais, o pats pastatas yra netoli centrinio verslo rajono. Jį pastatė didžiausia Honkonge nekilnojamojo turto vystymo kompanija „Sun Hung Kai Properties“. Vietiniai nekilnojamojo turto agentai „CNN Money“ sakė, kad minėta suma yra užstatas (kuris yra grąžinamas), taikomas dešimčiai prabangių apartamentų, kurie netrukus bus parduoti aukcione. Beje, potencialūs pirkėjai turės nupirkti mažiausiai du butus, o beveik milijono JAV dolerių sumą turės sumokėti už 90 minučių trukmės apžiūrą. Tiesa, net ir susimokėję tokią milžinišką sumą jie nepamatys... realių apartamentų. Jiems bus suteikta galimybė tik apžiūrėti natūralaus dydžio maketą, esantį visai kitoje miesto dalyje. Galiausiai sumokėtas milžiniškas užstatas negarantuoja, kad pirkėjas iš tiesų nusipirks apartamentus, nes visi norintieji turės kovoti tarpusavyje. Brokeriai neatskleidžia, už kiek bus parduodami apartamentai, nes vyks aukcionas. Tačiau panašaus dydžio apartamentai netoliese anksčiau šį mėnesį buvo parduoti už 66 mln. Honkongo dolerių (8,5 mln. JAV dolerių). Beje, statytojo „Sun Hung Kai Properties“ atstovas sakė, kad tokia apartamentų apžiūros tvarka „nėra tokia reta“, ir pridūrė, kad siūlomi apartamentai yra „išskirtiniai ir aukštos kokybės“. Verta paminėti, kad dangų siekiančios nekilnojamojo turto kainos Honkonge – jokia naujiena. Honkongo nekilnojamojo turto rinka jau septintus metus iš eilės yra pripažįstama brangiausia pasaulyje. Nuo finansų krizės 2009 metais kainos čia išaugo 170 proc.