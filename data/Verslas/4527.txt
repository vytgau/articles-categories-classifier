Tai patvirtino Ūkio ministerijos Viešųjų ryšių ir protokolo skyriaus vedėja Aušra Ramoškaitė. Trečias konkursas paskelbtas spalio pradžioje. Pirmajame konkurse dalyvavo 10, antrame - 5 kandidatai, tačiau abu kartus nė vienas nesurinko būtino balų skaičiaus. Ūkio ministerija naujo departamento vadovo ieško nuo šių metų vasario, kai buvusi vadovė Jurgita Kazlauskienė atsistatydino, paaiškėjus, kad Lietuvą užsieniečiams pristatančios bendrovės tam naudoja ne autorines ir su Lietuva nesusijusias nuotraukas. Žiniasklaida šių metų pradžioje skelbė, kad „Facebook“ puslapio „Lithuania. Real is Beautiful“ kūrėjai Lietuvai užsieniečiams pristatyti naudoja pigiai kainuojančias portalų „Shutterstock“ ar „Flickr“ iliustracijas. Pernai vykusį konkursą rinkodaros socialiniuose tinkluose, reklamos ir turinio rinkodaros paslaugų teikimui įmonių „Open Agency“ ir „Turinio rinkodara“ konsorciumas laimėjo pasiūlęs 140 tūkst. eurų kainą.