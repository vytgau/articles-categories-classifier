Jis ketvirtadienį Vilniuje surengtame Lietuvos pramonininkų konfederacijos (LPK) „Metų ekonomikos forume“ skaitė pranešimą apie tai, kokie pokyčiai ateis kartu su taip vadinama ketvirtąja pramonės revoliucija. K. M. Schwabas taip pat pristatinėjo savo neseniai lietuviškai išleistą knygą „Ketvirtoji pramonės revoliucija“. „Nauja norma yra eilė nuolat greitėjančių pokyčių. Pasaulyje vyksta ne viena revoliucija, bet kelios iš karto. Tai yra dirbtinis intelektas, inovacijos neurologijoje, nanobiologijoje ir t.t.“, – dėstė vokiečių ekonomistas. Jis dar sakė, kad šiandien reikia būti ne tik geriausiam, bet ir pirmam. „Senajame pasaulyje didelės žuvys suvalgydavo mažas žuvis, bet šiandien pirmauja greitos žuvys, kurios valgo lėtas žuvis“, – lygino K. M. Schwabas. R. Dargį sukrėtęs tyrimas Po K. M. Schwabo pranešimą skaitęs LPK prezidentas Robertas Dargis papasakojo apie jį sukrėtusį „Legatum“ instituto Londone atliktą tyrimą. „Jie rengė pasaulio šalių gerovės indeksą. Lietuvos vieta pagal socialinius ryšius, pagal piliečių dalyvavimą šalies valdyme iš 150 tirtų valstybių yra 125“, – sakė R. Dargis. „Mielieji, mes esame pagal savo socialinius ryšius, pagal tai, kaip mes priimame vienas kitą, pagal tai, kaip dalyvaujame valstybės gyvenime 125 vietoje – šalia Džibučio, Čado ir kitų Afrikos respublikų“, – sakė LPK prezidentas. 