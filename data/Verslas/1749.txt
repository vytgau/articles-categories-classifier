„ABLV mano, jog įvykdė visus priežiūros institucijos reikalavimus, kad būtų atnaujinta jo veikla. Per keturias darbo dienas likvidumui padidinti buvo sukaupta daugiau nei 1,36 mlrd. eurų, užtikrinant 86 proc. visų indėlių pagal pareikalavimą. Banko atstovai mano, jog to visiškai pakanka, kad bankas galėtų atnaujinti mokėjimus ir vykdyti klientų nurodymus“, – nurodoma banko pranešime. Komisijos sprendimą bankas laiko politiniu. ABLV pažymi, jog aktyvų pakanka, kad būtų patenkinti klientų ir kreditorių reikalavimai. Visi indėliai, apdrausti įstatymu, bus išmokėti ABLV banko lėšomis. Detalesnės informacijos apie tolesnę banko veiklą, kuri yra susijusi su klientais, darbuotojais ir akcininkais, ABLV paskelbs pirmadienį, vasario 26 dieną. Latvijos finansų ir kapitalo rinkos komisija naktį įvykusio neeilinio posėdžio metu nusprendė nepanaikinti praėjusios savaitės pabaigoje bankui įvestų apribojimų dėl mokėjimo operacijų, kurie draudė bankui atlikti debetines operacijas su klientų sąskaitomis bet kokia valiuta. Komisija konstatavo, kad banke yra indėlių nepakankamumas. Atsižvelgdama į tai, kad Europos Centrinis Bankas neatšaukė bankui taikytų mokėjimų apribojimų, Latvijos komisija konstatavo, kad bankas yra nepajėgus išmokėti klientams jų sąskaitose esančių pinigų, t.y., indėlių. Kaip sakė komisijos pirmininkas Peteris Putninis, tokia tvarka yra numatyta pagal bendrą Europos bankų sąjungos priežiūros mechanizmą. „Bankui nepavyko per nurodytą laiką įvykdyti ECB nurodymų, kad būtų panaikinti vasario 18 dieną įvesti mokėjimų apribojimai. Atsižvelgdama į šiuos įsipareigojimus, komisija, kaip nacionalinė priežiūros institucija, veikia pagal situaciją, nes mes turime garantuoti, kad visi ABLV klientai galėtų atgauti savo lėšas iki 100 tūkst. eurų. Mūsų kiti sprendimai bus susiję su išmokėjimų organizavimu, apie tai pranešime artimiausiu metu“, – sakė P. Putninis.