Etikos sargai nustatė, kad Registrų centro Sertifikatų centro vadovas Mindaugas Žaliukas savo privačių interesų deklaraciją turėjo pateikti iki 2012 metų rugsėjo pabaigos, tačiau tai padarė tik pernai lapkritį – po to, kai VTEK pradėjo tyrimą dėl jo elgesio. Tyrimo metu taip pat nustatyta, kad buvęs Registrų centro Infrastruktūros valdymo departamento viršininkas Saulius Kvedaravičius 2012 metų rugsėjį, teikdamas privačių interesų deklaraciją, privalėjo nurodyti esąs daugiabučių namų savininkų bendrijos „Vytenio loftai“ pirmininku bei duomenis apie savo sutuoktinę, tačiau šį ryšį jis deklaravo tik 2017 metų gruodį. Vis dėlto VTEK nutraukė tyrimą dėl aplinkybių, susijusių su S. Kvedaravičiaus 2017 metais sudarytų dviejų pirkimo sandorių ir vieno nekilnojamo turto nuomos sandorio deklaravimu. Pareiga deklaruoti šias aplinkybes šiuo atveju, anot etikos sargų, jam nekilo, nes sandoriai sudaryti S. Kvedaravičiui jau nustojus eiti vadovaujančias pareigas Registrų centre, o tapus įmonės Informacinių technologijų centro sistemos architektu. Tyrimą dėl šių dviejų Registrų centro darbuotojų VTEK pradėjo gavusi Viešųjų pirkimų tarnybos (VPT) pranešimą. Pastarosios vadovė Diana Vilytė gruodį BNS teigė, kad įtarimų sukėlė tai, jog vos 4 asmenų įmonė yra laimėjusi didelės vertės Registrų centro konkursų, taip pat galimi giminystės ryšiai tarp Registrų centro darbuotojų, dalyvavusių e. parašo pirkimuose. M. Žaliukas ir S. Kvedaravičius netiesiogiai buvo susiję su Vilniaus bendrove „EME solution“ – įmonė nuo 2010 metų yra gavusi Registrų centro užsakymų už beveik 3,8 mln. eurų. „EME solution“ įsteigta 2010 metų vasarį, 42 proc. jos akcijų tuomet valdė S. Kvedaravičiaus žmonos Ingridos Čaplikaitės sesuo Jurgita Čaplikaitė. Dar 42 proc. įmonės akcijų priklausė Danutei Stanevičienei, ji, BNS žiniomis, yra buvusios M. Žaliuko žmonos Gitos Žaliukienės sesuo. Šiuo metu po 50 proc. „EME solution“ akcijų valdo įmonės vadovas Darius Grigalius ir Jungtiniuose Arabų Emyratuose (JAE) registruota „Intendance Investments Limited“. D. Grigalius BNS praėjusių metų pabaigoje teigė, kad JAE įmonę valdo verslininkas, Lietuvos garbės konsulas Šveicarijoje, Klaipėdos prekybos, pramonės ir amatų rūmų Turizmo komiteto pirmininkas, uostamiesčio viešbučio „Michaelson boutique hotel“ savininkas Gintautas Bertašius.