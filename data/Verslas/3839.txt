Seimas, ketvirtadienį apsvarstęs Pridėtinės vertės mokesčio įstatymo pataisas, pritarė, kad ši lengvata nuo 2018 metų sausio būtų taikoma neterminuotai: už tai balsavo 80 Seimo nariai, prieš – du , o susilaikė 9 parlamentaras. Galutinį sprendimą Seimas priims gruodį. Premjeras Saulius Skvernelis anksčiau yra teigęs, kad palikti 9 proc. PVM lengvatą šildymui nuspręsta atsižvelgus į visuomenės nuotaikas ir šalies finansines galimybes, o finansų ministras Vilius Šapoka mano, kad kuo sparčiau vyks daugiabučių renovacija, tuo greičiau bus grįžtama prie diskusijų dėl 9 proc. PVM tarifo šildymui atsisakymo. Tačiau Seimas pasipriešino, kad nuo sausio PVM lengvata būtų taikoma ir gyventojams, kurie šildosi savo privačius namus kitomis kuro rūšimis – Seimas atmetė tokį socialdemokratų siūlymą: už balsavo 15 Seimo nariai, prieš – 30, o susilaikė 41 parlamentaras. Juozas Olekas, Rasa Budbergytė, Algirdas Sysas ir Dovilė Šakalienė siūlė lengvatinį 9 proc. PVM tarifą taikyti šilumos energijai ir karštam vandeniui gauti gyventojų namų ūkiuose naudojamoms akmens anglims, durpėms, malkinei medienai ir medienos atliekoms, medžio ir šiaudų granulėmis, gamtinėms dujoms, elektros energijai. Seimo Biudžeto ir finansų komiteto natrys Andrius Palionis tvirtino, kad pataisą priėmus, būtų sunku arba net neįmanoma nustatyti, kokia dalis šio kuro naudota šilumai pasigaminti ar vandeniui pasišildyti. Pasak jo, išplėtus PVM lengvatą šildymui, į biudžetą būtų nesurenkama 45 mln. eurų.