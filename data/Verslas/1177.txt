„Mes nenorime prekybinio karo, - žurnalistams sakė Li Keqiangas, pasibaigus Nacionalinio liaudies kongreso (NLK) metinei sesijai. - Esame įsitikinę, kad prekybiniame kare nugalėtojų nebus“. „Nereikia vartoti žodžio „karas“, kai bandome apibūdinti prekybą. Nes tai prieštarauja prekybos taisyklėms - ją vykdote per derybas, konsultacijas ir dialogą, - pažymėjo Li Keqiangas. - Mes tikimės, kad prioritetas bus teikiamas racionaliems poelgiams, o ne veiksmams, paremtiems neigiamomis emocijomis“. Prieš porą savaičių JAV prezidentas Donaldas Trumpas pasirašė įsaką dėl importo muitų plienui ir aliuminiui. Pekinas „nenori didelio JAV-Kinijos prekybos deficito“, sakė Kinijos vyriausybės vadovas, pridurdamas, kad Pekinas taip pat tikisi, jog JAV sušvelnins apribojimus ir pažangiųjų technologijų eksportui į Kiniją. Kinijos premjeras per spaudos konferenciją taip pat pareiškė, kad šalis toliau mažins skolos ir BVP santykį, ir yra pajėgi užbėgti už akių finansinėms rizikoms. „Kinijos ekonomikos pagrindai yra tvirti, o finansinis sektorius stabilus“, - žurnalistams sakė premjeras. Pekinas sugebėjo užkirsti kelią finansinėms rizikoms, nepaisydamas augančios šalies skolos, sakė Li Keqiangas, pridūręs, kad šalis pernai surinko didesnes nei tikėtasi fiskalines pajamas ir išlaikė pakankamus bankų atidėjimus galimiems nuostoliams padengti.