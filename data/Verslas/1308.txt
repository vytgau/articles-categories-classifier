Susitikimų metu ketinama aptarti Lietuvai ir visam regionui aktualius energetikos projektus, pranešė Energetikos ministerija. Su už ES energetikos sąjungą atsakingu M. Šefčovičiumi ketinama aptarti Baltijos šalių elektros sistemų sinchronizacijos su Europos tinklais eigą, pažangą ir artimiausius pasirengimo darbus. Ž. Vaičiūnas pristatys praėjusią savaitę pasirašytą susitarimą tarp Lietuvos ir Lenkijos dėl strateginio bendradarbiavimo energetikoje stiprinimo, kuriuo įtvirtintas ir įsipareigojimas įgyvendinti sinchronizacijos projektą. Su eurokomisaru M.A. Canete, atsakingu už energetiką ir klimato kaitą, bus aptarta ne tik sinchronizavimo, bet ir dujotiekio jungties tarp Lietuvos ir Lenkijos (GIPL) projekto įgyvendinimo eiga. Lietuva ir Lenkija jau kitais metais planuoja pradėtidujotiekio statybas, kuriam ES yra skyrusi finansavimą. Su už konkurenciją atsakinga M. Vestager energetikos ministras aptars Lietuvos pramonės konkurencingumo didinimo galimybes, įgyvendinant Energetikos ministerijos siūlomą viešuosius interesus atitinkančių paslaugų (VIAP) diferencijavimo sistemą. Siekiant palengvinti verslo sąlygas energijai imliai pramonei, ministerija siekia, kad jau nuo 2019 metų tokioms įmonėms būtų taikoma mažesnė mokestinė našta. Todėl siekiama kuo greičiau šią paramos schemą suderinti su Komisija.