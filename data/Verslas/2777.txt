Tikrą atributiką „papildė“ klastotės „Birštono mineralinių vandenų“, valdančių „Vytauto“ prekės ženklą, valdybos pirmininkas Norbertas Pranckus klastotes aptiko internete ieškodamas originalių LiAngelo ir LaMelo Ballų marškinėlių, kuriuos ir jie patys siunčia pardavinėti internetinei parduotuvei „Amazon“. Tada jo akis užkliuvo, kad internete galima rasti jų prekės ženklu pažymėtos produkcijos, kuri niekaip nėra su jais susijusi. „Radome keletą internetinių parduotuvių JAV ir šis skaičius kasdien auga. Viena iš jų platina „Vytauto“ aksesuarų asortimentą: marškinėlius, telefonų ir kompiuterių dėklus, pagalvėles, prijuostes, puodelius“, – pasakoja jis. Oficialūs marškinėliai, kurie atrodo taip, kaip tie, kuriais varžybų metu vilki žaidėjai, buvo pardavinėjami už 99 JAV dolerius. Jų buvo pagaminta vos 500 ir šiuo metu yra gaminama nauja partija, tuo tarpu klastotės, kurių yra įvairaus dizaino, gerbėjams atsieina kur kas pigiau: apie 20-30 dolerių. Bendrovė jau derina su teisininkais būsimus veiksmus, kaip užkirsti tokiems pažeidimams kelią, tačiau neslepia, kad tai priima ir kaip savotišką komplimentą. „Tai patvirtinimas, kad „Vytautas“ šiuo metu yra vienas ryškiausių prekinių ženklų, nes tik geidžiamiausius mėginama plagijuoti. Manome, kad lietuviška prekė pirmą kartą padirbinėjama pasaulinėje rinkoje. Žinoma, matome tai kaip komplimentą mūsų ilgametei veiklai: visa tai įkvepia mus kurti. Tačiau, žinoma, imsimės teisinių priemonių siekdami apsaugoti mūsų fanus nuo nekokybiškų gaminių, – sako N. Pranckus. Bandys sustabdyti teisinėmis priemonėmis Prekių ženklo „Vytautas“ tarptautinė registracija apima beveik visas pasaulio šalis, tarp jų ir JAV. „Prienų – Birštono krepšinio klubo „Vytautas“ pavadinimas yra susietas būtent su šiuo klubo rėmėju. Akivaizdu, kad ant pateiktų marškinėlių pavyzdžių yra naudojamas būtent su krepšinio klubu siejamas „Vytautas“ ženklas, kartu naudojant taip pat ir Ballų šeimai priklausantį prekių ženklą bei jų pavardę. Toks naudojimas akivaizdžiai pažeidžia tiek 1883 m. Paryžiaus konvenciją dėl pramoninės nuosavybės saugojimo, tiek pagal nacionalinius prekių ženklų apsaugą reglamentuojančius teisės aktus: svetimo prekių ženklo naudojimas be savininko sutikimo yra neleistinas ir prekių ženklo savininkas turi teisę uždrausti naudoti jam priklausantį prekių ženklą bei reikalauti nuostolių atlyginimo“, – situaciją komentavo advokatė Laura Beinorienė. Pasak jos, bendrovė „Birštono mineraliniai vandenys“ ir Ko imasi teisinių priemonių dėl neleistino „Vytautas“ prekių ženklo naudojimo ženklinti marškinėliams ir kitoms prekėms asmenims, tai darantiems be sutikimo. Žala ar populiarinimas? Rinkodaros ekspertas, Lietuvos marketingo asociacijos (LiMA) narys Rytis Buračas pabrėžia, kad neoficialiai naudojant prekės ženklą yra pažeidžiamos nematerialios nuosavybės teisės, nes jei tai būtų daroma oficialiai, prekės ženklas turėtų gauti finansinę naudą. „Tačiau jei tai ne tavo rinka, tu esi mažas, iš dalies tai galima vertinti ir kaip populiarinimą. Klausimas, ar JAV yra jų tikslinė rinka?“, – svarsto jis. Tuo tarpu rinkodaros eksperto Mariaus Vaupšo nuomone, „Vytauto“ prekės ženklui ši istorija bus naudinga Lietuvos rinkoje. „Amerikoje pirmas „Vytauto“ varžybas su broliais Ballais peržiūrėjo 190 tūkstančių žmonių. Tačiau Amerika yra didžiulė ir labai fragmentuota, ir galima numanyti, kokia buvo jų demografija: tai turbūt didžiąja dalimi yra paaugliai iš skurdesnių šeimų. Kokią naudą iš to gaus „Vytauto“ prekės ženklas, ar tie paaugliai ras jų mineralinį vandenį parduotuvių, į kurias vaikšto, lentynose? Taip, kai kalbame tiek apie pramogų, tiek apie sporto pasaulio įžymybes, pajamos iš šalutinės veiklos, pavyzdžiui, franšizės jų vardu pažymėtai produkcijai, dažnai viršija tiesiogines pajamas, tačiau šiuo atveju, manau, „Vytautas“ kuria legendą apie Ameriką, kurią naudos Lietuvoje“, – prognozuoja M. Vaupšas. Tuo tarpu JAV, jis spėja, iš tokių marškinėlių gali pamėginti užsidirbinėti žemo socialinio sluoksnio žmonės, juos pardavinėjantys brolius Ballus sekančiai auditorijai. N. Pranckus sako, kad mineralinis vanduo šiuo metu jau yra eksportuojamas į dvidešimt šalių, tarp kurių yra ir JAV ir neslepia ambicijų padidinti ten eksporto mastus, tačiau tam marškinėlių ar kitos atributikos prekybos tikrai nepakaks. „Mūsų svajonė yra išplėsti eksportą į JAV, dėliojame planus su rinkodaros skyriumi, kaip tai galime padaryti, tačiau marškinėlių prekyba tam tikrai nebūtų pakankama priemonė“, – teigia jis.