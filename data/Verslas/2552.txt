Narkotikų, tabako ir alkoholio kontrolės departamento (NTAKD) Tabako ir alkoholio kontrolės skyriaus vedėjas Jurgis Kazlauskas BNS teigė, kad iki penktadienio šiemet jau atlikti 6 reidai įvairiuose Lietuvos regionuose. Dar vienas reidas vykdytas penktadienį, jo metu tikrintos maitinimo įstaigos Utenoje bei Molėtuose. „Tai nėra nauja departamento praktika ir mes tai naudojame seniai. Pirmąjį ketvirtį visoje Lietuvoje kartu su kolegomis iš policijos vykdome prevencines ir priežiūros priemones, siekiant nustatyti, kaip įmonės, prekiaujančios alkoholiniais gėrimais, laikosi naujų mažmeninės prekybos reikalavimų“, – kalbėjo J. Kazlauskas. Anot jo, reidų metų tikrinamos alkoholio prekybos vietos, viešojo maitinimo įstaigos bei barai ir klubai. Žiūrima, ar paisoma naujų pardavimo laiko taisyklių, alkoholis neparduodamas jaunesniems nei 20 metų amžiaus jaunuoliams ir ar iš maitinimo įstaigų nėra išnešamas alkoholis. Per šiemet atliktus reidus nustatyti 12 atvejų, kai prekybininkai arba viešojo maitinimo įstaigos pažeidė alkoholio prekybos taisykles. Jiems bus išrašomos baudos. Taip pat baudos išrašytos 23 asmenims, kurie alkoholį išsinešė iš viešojo maitinimo įstaigų. Be to, iki sausio 17 dienos alkoholinių gėrimų turėjo arba vartojo 25 jaunuoliai nuo 18 iki 19 metų ir 33 nepilnamečiai. Jiems gresia administracinė atsakomybė. Penktadienį vykdyto patikrinimo metu patikrinus 17 parduotuvių ir maitinimo įstaigų nustatyti dar du atvejai, kai alkoholis buvo parduodamas neužtikrinant vartojimo maitinimo įstaigose ir jis buo išsinešamas, taip pat vienas atvejis, kai buvo skelbiama informacija apie alkoholinių gėrimų kainų sumažinimą. Dar vienoje įstaigoje buvo parduodami alkoholiniai gėrimai su pasibaigusiu tinkamumo vartoti terminu. „Džiugu, kad alkoholinius gėrimus vartojančių klientų amžiaus pažeidimų nenustatyta. (...) Galėčiau palyginti, kad kas susiję su prekybos taisyklėmis išsinešimui, džiugina, kad tik dviejose vietose nustatyti tokie atvejai. Didesniuose miestuose tokių atvejų dažniausiai būna daugiau“, – šeštadienį BNS sakė Tabako ir alkoholio kontrolės skyriaus vedėjas. J. Kazlauskas pridūrė, kad pirmąjį ketvirtį aktyvesni reidai vyks visoje Lietuvoje. Nuo šių metų pradžios Seimas padidino alkoholio įsigijimo amžiaus cenzą iki 20 metų ir sutrumpino prekybos laiką. Taip siekiama sumažinti alkoholio vartojimo mastą šalyje.