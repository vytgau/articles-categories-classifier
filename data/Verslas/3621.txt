Už pietus Bankoko turguje atsiskaitantys Tailando gyventojai greičiausiai net nesusimąsto, kad jų kišenėse atsidūrusi grąža atkeliavo iš už jūrų marių – atokaus kampelio pietvakarių Prancūzijoje. Tailandas yra viena iš kelių dešimčių valstybių, kurios šalies valiutos monetas kaldinasi užsienyje, nes pačios tam arba neturi techninių galimybių, arba žinių. Prancūzijos Bordo miesto pakraštyje esančioje „Monnaie de Paris“ monetų kalykloje konvejeriu keliauja 25 satangų nominalo monetos. Jos pakuojamos į plastikinius maišelius ir siunčiamos į kitą pasaulio kraštą. 2016 metų gruodį Tailando karaliumi tapo Maha Vajiralongkornas, tad skubiai prireikė ir naujo dizaino monetų. Tos, ant kurių buvo vaizduojamas senasis karalius, jau nebetinkamos. Tailando valstybinė monetų kalykla naujų monetų formas siunčia į Prancūziją, kur vyriausiasis graveris Nicolas Cozonas ir jo kolegos pritaiko reikiamus dizaino sprendimus. Prieš pradedant masinę tokių monetų gamybą, būtinas oficialus pareigūnų palaiminimas. Dalis užsakymų atkeliauja iš šalių, kuriuos nori iš pagrindų atnaujinti savo monetų kolekcijas. Pavyzdžiui, visai neseniai būtent taip atsinaujinti pageidavo Saudo Arabija – šiais metais šalies kasos aparatus ir gyventojų pinigines užpildė naujos išvaizdos monetos, nukaldintos būtent prancūzų. Skaičiuojama, kad monetas Prancūzijoje kaldinasi apie 40-50 užsienio valstybių. Kalyklos „Monnaie de Paris“ atstovai tvirtina, kad, nors rinkoje žaidėjų ir nemažai, tūkstantį metų skaičiuojanti kalyklos istorija ir meistriškumas konkurentams nepalieka jokių vilčių. Prancūzai didžiuojasi, kad kovoje dėl užsakymų pavyksta aplenkti tokius varžovus kaip, pavyzdžiui, karališkosios Didžiosios Britanijos ir Kanados monetų kalyklos. Kol privačios bendrovės kovoja dėl užsakymų spausdinti banknotus, „Monnaie de Paris“ užsienio valiutos departamento vadovė Nathalie Pasquet sako, kad monetų rinka vis dar išlieka monopolinis sektorius, nes šalims labai svarbu išsaugoti savas monetas kaip kultūrinį simbolį.