„Vienpusio eismo įvedimas reiškia, kad į Savanorių prospektą vedančiose gatvėse padaugės automobilių stovėjimo vietų. Be to, eismas vyks sklandžiau. Išvengsime nuolat kylančių avarinių situacijų, kuomet automobiliams dėl siaurų gatvių sunku prasilenkti, ir dėl to gatvės užsikemša“, - aiškino Kauno savivaldybės Transporto ir eismo organizavimo skyriaus vedėjas Paulius Keras. Eismas viena kryptimi nuo šiol vyksta Kalniečių gatvės ruože nuo Utenos iki Zanavykų gatvės, Širvintų, Molėtų ir Leliūnų gatvių ruožuose nuo Kalniečių gatvės iki Savanorių prospekto. Analogiška tvarka taikoma ir priešingoje Savanorių prospekto pusėje esančiame Aušros ir P. Višinskio gatvių kvartale. Vairuotojai, norėdami patekti į Širvintų, Molėtų ir Leliūnų gatvių ruožus, turės vykti Zanavykų ir Kapsų gatvėmis arba Kalniečių gatve, įvažiuojant iš Utenos gatvės.