Valstybinė kainų ir energetikos kontrolės komisija šiemet nustatė 2,75 proc. mažesnį elektros perdavimo paslaugų tarifą, tačiau šių pajamų augimą užtikrino didesnis perduotos elektros kiekis. Bendrovės generalinio direktoriaus Daivio Virbicko teigimu, šiųmetinis elektros suvartojimas galimai bus rekordinis nuo pat 1992-ųjų. „Perdavimo veiklos pajamos augo dėl nuosekliai augančio elektros poreikio šalyje. Per devynis šių metų mėnesius elektros aukštosios įtampos tinklais perdavėme 7,358 TWh elektros energijos, arba 3,3 proc., daugiau nei per tą patį laikotarpį pernai. Tai leidžia prognozuoti, kad šiais metais elektros suvartojimas Lietuvoje bus rekordinis nuo 1992 metų“, - sakė D. Virbickas. Pajamos už sistemines paslaugas augo 20,7 procento. Pagrindinė to priežastis - pirmą šių metų dieną Valstybinės kainų ir energetikos kontrolės komisijos nustatytas sisteminių paslaugų tarifas buvo 17 proc. didesnis nei per praėjusių metų 9 mėnesius. Bendrovės sąnaudos šiemet buvo 107 mln. eurų, 1 proc. mažesnės nei tuo pačiu metu pernai.