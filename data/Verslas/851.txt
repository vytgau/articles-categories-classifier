„Švietimas yra labai svarbi ekonomikos dalis. Švietimo iššūkis – būti pokyčių flagmanu. Kokį žmogų turi rengti švietimas? Raštingą. Jeigu 18 amžiuje raštingas buvo tas žmogus, kuris mokėjo rašyti plunksna ir skaityti, tai 21 amžiuje kalbame apie ekonominį, teisinį, finansinį, IT ir kitokį raštingumą. Visi, kurie čia sėdite, esate labai labai raštingi žmonės“, – sveikindama pirmojo ekonomikos egzamino nugalėtojus sakė švietimo ir mokslo ministrė Jurgita Petrauskienė. Ekonomiškai raštingiausiu moksleiviu buvo pripažintas Andrius Minelga, vienuoliktokas iš Kauno technologijos universiteto gimnazijos. Tarp studentų geriausiai pasirodė ir pirmąją vietą laimėjo 4 kurso ekonominės analizės studentas iš Vilniaus universiteto – Tomas Živatkauskas. Piliečių kategorijoje visus nurungė Šiaulių universiteto makroekonomikos dėstytoja Janina Šeputienė. Nacionalinio ekonomikos egzamino nugalėtojai buvo išrinkti atsižvelgiant į taškų skaičių, kurį dalyviai surinko uždaruose klausimuose bei atsakymą į atvirą klausimą, kurį vertino egzamino komisija. Aktyviausia mokykla pripažinta Marijampolės Sūduvos gimnazija, joje egzaminą laikė net 208 mokiniai.  Pasveikinti ir kiti prizines vietas užėmę dalyviai. Mokinių kategorijoje apdovanoti Vilniaus licėjaus auklėtiniai – vienuoliktokei Justei Zdobaitei atiteko antroji vieta, Justas Dijokas liko trečias. Studentų kategorijoje prizines vietas laimėjo antrakursiai – antrąją vietą užėmė VGTU elektros energetikos inžinerijos studentas Edvinas Paškevičius Dovidonis, trečiąją – VU finansų ir draudimo matematikos studentas Tautvydas Imbrasas. Piliečių kategorijoje antrąja vieta džiaugiasi marketingo srityje dirbantis Karolis Čivas, o trečiąja – klientų aptarnavimo vadybininkė Gintarė Miškinienė. Tarp geriausiai pasirodžiusių egzamino dalyvių – staigmena. Jauniausias dalyvis, kuris surinko maksimalų taškų skaičių uždaruose klausimuose – Vilniaus Vytės Nemunėlio pradinės mokyklos pirmokas – Simonas Šutinys. „Nors man patinka matematika, egzamino klausimai nebuvo lengvi – truputį padėjo tėtis“, – sakė jauniausias egzamino dalyvis Simonas. Paklaustas kuo norėtų būti užaugęs, Simonas atsakė, kad rinktųsi nebūtinai tiesiogiai su ekonomika susijusią specialybę – jį domina veterinarija. „Išties smagu, kad tiek skirtingų žmonių, iš skirtingų miestų, nuo pirmoko iki dėstytojo, išmano ekonomiką tiesiog puikiai. Malonu pasveikinti geriausius, bet nemažiau svarbu, kad beveik 7000 žmonių turėjo galimybę gauti savo ekonomikos žinių diagnozę ir susimąstyti apie ekonominę sprendimų pusę. Visa tai įkvepia egzaminą organizuoti ir kitais metais.“, – 2018 metų apdovanojimus uždarė LLRI Švietimo centro vadovė Marija Vyšniauskaitė. Visi, kurie nespėjo laikyti egzamino, savo žinias gali pasitikrinti Nacionalinio ekonomikos egzamino puslapyje www.ekonomikosegzaminas.lt