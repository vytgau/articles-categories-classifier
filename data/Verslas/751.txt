Pirmiausia, Lean neturėtų būti tikslas. Dažnai girdžiu – „ar turite įmonėje Lean?“, „ar diegiate įmonėje Lean“? Jeigu taip kalba įmonės vadovas, darosi šiek tiek liūdna dėl švaistomo laiko ir pinigų ir paprastai būna aišku, kad jiems nelabai sekasi. Lean yra priemonė tikslui pasiekti, tačiau kartu reikia suvokti apie sisteminį mąstymą ir statistiką. Pirmiausia, Lean nėra diegiama. Lean yra mąstymas, paremtas paprastumu, skaidrumu, srautu, verte klientui ir partneryste. Lean esmė yra aprašyta penkiais principais, kuriuos kiekvienas konsultantas, vidinis ar išorinis, turėtų žinoti kaip „Tėve mūsų“. Pirmas – suprasti, kur yra vertė klientui iš kliento perspektyvos, o ne taip, kaip mums gali atrodyti. Antras – suprasti, koks yra fizinės ir informacinės vertės srautas: kas sraute kuria vertę (ją reikia tobulinti), kas nekuria vertės (ją reikia eliminuoti) ir kas yra reikalinga vertės nekurianti veikla (ją reikia mažinti). Trečias principas – vertės srauto judėjimas: jei įmanoma, atsisakyti didelių atsargų ir eilių, gaminti po vieną gaminį. Ketvirtas principas – gaminti tiek, kiek užsakyta ir kai užsakyta – ar tikrai reikia gaminti tai, ko kažkada prireiks, o gal neprireiks, o dar blogiau – investuoti į įrangą, kuri didina sandėlius? Penktas principas – siekti tobulybės, šalinant visiems gerai žinomus 8 švaistymus! Bet organizacijos sėkmei vien Lean nepakanka. Reikalingas sisteminis mąstymas. Sistema paprastai yra subjektų visuma, kurioje subjektai tarpusavy sujungti. Sisteminio mąstymo pagrindinis principas – proceso, kaip visumos, supratimas. Organizaciją taip pat reikia suprasti kaip sistemą, kuriai priklauso ir klientai, ir tiekėjai. Gal kažkam pažįstama situacija, kai vadovas per 10 minučių trunkantį metinį pokalbį iškelia skyriams tikslus, kurie vienas kitam prieštarauja? Pavyzdžiui: tiekimo skyriui – sutaupyti kiek įmanoma daugiau pinigų, o gamybos skyriui pagerinti kokybę? Pigios žaliavos gali stipriai paveikti gaminio kokybę: tiekimo skyriaus rezultatai į viršų, gamybos – žemyn. Bandymas optimizuoti ir tobulinti atskiras sistemos dalis rezultato neduoda – daug geriau būtų tobulinti visą sistemą, už kurią atsakingi vadovai. Be to, tokio pavyzdžio organizacijoje funkciniai vadovai orientuoti tik į savo funkcinius tikslus, bet ar toks yra įmonės, kaip sistemos, tikslas? Proceso matymas ir sisteminis mąstymas yra neatskiriama kokybės problemų sprendimo ir Lean dalis. Kodėl svarbu statistika tiek pat, kiek Lean ir sisteminis mąstymas? Statistika padeda suprasti variaciją ir tai, kad variacija yra visų blogybių priežastis. Variacija – tai toks reiškinys, kai kažkas kinta, o supratimas apie ją reikalingas ne tik žaidžiant pokerį. Pagrindinis tikslas – valdyti ir mažinti variaciją. Variacija, kaip ir švaistymai, niekada nebus eliminuoti, tačiau besimokant Lean reikia suvokti, kad eliminuoti reikia ir švaistymus, ir jų priežastis – variaciją. Statistinis mąstymas glaudžiai susijęs su sisteminiu ir Lean mąstymu, o duomenys ir jų variacijos reikalingi priimant sprendimus: duomenys padeda gauti informaciją, informacija – žinias, su žiniomis ateina išmintis.