Būsimo prezidentės namo projektinius pasiūlymus parengė „Metro architektūra“. „Standartinis užsakovas, tik tiek, kad visiems žinomas. Iš esmės projektavimas vyksta kaip ir su visais, nes visada ruošiami keli variantai, kad išsirinktų. Šiuo metu pasirinktas tarpinis stiliaus variantas – tarp modernaus ir klasikinio namo“, – komentavo įmonės direktorius Julius Biliūnas.  DELFI jau rašė, kad 2017 metų gruodžio pabaigoje šalies vadovė papildė savo privačių interesų deklaraciją, kurioje nurodė, kad baigė sandorį dėl žemės sklypo įsigijimo. Preliminarią sutartį dėl Vilniaus pakraštyje plėtojamo projekto „Bajorų parkas“ prezidentė sudarė dar 2016 metų rugpjūtį. Tada jos avansinis mokėjimas už žemę buvo 10,5 tūkst. eurų. 2017 metų gruodžio 28 dieną deklaracija buvo atnaujinta ir joje nurodyta, kad galutinai už sklypą sumokėta dar 65 tūkst. eurų. Deklaruoto sandorio objektas aprašytas taip: „Galutinis mokėjimas už namų valdos sklypą su miško dalimi.“ Taigi, iš viso Dalia Grybauskaitė už žemę sumokėjo 75,5 tūkst. eurų. Kokio dydžio tai sklypas deklaracijoje nenurodoma. Prezidentės vyriausioji patarėja Daiva Ulbinaitė anksčiau atsiuntė tokį komentarą dėl sudaryto sandorio: „Prezidentės sprendimas nesikeičia – pasibaigus kadencijai ji išsikels iš Turniškių rezidencijos. Prezidentė įsigijo sklypą „Bajorų parko“ projekte – sandoris deklaruotas įstatymų nustatyta tvarka.“