„21 amžiuje gyvenant Vilniuje, moderniame būste toks variantas atrodo gana keistai“, – pripažino vienas iš šv. Stepono g. gyventojų. Jis pasakoja, kad namuose atsukus vandenį, iš čiaupo bėga drumzlinas vanduo, su tamsiomis, juodomis nuosėdomis, todėl gyventojai baiminasi jį vartoti. Taip jie priversti gyventi jau beveik tris savaites – nuo lapkričio 24 dienos, kai pirmą kartą pastebėjo neaiškias drumzles. Iš pradžių situacija išvis atrodė tragiška – vanduo buvo gelsvas, ir toli gražu nepriminė vartojamo. Dabar, gyventojų teigimu, jis jau yra skaidrus, tačiau nuosėdos niekur nedingo. Jie piktinasi, kad namus administruojantis „Viršuliškių būstas“ ir „Vilniaus vandenys“ problemą mėto kaip karštą bulvę, o gyventojai turi toliau kentėti. Tuo metu „Viršuliškių būstas“ teigia, kad viskas su vidaus vandens tinklais yra tvarkoje ir pirštu baksnoja į „Vilniaus vandenis“, tvirtinančius, kad iš jų pusės – viskas sutvarkyta. Baiminasi dėl sveikatos Mažamečių vaikų turintis Šv. Stepono g. gyventojas teigia, kad vanduo toli gražu neatrodo vartojamas. „Dabar jis yra skaidrus, turintys dušus gal net nepastebėtų, kad kažkas su juo negerai, bet jei pripiltume jo į baltą stiklinę vandens – pamatytume juodas nuosėdas. Atrodo lyg kokios rūdys. Negalime nei vaikų maudyti, nei vartoti to vandens, gerti – nieko“, – apgailestavo. Vyriškis teigė, kad problema yra visame šv. Stepono g. 27 namų komplekse, o gal netgi visoje gatvėje. „Mes turime vidinę feisbuko grupę, kurioje susirašinėjame. Tačiau čia problema, matyt, visoje šv. Stepono gatvėje, kiek šnekėjau su žmonėmis. Mes kreipėmės visur, buvo rašyti laiškai ir „Vilniaus vandenims“, bet jie visą laiką vilkino tą problemą, ir administruojančiai bendrovei – „Viršuliškių būstas“. „Vilniaus vandenys“ aiškina, kad tuoj viskas susitvarkys, bet jie nesusitvarko jau tris savaites. Jie labai gražiai mėto problemą vienas kitam – „Vilniaus vandenys“ labai gražiai šneka, kad galbūt čia filtro problema, „Viršuliškių būstas“ teigia, kad tai ne mūsų namo vidinė problema, nes gal jau paduodamas vanduo, užkemšantis filtrus“, – sako jis. Vyras prisipažino, kad yra ragavęs nekokybiško vandens, tačiau skonio pakitimų nepajautė: „Pirmą vakarą, kai dar nepastebėjome problemos, gėrėme tą vandenį ir nieko nepastebėjome, bet kai pripylėme vonią – vau, koks vaizdas. Skonis yra toks pats, o „Vilniaus vandenys“ mums tvirtino, kad čia turbūt yra metalo kažkokios dalelės, kurios nėra pavojingos.“ Jis paminėjo, kad name padažnėjo pykinimo, bėrimų atvejų, nors negali tvirtinti, kad tai susiję su vandeniu. „Vaikui vieneri metai, jo kojytės yra pabertos. Nežinia, dėl ko. Mažus vaikus gali nuo maisto, nuo visko berti, gal čia tik sutapimas. Bet kitus vaikus irgi pykina, galvojome, gal rotas, bet tai tęsiasi dvi savaites. Man labai keista tokia pozicija (turi omenyje „Vilniaus vandenų“ – DELFI), manau, kad jei yra kokių problemų su vandeniu, visų pirma turi būti atlikti tyrimai, ar jis vartojamas, ir viešas pranešimas, kad jis gali būti pavojingas, jūs negalite jo vartoti, bet to nevyksta“, – piktinosi jis. Gyventojai taip pat įtaria, kad dėl suprastėjusios vandens kokybės gali būti kalti šalia atliekami kasinėjimai, statybos darbai. „Vilniaus vandenys“ vykdo kažkokius tvarkymo darbus mūsų rajonėlyje, tačiau „Viršuliškių būstas“ mums sakė, kad „Vilniaus vandenys“ jiems teigė, jog jokie darbai nėra vykdomi. Nors „Viršuliškių būsto“ atstovas pats matė tuos kasinėjimus ir juos nufotografavo“, – teigė jis. Vandenyje – per didelė geležies ir mangano koncentracija DELFI kreipusis į „Vilniaus vandenis“, komunikacijos koordinatorė Raimonda Strazdauskaitė teigė, kad šalia namų iš tiesų yra vykdomi statybos darbai, kurie galėjo turėti įtakos pablogėjusiai vandens kokybei, tačiau jie nėra vykdomi pačios bendrovės. „Buvome iš klientų gavę žinią, kad Šv. Stepono gatvėje be išankstinio pranešimo yra atjungiamas vandens tiekimas. Kadangi savo klientus apie vykdomus tinko plėtros ar remonto darbus informuojame iš anksto, tam kabiname informacinius pranešimus bei siunčiame trumpąsias žinutes, operatyviai nuvykome į vietą išsiaiškinti situacijos. Paaiškėjo, kad kaimynystėje yra vykdomi statybos darbai ir dėl to statybininkai laikinai atjungia geriamojo vandens tiekimą aplinkinių namų gyventojams. Galimai dėl šių statybos darbų pablogėjo ir tiekiamo vandens kokybė“, – DELFI teigė ji. R. Strazdauskaitė patikino, kad vanduo nėra pavojingas sveikatai, nors vizualiai gal ir neatrodo patraukliai: „Praėjusią savaitę paėmėme mėginį vandens kokybei ištirti. Vandenyje buvo nustatyta kiek didesnė, nei rekomenduojama, geležies ir mangano koncentracija. Geležis ir manganas yra indikatoriniai rodikliai, kurie tiesiogiai nesietini su kenksmingu poveikiu žmonių sveikatai.“ Siekiant pagerinti tiekiamo vandens kokybę, gruodžio 11 d. vandentiekio tinklai buvo praplauti Šv. Stepono, Punsko, Kauno, Mindaugo ir Panerių gatvėse. „Po šio tinklų praplovimo paimto vandens mėginius šiuo metu tiria mūsų laboratorija. Jei bus nustatyta, kad vandens kokybė neatitinka reikalavimų, tinklus praplausime pakartotinai. Labai svarbu paminėti, kad mūsų taikomos priemonės yra veiksmingos ir pagerina vandens kokybę mūsų valdomuose tinkluose, t. y. iki namo vidaus tinklų. Jei namo vidaus tinklai netvarkingi, pažeisti ar yra kitokių gedimų, būtina susisiekti su namą administruojančia įmone ir tvarkyti vidaus tinklus“, – sakė ji. Taip pat ji tikino, kad „Vilniaus vandenys“ susisieks su namo administratoriumi, kad kaip galima būtų greičiau būtų pasirūpinta kokybiško vandens tiekimu gyventojams. It karšta bulvė Vis dėlto bendrovės „Mano būstas“, valdančios „Viršuliškių būstą“ ryšių su visuomene atstovas Paulius Ugianskis tikino, kad užterštą vandenį patiekia „Vilniaus vandenys“. „Mes išanalizavome situaciją ir, mūsų duomenimis, atsakomybę dėl nekokybiško vandens tiekimo turėtų prisiimti „Vilniaus vandenys“, kadangi situacija pablogėjo po to, kai minėta įmonė atliko vandentiekio trasų pajungimus papildomiems objektams. Ne kartą kreipėmės į vandens tiekėją, kuris atliko tyrimus ir patvirtino, kad vandens kokybė netinkama, tačiau iki šiol problema neišspręsta“, – teigė jis. DELFI dar kartą susisiekus su „Vilniaus vandenų“ atstove, ji tikino, kad šalia vykę statybos darbai nesusiję su bendrovės veikla. „Ne mes atjunginėjome vandenį, tai ne mūsų statybos“, – sakė ji. P. Ugianskis taip pat tikino, kad administruojamo namo vidaus vandens tinklai yra geros būklės, todėl kaltę atsakomybę turėtų prisiimti „Vilniaus vandenys“. „Galiu patvirtinti, kad mūsų administruojamo namo vidaus tinklai yra geros būklės. Tam, kad gyventojams būtų tiekiamas švarus vanduo, ketiname papildomai įrengti specialius filtrus, tačiau tai vis tiek nebus galutinis problemos sprendimas, kadangi užterštas vanduo ateina iš magistralinių vamzdynų, kuriuos prižiūri „Vilniaus vandenys“, – sakė jis. Teigė viską padarę R. Strazdauskaitė teigė, kad bent jau iš „Vilniaus vandenų“ esamuoju momentu padaryta viskas. „Mes esame geranoriški, bandėme susisiekti su „Viršuliškių būstu“, nes suprantame, kad reikia spręsti problemą ir klientus aprūpinti kokybišku vandeniu. Šioje vietoje stumdytis tikrai nenorime. Esame padarę savo tyrimus, praplovimus. Paskutinių tyrimo rezultatų neturime, tačiau plika akimi jis kaip ir yra normalus. Bet laukiame iš laboratorijos patvirtinimo“, – teigė ji. Moteris tikino, kad „Vilniaus vandenys“ jau susisiekė su „Viršuliškių būstu“: „Jie sako planuojantys pakeisti filtrą. Nesinori mėtytis kaltinimais, žiūrėti datų, norisi geranoriškai išspręsti klientų klausimus. Šioje vietoje, kas nuo mūsų priklausė, – tą padarėme. Bet, jeigu gyventojai kreipsis toliau, dar kartą tikrinsime kokybę, nors pas mus viskas kaip ir tvarkoje.“ Paminėjus, kad faktas, jog vanduo vizualiai atrodo nešvarus, niekur nedingo, ji pripažino ir paaiškino, kodėl taip gali būti. „Supraskite, kaip viskas vykta. Mes tiekiame vandenį iki įvado ir užtikriname kokybę iki įvado. Kas yra nuo įvado – tai jau yra vandens tinklai. Jeigu tuose vidaus tinkluose kas nutinka, mums kažką pasakyti sunku, tą geriausia žino administratorius. O jei jis sako, kad iki to įvado atkeliauja blogas vanduo, mes praplauname tinklus, paimame mėginius. Kai vyksta praplovimas, jei buvo kokių sankaupų, toks vanduo pirmiausia turi nubėgti, „prasivaikščioti“, ir tada atsiranda gera kokybė. Tai gali būti diena, kelios dienos. Pavyzdžiui, kai buvo užfiksuotas legioneliozės atvejis, buvo prašymas, kad gyventojai nuleistų šiek tiek vandens, tam kad viskas pradėtų cirkuliuoti, ir viskas būtų tvarkoje. Tai jeigu buvo kažkokių tinklų sujudinimas, naujų tinklų pajungimas, gal kokių smėlėtų vamzdžių prijungimas, tas vanduo turi kažkur išbėgti, kad taptų kokybiškas“, – teigė ji.