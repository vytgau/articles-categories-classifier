„Mano siūlymas susitarti kolektyviai. Bendrai su visais centrais sutarti dėl tam tikrų standartų ir tai užfiksuoti bei nuolat svarstyti į priekį. Jeigu mes galime per keletą švenčių, tai gal vėliau galėsime ir per visas šventes“, – interviu Žinių radijui teigė L. Kukuraitis. „Jeigu labai strigsime šiame dialoge ir matysime, kad nejudame, tai susitarimo reikės ieškoti norminiu sprendimu“, – pridūrė jis. Jo nuomone, noras gauti prekes bet kada – vartotojiškos visuomenės bruožas. „Dalis mūsų visuomenės yra linkusi gauti čia ir dabar bet ką, ko reikia. Čia vartotojiškos visuomenės aspektas. Bent jau keletą dienų per metus mes galime susitraukti ir pasiruošti iš anksto, o ne lakstyti po prekybos centrus“, – tvirtino ministras. Prekybos tinklas „Maxima“ Velykų sekmadienį ketina trumpinti darbo laiką, o kai kurios parduotuvės visai neveiks. Tuo metu visos „Norfos“ ir „Lidl“ parduotuvės sekmadienį nedirbs. Pasak žiniasklaidos, „Rimi“ ir „Iki“ tinklai parduotuvių darbo grafiko neketina keisti.