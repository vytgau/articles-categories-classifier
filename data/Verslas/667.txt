DELFI pateikia sąrašą nesaugių daiktų, kurie buvo aptikti Lietuvoje. Šią informaciją teikia Europos Komisijos ankstybojo perspėjimo dėl pavojingų produktų sistema „Rapex“. Gavę pranešimus apie nesaugius produktus, prekybininkai turi stabdyti jų prekybą ir kuo greičiau pašalinti iš rinkos, tačiau gali būti, kad jau esate įsigiję šių daiktų prieš pasirodant pranešimams apie jų nesaugumą. Šį kartą pateikiame nesaugius produktus, atkeliavusius iki Lietuvos nuo gruodžio mėnesio pradžios. Apie nesaugius produktus iki gruodžio pradžios galite skaityti ČIA. Šį kartą itin suklusti turėtų vaikus auginantys tėvai, kadangi daugiausia aptikta nesaugių prekių, skirtų būtent mažiesiems. 1. Rankų kaukė „Manicure Mask“ Prekių ženklas: Strictly Professional Kilmės šalis: D. Britanija Šio kremo medžiagos pasižymi nesaugia chemine sudėtimi, todėl pasitepus rankas gali kilti alerginė reakcija, parausti ir paskausti oda. Taip pat šiame kreme yra pavojingas parabenas, kuris gali pakenkti endokrininei sistemai. 2. Pėdų kaukė „Pedicure Mask“ Šis to paties prekių ženklo kaip rankų kaukė produktas pasižymi tokia pačia nesaugia chemine sudėtimi ir yra žalingas odai. 3. „Multi function“ lempučių girlianda Prekių ženklas: nežinomas Kilmės šalis: Kinija Ši girlianda neatitinka Europos kokybės standartų ir yra nepatvari, gali netgi sukelti elektros šoką, todėl jei turite įsigiję šią girliandą – nenaudokite jos ir jokiu būdu nekiškite kištuko į elektros rozetę. 4. Rozetės kištukas-adapteris Prekių ženklas: GTV Kilmės šalis: Lenkija Šis rozetės kištukas-adapteris nėra pakankamai apsaugotas nuo žmogiško kontakto, todėl gali sukelti elektros šoką. 5. Barškutis „Baby rattle set“ Prekių ženklas: „Meibeile“ Kilmės šalis: Kinija Šis žaislas vaikams pripažintas labai pavojingu, nes lengvai lūžta į smulkias dalis, kuriomis vaikas gali užspringti. 6. Kroviklis Prekių ženklas: „DILINK“ Kilmės šalis: Kinija Šio kroviklio korpusas nėra atsparus įkaitimui, todėl gali deformuotis, sukeldamas elektros šoką. 7. Žaislas „Hare Benya“ Prekių ženklas: „FANCY“ Kilmės šalis: Baltarusija Šio iš pirmo žvilgsnio mielo rožinio zuikučio nosis ir akys nėra stipriai pritvirtintos prie jo kūno, todėl vaikas jas gali praryti. Taip pat nesaugus ir zuikučio sintetinis užpildas, kuriuo, žaislui plyšus, vaikas gali užspringti. 8. Čiulptuko laikiklis Prekių ženklas: „HESS“ Kilmės šalis: Vokietija Šiuo žaislu kūdikis, įsidėjęs tam tikras laikiklio dalis į burną, joms užstrigus – gali uždusti. Taip gali nutikti, nes kai kurios čiulptuko laikiklio dalys neturi tinkamų ventiliacijos angų, reikalaujamų tokiems vaikams skirtiems daiktams. 9. Čiulptuko laikiklis Prekių ženklas: „Saro“ Kilmės šalis: Kinija Tai dar vienas kito gamintojo nesaugus čiulptuko laikiklis, pagamintas Kinijoje. Šio laikiklio dalys gali lengvai lūžti į smulkias dalis, o vaikas jomis užspringti ir uždusti. 10. Čiulptuko laikiklis „My Baby“ Prekių ženklas: „Bino“ Kilmės šalis: Čekija Tai čiulptuko laikiklis iš spalvotų medinių dalių, kurios gali lengvai atsiskirti, o vaikas jas praryti ir uždusti. Pažymima, kad šis produktas buvo rastas ir uždraustas ne tik Lietuvoje, bet ir Danijoje bei Prancūzijoje.