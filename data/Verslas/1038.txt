Tai BNS patvirtino naujoji Lietuvos pašto generalinė direktorė Asta Sungailienė. „Naujasis Finansų ir administravimo padalinio vadovas A. Bendikas prisijungs nuo pirmadienio. Pastaruoju metu dirbo „Senukuose“, „Lesto“. (...) Antrasis komandos narys – Teisės departamento naujoji vadovė G. Kuncytė, irgi nuo pirmadienio prisijungia, pastaruoju metu ji buvo „Epso–G“ teisės padalinio vadovė, anksčiau buvo „Klaipėdos naftos“ teisės padalinio vadovė“, – interviu BNS sakė A. Sungailienė. Pasak jos, nuo balandžio prie komandos prisijungs Prevencijos ir saugos padalinio vadovas, tačiau jo pavardė kol kas neatskleidžiama. A. Bendikas 2016 metų kovą kaip nepriklausomas narys išrinktas į uždaromos IAE valdybą. Socialinio tinklo „LinkedIn“ profilyje rašoma, kad 2016–2017 metais jis dirbo bendrovės „Kesko Senukai Lithuania“ finansų direktoriumi, iki tol buvo elektros ir dujų skirstymo įmonės „Lesto“ (dabar ESO) Finansų ir administravimo tarnybos direktorius ir valdybos narys, bendrovės „Teva Pharmaceuthicals“ finansų direktorius. Teisininkės išsilavinimą turinti G. Kuncytė „LinkedIn“ profilyje nurodo, kad iki 2017 gruodžio dirbo valstybės valdomos grupės „Epso-G“ Teisės ir korporatyvinių reikalų vadove. Iki tol kelerius metus ji vadovavo „Klaipėdos naftos“ Teisės skyriui. Nuo vasario pabaigos Lietuvos paštui vadovaujanti A. Sungailienė vasario pabaigoje pakeitė pernai rugpjūtį atleistą Liną Minderienę.