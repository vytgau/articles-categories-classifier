Vyriausybė trečiadienį pritarė Socialinės apsaugos ir darbo ministerijos siūlymui suteikti galimybę minėtoms įstaigoms iš Gyventojų registro gauti ir naudoti asmens veido atvaizdą, kaip papildomą nelegaliai dirbančio asmens identifikavimo priemonę. „Tokias priemones šiuo metu gali naudoti tik policija ir FNTT (Finansinių nusikaltimų tyrimo tarnyba – BNS) ir taip susidaro situacijos kai Valstybinės darbo inspekcijos inspektorius turi įtarimų, kad pateikiamas ne tas dokumentas, jis turi kviesti policininką, kad jie prieitų prie Registrų centro ir ten gauti jų identifikaciją. Siekiant išvengti tokių situacijų ir pagreitinti procesą, siūlome kitoms dviem institucijoms, atsakingoms už nelegalaus darbo kontrolę, suteikti šitą įrankį“, – trečiadienį Vyriausybės posėdyje kalbėjo socialinės apsaugos ir darbo ministras Linas Kukuraitis. Gyventojų registro įstatymo pakeitimai turėtų įsigalioti nuo birželio. Šiuo metu įstatymas numato, kad asmens veido atvaizdas gali būti suteikiamas teisėtvarkos, žvalgybos, asmens tapatybę patvirtinančius dokumentus išduodančioms institucijoms, finansų ir sveikatos priežiūros įstaigoms, notarams ir antstoliams. Socialinės apsaugos ir darbo ministerijos duomenimis, 2017 metais iš viso nustatyti 1502 nelegaliai dirbę asmenys, iš jų 881 užsiėmė neregistruota individualia veika. Administracinių nusižengimų protokolai surašyti beveik 1,2 tūkst. atvejų.