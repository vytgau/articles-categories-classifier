Taip LRT.lt sako ekonomistai Rokas Grajauskas bei Tadas Povilauskas. Jie prognozuoja, kad artimiausiu metu naftos kaina nežymiai augs. Tikėtina, kad ji kils ir kitąmet, nes veikiausiai bus pratęstas susitarimas dėl gavybos ribojimo. Naftą eksportuojančių šalių organizacija (OPEC) su kai kuriomis jai nepriklausančiomis šalimis nuo sausio vykdo susitarimą mažinti naftos gavybą ir taip didinti žaliavos kainas. Nors buvo abejota, kad jis bus vykdomas, rugsėjį susitarimas mažinti naftos gavybą, kaip įvardija pati OPEC, pasiekė „rekordiškai aukštą atitikties lygį ir buvo vykdomas 120 procentų“. Dėl to naftos kaina ėmė po truputį kilti, o jos pertekliaus atsargos – pamažu sekti. Artimiausiu metu – lengvas kilimas SEB banko vyriausiasis analitikas T. Povilauskas sako, kad, jei metų pradžioje galvota, jog naftos kainos gali kristi ir situacija bus stabilesnė, tai pastaruoju metu nerimas didėja. Pasak jo, OPEC su Rusija paskutiniais mėnesiais gerai kontroliuoja naftos rinką, naftos kaina po truputį kyla į viršų, tai atsispindi ir degalų kainose. „Pasaulio ekonomika sparčiai ūgtelėjo ir auga, naftos paklausa padidėja. Naftos suvartojimas netikėtai padidėjo Europoje ir JAV, nors čia kalbama apie judėjimą atsinaujinančių energetikos išteklių link. Taigi, kol ekonomikos augimas pasaulyje yra ganėtinai spartus, OPEC su Rusija riboja naftos gavybą, o JAV taip sparčiai nebedidina naftos gavybos pajėgumų, žvelgiant į artimiausius kelis mėnesius, naftos kaina sieks apie 60 JAV dolerių už barelį, gal šiek tiek pabrangs, degalų kainos gali keliais centais augti“, – kalba T. Povilauskas. „Danske“ banko vyriausiasis Baltijos šalių ekonomistas R. Grajauskas pažymi, kad, nors šalys vykdo susitarimą mažinti gavybą, reali gavyba yra sumažėjusi vos keliais procentais ir toks sumažėjimas nedaro esminės įtakos naftos kainai. „Analizuodami šių metų situaciją matome, kad, nors susitarimas nuo šių metų pradžios įsigaliojo, didžiąją metų dalį naftos kaina neaugo, netgi krito. Pastaruosius keletą mėnesių kaina auga, tačiau reikėtų turėti mintyje, kad gavybą sumažino praūžęs uraganų sezonas, sumažėjusi pasiūla pastūmėjo naftos kainą į viršų. Prie naftos kainą auginusių veiksnių reikėtų pridėti ir paaštrėjusią geopolitinę įtampą. Labai svarbi ir paklausos pusė. Ypač todėl, kad pastaruoju metu matome labai stiprius ženklus iš pasaulio ekonomikos – po ilgos pertraukos tiek išsivysčiusios ekonomikos, tiek besivystančios rinkos auga ir jų tempas spartėja. Taigi realu, kad artimiausioje ateityje naftos kaina kils į viršų tiek dėl paklausos, tiek dėl pasiūlos veiksnių“, – aiškina ekonomistas. R. Grajauskas pažymi, kad Lietuvoje benzino kaina dėl augančios naftos kainos kitąmet turėtų siekti maždaug 1,20 euro, o dyzelino – apie 1,10–1,15 euro, nes prisideda ne tik naftos gavybos mažinimo efektas, bet ir augsiantys akcizai. Pavasarį – naujas susitarimas? Tolesnė situacija, pasak T. Povilausko, priklausys nuo to, kaip toliau elgsis OPEC ir Rusija, nes jų susitarimas riboti naftos gavybą yra numatytas iki kitų metų kovo pabaigos. „Jei jie nutars nepratęsti naftos gavybos ribojimo susitarimo, naftos kaina kitų metų pavasarį kristų. Tačiau vargu ar to norės Saudo Arabija ir Rusija. Jau pusantrų metų naftos kaina labai mažai svyruoja, nepastebime net ir degalų kainos didesnių pokyčių“, – sako T. Povilauskas. Savo ruožtu R. Grajauskas teigia manantis, kad susitarimas riboti naftos gavybą bus pratęstas. Ir nors tai užprogramuotų kainos augimą, esama kainą potencialiai galinčių mažinti veiksnių. „Galvojame, kad susitarimą pratęsti pavyks, nes, panašu, jis neblogai veikia. Vėliau kaina gali ir mažėti, jei su didesniais sunkumais susidurs ir dabar jų turinti Kinijos ekonomika. O tų rizikų tikrai yra daug. Tačiau artimiausiu metu naftos kainos nepasieks tokių aukštumų, kokios buvo prieš keletą metų, kai barelis naftos kainavo daugiau kaip 100 JAV dolerių. Esminis lūžis yra įvykęs dėl išaugusios skalūnų gavybos JAV, kuri ir „išmušė“ naftos kainą iš jos aukštumų. JAV pasiūla yra tarsi ventilis, kuris neleidžia per daug įkaisti naftos kainai. Todėl didelio augimo neturėtų būti, nors kaina po truputį judės į viršų“, – pažymi R. Grajauskas.