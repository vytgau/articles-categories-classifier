Rytų ir šiaurės Lietuvoje dėl snygio valstybinės reikšmės kelių dangos padengtos šlapio sniego sluoksniu, provėžotos, slidžios. Kauno ir Alytaus apskrityse bei Tauragės rajone eismo sąlygas sunkina plikledis. Keliuose dirba kelių priežiūros mechanizmai. Likusioje šalies dalyje pagrindiniai keliai daugiausia drėgni, vietomis yra sausų kelių ruožų. Mažesnio eismo intensyvumo rajoniniai keliai drėgni, vietomis provėžoti, padengti prispausto sniego sluoksniu, slidūs, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis – 4,7 km (nuo 2,0 iki 6,70 km), išlieka 81 cm. VĮ „Kelių priežiūra“ Klaipėdos padalinys nustojo kelti transporto priemones vandens lygiui pakilus iki 80 cm. Perkėlimo klausimus sprendžia Šilutės rajono savivaldybė, kuri paskelbė ekstremalią situaciją. Hidrometeorologijos tarnybos duomenimis, dieną daug kur silpnai pasnigs, vietomis formuosis plikledis. Aukščiausia oro temperatūra nuo 4 laipsnių šalčio iki 1 laipsnio šilumos.