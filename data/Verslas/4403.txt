– Finansų ministro vizito metu JAV – susitikimuose su Teksaso verslo, mokslo bendruomenėmis, valstybinių institucijų atstovais – girdėjome daug labai gerų žodžių apie Lietuvą, apie gerus Lietuvos ir JAV santykius – vadinate mus draugais. Kodėl? – Bendri strateginiai tikslai yra geriausia priežastis draugystei. JAV kariavo Pirmajame ir Antrajame Pasauliniuose karuose bei Šaltajame kare. Siekiant užsitikrinti saugumą, nė viena valstybė – ar tai būtų Vokietija, ar Rusija – neturėtų užimti dominuojančiojo pozicijos Europoje. Baltijos šalys ir Juodoji jūra yra ta Senoji izoliavimo linija, kurioje Lietuva užima itin svarbią, kritinę poziciją. JAV interesas – glaudesnis Lietuvos, Lenkijos, Vengrijos, Rumunijos ir Slovakijos bendradarbiavimas, kuris galėtų būti atsvara, jei Rusija grįš į poziciją, kurioje buvo Šaltojo karo metu. Taigi, mūsų draugystė paremta ne tik tuo, kad jūs patinkate mums ar vertiname, kaip judate pirmyn, išties – tai aiškus strateginis interesas, nesikeičiantis valdant tiek Barackui Obamai, tiek Donaldui Trump‘ui ir, aišku, kad toks jis išliks ir ateityje. – Kokie yra kertiniai, pagrindiniai akcentai, kalbant apie ateitį ir vertinant dabartinę geopolitinę situaciją? Kas, žiūrint iš Amerikos ir asmeniškai Jūsų patirties, Lietuvai bus svarbu? – Jūs gyvenate Europos šiaurėje, tarp Rusijos ir Vokietijos, ir tai tiesiog yra jūsų likimas. Abi šios šalys yra tam tikrame nuosmukyje. Rusijos atveju tai – ne lojalumas ir neišspręstos Sovietų Sąjungos laikų problemos bei klaidos, kurias šalis kartoja ir dabar. Vokietijos atveju – priklausomybė nuo eksporto, kurio augimas jau pasiekęs apogėjų ir, vargu, ar turi potencialo augti dar labiau. Kalbant apie Lietuvą, jūsų šalis yra labai daug žadanti, pats regionas daug žadantis, nes turite vieną labiausiai išsilavinusių populiacijų pasaulyje, be to, jūsų šalyje, palyginus, maži mokesčiai. Taigi, jūs augate greitai, priešingai nei pati Europa, o jūsų varomoji jėga – siekis augti dėl verslo ir jo vystymosi. Jūs jau padarėte tai, kas turėjo būti padaryta siekiant kurti palankią aplinką verslui ir dėl to jūs esate patrauklūs JAV – mes matome aiškias investavimo galimybes. Taip pat džiugu, kad Lietuva turi gilias tradicijas, stiprią valią ir ryžtą, o tai mano namus – Teksasą – ir Vilnių labai daro labai panašius. – Jūsų patirtis vertinant įvairių šalių istorijas, atliekant pasaulines analizes, kuriant strategijas šalims labai svarbi ir reikšminga. Taigi, remiantis ja, kokie trys žingsniai yra svarbiausi Lietuvai? – Niekas taip gerai negins Lietuvos kaip patys lietuviai, žinoma, to neužteks, bet žmonių pasiaukojimas yra svarus pagrindas. Antra, jūs privalote turėti sąjungininkų, pirmasis jų – JAV, bet jūs turite tapačią istoriją kaip ir visa Rytų Europa bei Centrinė Europa ir tai reikėtų įvertinti. Trečia, naujos ekonomikos galimybės, neprieinamos Vokietijai ar Prancūzijai, bet prieinamos jums. Taigi trys žodžiai yra: jūsų ekonomika, jūsų sąjungos ir sąjungininkai, jūsų pasitikėjimas savimi. Tai yra trys elementai, apie kuriuos privalote pagalvoti Lietuvoje, ir džiugu, kad tai suprantate. – Jūsų ilgametė verslo partnerė, idėjų įgyvendintoja - žmona Meredith Friedman. Ar sudėtinga dirbti drauge su žmona? – Reikalas labai paprastas: drauge su komanda dirbame visame pasaulyje – rašome apie geopolitiką ir tai parduodame. Jei dirbčiau konkrečiame universitete, turėčiau derintis su kolegomis, gauti įvertinimus, būčiau labiau susaistytas, nei esu dabar, kai turiu savo verslą. Jei atvirai, aš esu šiame versle, kad galėčiau „daryti“ geopolitiką, o tai, kad šis verslas sėkmingas, iš tiesų, didelis mano žmonos nuopelnas. Mes kartu esame ilgai – tiek gyvenime, tiek darbe. Būtent čia ir prasidėjo mūsų šeimos užuomazgos. Džiaugiuosi rezultatu – turime keturis vaikus, kuriuos labai mylime. Iš tikrųjų, mes su žmona labai skirtingi. Aš domiuosi plačiąja teorija ir filosofija, o mano žmona rūpinasi, kaip sudėlioti mūsų susitikimus, pavyzdžiui su lietuviais (juokiasi), organizuoja mano darbinius susitikimus. Kitaip tariant, ji labai praktiška, atsakingai į ateitį ir kitą konkretų žingsnį žiūrinti asmenybė. O aš galvoju apie kitą amžių. Ir čia tikriausiai mūsų sėkmės priežastis – mes vienas kitą papildome, gerbiame ir vertiname vienas kito darbą. Ji niekada nenori būti televizijoje ar radijuje, o aš tuo mėgaujuosi. Meredith sėkmingai tai suorganizuoja. Ji puikiai rašo, mes turime dvi kartu parašytas knygas. Tai paslaptis, bet mano bestseleriuose ji visada parašydavo galutinę versiją, jos žodis visad būdavo paskutinis. Tai, ką aš pasakiau, ji paverčia tuo, ką gali suprasti kiti. Bet ji nenori, kad jos vardas puikuotųsi ant knygos viršelio, nes tada reikėtų duoti interviu, o ji to nemėgsta, taigi, palieka tą darbą man. Mes itin artimi, daug keliaujame kartu.