Pirmadienį 3 proc. šoktelėjusi JAV „West Texas Intermediate“ rūšies nafta antradienį smuktelėjo vos 4 centais, iki 57,31 dolerio už barelį. „Brent“ rūšies naftos ateities sandorių kaina krito 5 centais bei siekė 64,22 dolerius už barelį. Praėjusios prekybos sesijos metu abiejų rūšių nafta buvo pasiekusi aukščiausią tašką nuo 2015 m. vidurio. Rinkas pirmadienį pakylėjo žinia apie Saudo Arabijos princo Mohammed bin Salman inicijuotą kovą su korupcija, kuria princas siekia sustiprinti savo valdžią. Šeštadienio naktį buvo sulaikyta keletas korupcija įtariamų princų, milijardierių, politikų bei kitų įtakingų Saudo Arabijos veikėjų. Be to, pastaruoju metu pasunkėjo ir šalies santykiai su Iranu. Saudo Arabijos vadovaujama bei prieš Jemeno hučių judėjimą kovojanti koalicija pirmadienį paskelbė uždaranti visas sienas su Jemenu. Saudo Arabija bei jos sąjungininkai teigia, kad dėl konflikto kaltas yra Iranas, tad šalis pasilieka teisę atsakyti į „priešiškus“ Irano veiksmus. Tačiau analitikai mano, kad situacija Saudo Arabijoje šalies energetikos politikos iš esmės nepakeis. Rinkas taip pat palaiko ir sumažėjęs naftos tiekimas bei išaugusi paklausa. Jungtinėse Valstijose veikiančių naftos platformų skaičius praėjusią savaitę sumažėjo aštuoniomis.