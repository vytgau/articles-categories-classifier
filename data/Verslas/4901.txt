Sunku suprasti, kodėl Lietuvos mokesčių sistema yra tokia sudėtinga, kai, atrodo, sąžiningai juos mokant – išdygsta tyliai snaudžiančios skolos ar sužinai, kad nesi draustas sveikatos draudimu. Tam, kad viskas būtų teisinga, prireikia netgi buhalterio. „Kiekvienas mano susidūrimas su VMI (Valstybine mokesčių inspekcija) ir „Sodra“ baigiasi pykčio priepuoliu, sekundės noru grįžti į ofisą. <...> Kol kas neturiu nė vienos malonios patirties su VMI ir „Sodra“, nors man patinka mokėti mokesčius“, – prieš kurį laiką savo feisbuke rašė menininkė Jolita Vaitkutė. Su kliūtimis susiduria daugelis Lietuvos gyventojų. Susipainioję mokesčių voratinklyje kai kurie nusprendė nebetylėti ir pasiūlyti savo idėjas Lietuvai. DELFI pabandė išgryninti, kaip galėtų būti pertvarkyta sistema, kad mokesčių mokėjimas būtų ne toks nemalonus procesas, o artėjanti pajamų deklaravimo diena nekeltų isterijos. Nusibodo būti siuntinėjamai nuo vieno prie kito Savo problemas ir susikaupusį pyktį feisbuke išliejusi J. Vaitkutė užvirė tikrą pasipiktinimų ir pasiūlymų bangą. DELFI ji pasakojo, kad mokesčių sistema įvaro žmogų į kampą, nes iš visų jėgų stengdamasis teisingai sumokėti, vis tiek atsiranda absurdiškos 5 centų skolos, kurias vėlgi reikia atskirai pervesti mokesčių administratoriui, o kartais ir kur kas didesnės reikšmingos sumos.   „Šiuo metu sistema yra itin paini, ir norint sumokėti savo mokesčių dalį reikia praleisti nemažai laiko prie to, kad išsiaiškintum, ką koks mokestis reiškia, kur ir kaip jį sumokėti, į kokią sąskaitą vesti ir kokį kodą užrašyti. Nekalbu apie sudėtingas formas ir kas įvyksta po to, kai padarai kokią klaidą. Kai perkame daiktą internetu pardavėjas paprastai pasirūpina, kad mums nereikėtų suvedinėti kodų, siųsti sąskaitų ir taip toliau. Užtenka patvirtinti sumą. Kai mokame mokesčius – turime perprasti dažnai kintančią mokesčių sistemą ir į ją įsigilinti. Tokie rūpesčiai atitraukia nuo tiesioginio tavo darbo, tvarkydamas juos patiri stresą, o tai jau atsiliepia bendram produktyvumui“, – sako ji. Dalią apsunkina ir tai, kad mokesčius surenka bei administruoja skirtingos institucijos, jiems pervesti reikalingi skirtingi kodai. Gyventojų pajamų mokestį (GPM) reikia sumokėti VMI, VSD (valstybės socialinį draudimą) ir PSD (privalomąjį sveikatos draudimą) – „Sodrai“. Taip pat yra pilna išlygų, pavyzdžiui, kokie turi būti GPM tarifai pagal veiklos pobūdį, kada PSD privaloma mokėti kas mėnesį, kada galima vienąkart per metus ir t. t. „Kartą teko turėti penkis skambučius, kur mane peradresavo iš vienos įstaigos į kitą, ir turėjau patikinti, kad čia skambinu jau antrą kartą ir vis dar neradau problemos. Problema buvo labai giliai jų sistemoje – pati niekaip nebūčiau radusi. Esu įmokas pervedusi ne tuo kodu, likau nedrausta, rašiau naujus prašymus, kad mano pinigai, kurie yra pervesti, tačiau nuėjo ne tuo kodu, – atsidurtų reikiamoje vietoje. Viskas tikrai galėtų būti paprasčiau“, – mano ji. Sumokėti mokesčiai – kelių mygtukų paspaudimu Sudėtinga mokesčių mokėjimo tvarka kai kuriems taip įgriso, kad pasipylė idėjos Lietuvai. T. Bartas, platformoje „Idėja Lietuvai“ užregistravo siūlymą, kad Lietuva būtų vieno mokesčio šalis. „Šalis, turinti vieną vienintelį ir visiems vienodą mokestinį tarifą, taikomą bet kokiai veiklai – prekėms ir paslaugoms tiek fiziniams, tiek juridiniams asmenims. Garantuotas skaidrumas ir aiškumas su nuline galimybe išvengti ar slėptis nuo mokesčių, t. y. mokesčio. Taip pat mažiausias pasaulyje biurokratinis mokesčių, t. y. mokesčio inspekcijos aparatas, nes administravimas tampa itin paprastas ir skaidrus“, – siūlo jis. Smulkų verslą turintis Antonas Nikitinas siūlo sukurti vieningą mokesčių sistemos platformą. „Turint mažą verslą ir bandant pačiam deklaruoti „Sodros“ ir VMI mokesčius, reikia pildyti dvi skirtingas deklaracijas, skirtingai juos mokėti, pvz., VMI apvalinti iki sveiko skaičiaus, „Sodrai“ reikia mokėti neapvalintą sumą, taip pat mokėti dviem skirtingais pavedimais tinkamu įmokos kodu. Su verslo liudijimais irgi panašiai. VMI viską užsipildai ir kaip ir gali sumokėti, bet kiekvieną kartą klausiu „Sodros“ konsultantų, kiek ir kur reikia mokėti. Vėlgi, viena forma ir vienas mokėjimas – būtų tobulas supaprastinimas. O susigaudyti dvejose sistemose – kažkaip sudėtinga“, – sako jis. A. Nikitinas siūlo sukurti sistemą, kuri leistų sumokėti mokesčius kelių mygtukų spustelėjimu. „Tarkime, įvedi, kad X žmogus tą mėnesį gavo tam tikrą atlyginimą, sužymi sistemoje varneles, ar šeimoje yra vaikų, ar kitus duomenis, nuo ko gali keistis mokesčių tarifų dydžiai, – ir viskas. “ Gatvėmis jau važinėja automobiliai, kuriuos vairuoja kompiuteriai, o čia negalima sukurti vienos paprastos sistemos, kuri aiškiai mokesčius surinktų“, – ironizuoja jis. Siūlo tris kelius „Investors‘ Forum“ Mokesčių grupės vadovas Kęstutis Lisauskas sakė, kad sukurti vieningą sistemą, padėsiančią paprasčiau mokėti mokesčius, tikrai įmanoma, tačiau tam reikia valdžios iniciatyvos. „Aišku, kad įmanoma. Bet kokią sistemą galima parašyti programinėje aplinkoje ir ją realizuoti. Kuo ji bus paprastesnė, tuo paprasčiau bus užpildyti duomenis, pigiau ją įdiegti ir administruoti. Problema, kad mokesčių administratorius neleidžia įstatymų, juos leidžia Seimas, mokesčių inspekcija neišspręs mokesčių sudėtingumo, nes ne ji leidžia įstatymus“, – sako jis. Jis pritarė savarankiškai dirbančiųjų nuogąstavimams, kad šiuo metu sistema yra labai paini. „Turime bent tris mokesčių grupes – tai yra GPM, socialinio draudimo įmoką, kuri dar skaidosi į dalis, ir privalomą sveikatos draudimą. Kiekvieną iš jų administruoja, teisės aktus rengia skirtingos institucijos, tai kai yra kelios auklės – vaikas nei šioks, nei toks. Kita priežastis, kodėl ta sistema tokia sudėtinga, nes pragaras visada grįstas gerais norais. Politikai, vedini gerų norų, dažnai prigalvoja visokių išimčių, kad va viena grupei žmonių viena ar kita įmoka taikoma, kitai netaikoma, šitas tarifas vieniems bus toks, kitiems bus kitoks, o jeigu vaikų turi žmogus tai bus dar kitaip. Priveisiamas didžiulis zoologijos sodas išimčių, kurių joks ekspertas ir normalus žmogus negali mintinai žinoti, gerai nepasėdėjęs prie Talmudo ar sudėtingų lentelių“, – teigia K. Lisauskas. Anot jo, mokesčių mokėjimą galėtų palengvinti trys keliai, kuriuos reikėtų gerai išdiskutuoti. „Pirma, ir turbūt pati geriausia kryptis – visų išimčių naikinimas, o vietoje to – mažesnis mokesčio tarifas. Tai yra suvienodinimas visų veiklų, o tarifo dydis – kintantis, atsižvelgiant į pajamų dydį. Iki tam tikro dydžio GPM galėtų būti 5 proc., pasiekus didesnį pajamų dydį – 15 proc. Galime iki mirties ginčytis, ar tarifas turi būti 7,12 ar 15 proc., bet esmė, kad visiems būtų suvienodintos žaidimo taisyklės, nes kodėl puodžius turi mokėti vieną tarifą, o programuotojas – kitą“, – klausia jis. Antroji idėja – paprasčiausia perduoti mokesčių administravimą vienai institucijai – Mokesčių inspekcijai: „Tada greit pasinaikintų visos tos nesąmonės, dėl skirtingų suapvalinimų, kodukų ir pan., o VMI pati būtų suinteresuota, kad iš vienos deklaracijos viskas sukristų į tinkamas eilutes.“ Trečioji – sujungti GPM su PSD, nes, anot K. Lisausko, tai yra savo esme panašūs mokesčiai, o ne draudimo įmoka. Mokesčiai – programėle? Seimo narė, ekonomistė Ingrida Šimonytė taip pat negailėjo kritikos dabartinei mokesčių sistemai, dėl kurios kenčia savarankiškai dirbantieji. „Pagrindinė problema, kad yra jovalas mokesčiuose, kurių žmonės nelabai supranta – nei ką tomis įmokomis moka, nei kodėl turi mokėti kelis kartus skirtingose vietose, kodėl vieniems lubos vienokios, kitiems – kitokios. Pas mus į pajamas žiūrima ne į kaip pajamas visas, gaunamas iš individualios veiklos, buto nuomos ir t. t. Pas mus kiekviena veikla turi savo apmokestinimo sistemą, kurias lyg ir bandoma tarpusavyje sugretinti, bet tai nepavyksta, ir kiekvienas tame skirtingame mokestiniame kosmose turi plaukioti“, – sako ji. I. Šimonytė sako, kad kai kurios įmokos galėtų išties būtų apjungtos, bet tada turėtume užduoti kitą rimtą klausimą – ar tikrai tas įmokas turėtų rinkti dvi skirtingos institucijos. „Tuo labiau, kai žinome, kad tos dvi institucijos turi gana skirtingas praktikas, kaip elgiasi su savo klientais, VMI garsėja tarsi truputėliu švelnesniu požiūriu į klientą, o „Sodra“ paprastai užmeta skolą, ir tu eik, aiškinkis, kodėl tavo sąskaitos areštuotos. Visiškai suprantu, kad tokie fokusai labai atmuša ūpą, ypač, kai reikia aiškintis su keliomis institucijomis vienu metu“, – sako ji. Seimo narė mano, kad geriausia būtų kalbėti apie vieningą pajamų apmokestinimą, vadinasi, vieningą NPD (neapmokestinamą pajamų dydį), vieningus tarifus ir pan., nes sutinka, jog dabar mokesčių mokėjimo sistemoje per daug išimčių. „Vieninga sistema, žinoma, galėtų būti, bet kadangi dabar yra skirtingos institucijos, skirtingi biudžetai – to padaryti neįmanoma, viskas yra išblaškyta. Jeigu viskas būtų sutvarkyta tinkamai, apjungta, aš įsivaizduoju tokį variantą, kad mokesčiams mokėti galėtų būtų sukurta programėlė“, – sako ji.