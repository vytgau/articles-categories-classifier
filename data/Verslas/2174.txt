SEB banko vyriausiasis analitikas Tadas Povilauskas Eltai sakė, kad ekonomistai ir finansų rinkos ekspertai jau kurį laiką kalbėjo, jog toks ramybės periodas, koks stebėtas JAV akcijų biržose pastaruosius dvejus metus, ilgai tęstis nebegalės. „Matėme pastovų akcijų brangimą nuo 2016 metų pradžios, be jokių didesnių kritimų. Daugelis įmonių yra uždirbę iš akcijų ir, matydamos, kad rinkoje padidėjo nervingumas, pradeda nusiimti pelnus. Tai prasidėjo nuo praėjusios savaitės pabaigos, kai biržos šiek tiek pakrito, o vakar tas kritimas įsibėgėjo“, - Eltai komentavo T. Povilauskas. Pasak analitiko, šios situacijos lyginti su finansų rinkos griūtimi prieš 2008 metus negalima - dabar rinkoms buvo net palanku „nuleisti garą“: „Šis procesas, manau, net yra sveikas. Kalbant apie artimiausią ateitį, šis kritimas turėtų išsekti, nes bent kol kas jokių struktūrinių lūžių ekonomikose nėra ir bent trumpuoju laikotarpiu nesimato“. JAV investuotojai baiminasi, kad bazinės palūkanų normos gali pradėti sparčiau kilti ir brangs skolinimasis, tačiau tai neturėtų turėti ilgalaikių neigiamų pasekmių ekonomikai, sakė banko analitikas. Kadangi JAV ir Europos rinkos yra susiję, kritimai bus stebimi ir senojo žemyno biržose, tačiau šis smukimas artimiausiomis dienomis turėtų stabilizuotis, prognozavo T. Povilauskas. Investuotojų asociacijos valdybos narys Vaidotas Rūkas Eltai sakė, kad akcijų rinkos nuosmukis nebuvo netikėtas, tik niekas negalėjo pasakyti, kurią dieną jis įvyks. „Panikuoti nereikėtų, nes valstybių ekonomikos, įmonių finansinės būklės yra sveikos. Krizės reikėtų baimintis, jeigu stebėtume įmonių bankrotus, didelius nuostolius, o viso to bent aš neįžvelgiu. Taigi vadinčiau tai sveika korekcija“, - Eltai komentavo V. Rūkas. Pasak jo, Europos ekonominė sveikata yra taip pat gana gera, kad atsilaikytų prieš trumpalaikį negatyvų poveikį. Be to, Europos mastu akcijų birža yra mažiau reikšminga - ne tiek daug žmonių investuoja, kiek JAV. ELTA primena, kad „Dow Jones Industrial Average“ indeksas pirmadienį nukrito 4,6 proc. - 1175 punktais. Tai smarkiausias svarbiausio JAV akcijų indekso kritimas per vieną dieną pastarąjį dešimtmetį. 2008 metų rugsėjo 29 dieną „Dow Jones“ nukrito 777,68 punkto po to, kai JAV Kongresas nepritarė pasiūlymui skirti bankams 700 mlrd. JAV dolerių valstybinės paramos, subankrutavus investiciniam bankui „Lehman Brothers“. Pirmadienį Europoje „FTSE 100“ (Jungtinės Karalystės) indeksas susilpnėjo 3,99 proc., DAX (Vokietijos) - 4,56 proc., „CAC 40“ (Prancūzijos) - 4,05 proc., o „OMX VILNIUS“ (Lietuvos) indeksas praėjusią savaitę susilpnėjo 4,92 proc. Kaip praneša „Bloomberg“, antradienio rytą Europos rinkos taip pat pasitiko su nuostoliais: Vokietijos DAX ir Prancūzijos „CAC 40“ smuko po daugiau nei 3 proc., Jungtinės Karalystės „FTSE 100“ - 2,8 proc.