„Turime 97 tūkst. darbuotojų, – pareiškė J. Cryanas interviu leidiniui. – Daugumos mūsų stambesnių konkurentų personalas yra maždaug perpus mažesnis.“ „Deutsche Bank“ žadėjo, kad įgyvendindamas reorganizavimo planą, apie kurį buvo paskelbta 2015 metų pabaigoje, panaikins 4–9 tūkst. darbo vietų. Pasak J. Cryano, papildomai sumažinti darbuotojų skaičių bankas sieks aktyviau naudodamasis technologijomis, kurios leis padidinti banko procesų veiksmingumą. „Šioje srityje turėsime daug ką padaryti, – pareiškė „Deutsche Bank“ vadovas. – Pernelyg daug mūsų operacijų nėra automatizuotos. Dėl to didėja klaidų galimybė ir dėl to mažėja operacijų veiksmingumas...“ Jis pažymėjo, kad darbo vietų „Deutsche Bank“ yra daugiau negu būtina. „Deutsche Bank“ kadaise buvo didžiausias pasaulyje investicinis bankas, tačiau jo pozicijos pastaraisiais metais gerokai nusilpo, nes, įvairioms pasaulio šalims po krizės sugriežtinus reguliavimą, sumažėjo jo prekybos fiksuoto pajamingumo turtu padalinio veiklos pelningumas. Be to, bankas dėl įvairių pažeidimų sumokėjo daug didelių baudų. Nors „Deutsche Bank“ įgyvendina išlaidų mažinimo planą, pagal kurį siekia per penkerius metus iki 2020 metų kasmet sutaupyti po 3 mlrd. eurų, jo kapitalo grąža šių metų trečiąjį ketvirtį sudarė tik 4 proc. ir buvo gerokai mažesnė už tikslinį vidutinio laikotarpio lygį, kuris sudaro 10 procentų. Nuo 2015 metų „Deutsche Bank“ vadovaujantis J. Cryanas yra dažnai kritikuojamas investuotojų, kurie yra nepatenkinti silpnais banko veiklos rodikliais. Per J. Cryano vadovavimo bankui laikotarpį „Deutsche Bank“ akcijų kursas sumažėjo beveik perpus. Tuo tarpu „Deutsche Bank“ vadovas tvirtina, kad, siekdamos užkirsti kelią įvairiems pažeidimams ir juos nustatyti, finansų įstaigos turėtų bendradarbiauti ir tai, be kita ko, leis sumažinti išlaidas. „Šiuo metu kiekvienas bankas turi daug tokį pat darbą atliekančių darbuotojų, kurių vis daugėja. Tai vargu ar suteikia kokių nors konkurencinių pranašumų ir kiekvienas daro savo klaidas“, – pažymėjo jis.