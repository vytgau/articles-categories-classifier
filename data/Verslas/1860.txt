„Iš labai toli matomi kaminai dabartinių Elektrėnų apylinkių horizonto dalimi ir besikuriančio miesto simboliu tapo dar praėjusio amžiaus septintojo dešimtmečio pradžioje, kai buvo pastatyta Lietuvos elektrinė. Suprasdami, koks tai svarbus simbolis kiekvienam elektrėniškiui, vertinome galimybę kaminus išsaugoti atliekant jų kapitalinį remontą. Vis dėlto paaiškėjo, kad vieno kamino remontas kainuotų per milijoną eurų, o jų eksploataciją tai pratęstų tik laikinai, nes tokių kaminų panaudojimo perspektyvų iš esmės nėra“, – pranešime spaudai sako „Lietuvos energijos gamybos“ valdybos pirmininkė ir generalinė direktorė Eglė Čiužaitė. Iš 8 senųjų Lietuvos elektrinės blokų šiuo metu gali veikti tik du, kiti dėl žemo konkurencingumo ir sumažėjusio rezervų poreikio nebegalėjo būti naudojami šiandieninėje elektros energijos rinkoje, tad jau yra demontuoti arba šiuo metu demontuojami. Numatoma, kad pirmiausia ardyti bus pradėtas prasčiausios būklės – vidurinis 250 metrų aukščio – kaminas, per kurį buvo šalinami šiuo metu demontuojamų 5-ojo ir 6-ojo blokų išmetami dūmai. Šis kaminas yra pažeistas prasidėjusios armatūros elektrocheminės korozijos, turi avarinės būklės statinio požymių. Numatoma, kad šis kaminas bus demontuotas iki 2019 metų pabaigos. Vėliau bus ardomas ir mažesnis –150 metrų aukščio – kaminas, išleisdavęs dūmus iš 1–4 blokų, kurie šiuo metu jau yra visiškai demontuoti. Darbų konkursą ketinama skelbti šiemet. Tokio aukščio kaminų demontavimo darbų Lietuvoje dar nėra vykę. Baigus dviejų nenaudojamų kaminų demontavimo darbus, Elektrėnų apylinkių horizonte liks stovėti vienas 250 metrų aukščio kaminas, per kurį šalinami 7 ir 8 rezervinės elektrinės blokų išmetami dūmai. Šio kamino rekonstrukcija buvo atlikta 2014 metais. Be papildomų reikšmingų investicijų 7 ir 8 blokai dar gali veikti iki 2023 metų, kol nebeatitiks griežtėjančių taršos reikalavimų.