Suderinta metinė infliacija spalį Lietuvoje buvo didžiausia tarp visų Europos Sąjungos (ES) šalių. Tai jau ketvirtas mėnuo iš eilės, kai Lietuva pirmauja ES pagal kainų augimą. Lietuvoje infliacija spalį siekė 4,2 proc., Estijoje – 4 proc., o Latvijoje – 2,7 proc., rodo ketvirtadienį paskelbti ES statistikos tarnybos duomenys. Metinis kainų augimas spalį fiksuotas visose ES valstybėse. Visoje ES vidutinė infliacija spalį siekė 1,7 proc., o vien euro zonoje - 1,4 procento. Brangsta prekės ir paslaugos Skelbta, kad Lietuvoje brangsta įvairios prekės ir paslaugos. Ekonomistai pastebi, kad Lietuvos kainos artėja prie europinių kainų, o kai kurių prekių kainos jau viršijo ES vidurkį, tačiau vietos kainoms augti dar yra. Aiškinama, kad Lietuvoje didelė infliacija yra susijusi su sparčiu darbo užmokesčio augimu, didele paslaugų paklausa ir kitais svarbiais veiksniais, kodėl ta infliacija pas mus yra didžiausia. „Swedbank“ vyr. ekonomistas Nerijus Mačiulis yra sakęs, kad didelės dalies paslaugų – kirpėjų, mokymo, teisinių ar sveikatos paslaugų kainos nesiekia nė pusės ES vidurkio, todėl būtent jų kainos labiausia ir kyla, artėja link ES vidurkio, ir dar brangs. Tačiau, N. Mačiulis pabrėžia, kad tas augimas žengia koja kojon kartu su darbo užmokesčiu augimu, kuris taip pat yra labai spartus. SEB banko ekonomistas Tadas Povilauskas aiškino, kad infliaciją Lietuvoje galėjo lemti keli veiksniai. „Nuo šių metų kovo 1 dienos stipriai didėjo akcizai alkoholiui. Kitose šalyse tai buvo daroma kukliau. Tai 1 procentą prie infliacijos tikrai pridėjo. Antras dalykas – pavasarį padidėjęs PVM tarifas šildymui nuo 9 iki 21 proc.“, – spalį Lietuvos infliaciją komentavo jis.