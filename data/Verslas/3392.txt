Hidrometeorologijos tarnybos duomenimis, naktį daug kur bus krituliai, lietus, pereinantis į šlapdribą. Kadangi naktį truputį šals, vietomis formuosis plikledis. Be to, numatoma vėjuota naktis. Pūs pietvakarių, vakarų 8–13 metrų per sekundę vėjas, daug kur jo gūsiai sieks 15–20 metrų per sekundę, pajūryje – iki 25 metrų per sekundę. Oro temperatūra svyruos nuo 4 laipsnių šilumos iki 1 laipsnio šalčio. Antradienio vakarą vakarų Lietuvoje valstybinės reikšmės kelių dangos daugiausia buvo šlapios. Likusioje šalies dalyje keliai – drėgni. Tauragės ir Vilniaus apskrityse lijo silpnas lietus, kitur – be kritulių. Oro temperatūra buvo teigiama – nuo 5 iki 9 laipsnių šilumos. Iki galo vanduo neatslūgsta Šilutės rajone, ant Rusnės kelio. Vandens gylis čia laikosi 14 centimetrų. Automobilių eismas leidžiamas.