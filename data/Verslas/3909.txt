Komisijai pateiktame prašyme vartotojas nurodė, kad yra sudaręs elektros energijos tiekimo sutartį su „Energijos skirstymo operatorius“, tačiau bendrovė ilgiau nei metus netiekė elektros energijos. Iš pradžių atsisakymas tiekti elektrą buvo motyvuojamas tuo, kad nėra įrengtas vidaus elektros tinklas iki vartotojo objekto, vėliau elektros energijos tiekimas nebuvo atnaujintas dėl užsitęsusių naujo elektros tinklo įrengimo darbų ir kt. Nors „Energijos skirstymo operatorius“ 2017 m. balandžio mėn. nutiesė elektros energijos tinklą ir atnaujino tiekimą, tačiau vartotojas prašė įvertinti, ar bendrovė pagrįstai ir teisėtai ilgiau nei metus netiekė elektros energijos. Komisija, išnagrinėjusi faktines ginčo aplinkybes, nustatė, kad „Energijos skirstymo operatorius“ nepagrįstai neužtikrino elektros energijos tiekimo vartotojui. Komisija taip pat papildomai įpareigojo elektros energijos skirstymo operatorių atlikti nutiesto elektros tinklo iki vartotojo objekto matavimus – tai padaryti įpareigoja galiojantys teisės aktai, bei peržiūrėti ir pakeisti šiuo metu taikomus elektros tinklų nuosavybės ribų nustatymo principus, siekiant teisingai nustatyti, kur baigiasi operatoriaus ir prasideda vartotojų elektros tinklai.