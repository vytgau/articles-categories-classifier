Tai BNS pranešė pats D. Janulevičius, antradienį susitikęs su energetikos ministru Žygimantu Vaičiūnu. Anot jo, sprendimas priimtas bendru sutarimu, o pareiškimą jis žadėjo parašyti antradienį. „Pastaruoju metu Ignalinos AE eksploatacijos nutraukimo procese buvo pasiekta akivaizdi pažanga – nebeliko vėlavimų ir problemų dėl lėšų panaudojimo efektyvumo. Tai atitinka svarbiausius Energetikos ministerijos prioritetus – sklandų ir skaidrų Ignalinos AE eksploatacijos nutraukimą. Atsižvelgiant į susiklosčiusią situaciją, priimtas sprendimas, kad įmonei turėtų vadovauti naujas vadovas“, - pranešime spaudai sakė Ž. Vaičiūnas. Ministras padėkojo beveik penkerius metus įmonei vadovavusiam D. Janulevičiui už indėlį užtikrinant sklandų Ignalinos AE uždarymą ir padėtą tvirtą pagrindą deryboms su ES institucijomis ir valstybėmis narėmis dėl tolimesnio eksploatacijos nutraukimo finansavimo. D. Janulevičius pareigas paliks nuo sausio 31 dienos, o laikinai IAE vadovaus vienas departamento direktorių. Jau artimiausiu metu bus paskelbtas konkursas įmonės generalinio direktoriaus pareigoms užimti. Premjeras Saulius Skvernelis per atstovą BNS sakė, kad visuomenei pagrįstai kyla abejonių, ar teisėsaugos įtarimų sulaukęs IAE vadovas gali toliau eiti pareigas. Teisėsauga gruodžio pabaigoje baigė ikiteisminį tyrimą dėl 2014 metais IAE rengto 1,5 mln. eurų vertės aukciono. Įtarimai dėl piktnaudžiavimo pareikšti šešiems asmenims, tarp jų – dabartiniam ir buvusiam IAE vadovams D. Janulevičiui ir Osvaldui Čiukšiui bei buvusiam komercijos skyriaus vadovui Laurui Pusliui. Teisėsaugos pareigūnams įtarimų sukėlė 2014 metais rengtas IAE aukcionas, kuriame ji pardavė 2 tūkst. tonų varinių vamzdelių, užterštų radioaktyviomis medžiagomis. Įtariama, kad aukciono laimėtoja – Vokietijos „Sypra“ – buvo žinoma iš anksto. Šimtais milijonų eurų vertinamus jėgainės uždarymo projektus iš dalies finansuoja Europos Komisija ir kiti tarptautiniai donorai, jie veikia per Europos rekonstrukcijos ir plėtros banką. 2013 metų kovą IAE pradėjus vadovauti D. Janulevičiui, tų pačių metų pabaigoje įmonė galutinai susitarė su Rusijos kapitalo Vokietijos rangove „Nukem“ dėl kelerius metus strigusių didelės vertės projektų tęsimo. IAE vadovas pernai lapkritį teisėsaugos tyrime buvo apklaustas kaip liudininkas. Tuomet jis BNS teigė, kad, anot nepriklausomų auditorių, parduodant užterštą elektrinės metalo laužą, nebuvo piktnaudžiaujama. D. Janulevičius iki darbo IAE vadovavo bankrutavusiai investicijų bendrovei „Hermis Capital“.