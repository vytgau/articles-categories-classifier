Nuo 2018 m. sausio 15 d. įsigalios šios rankinio bagažo taisyklės, skelbia bendrovė: -Tik pirmenybinio įlaipinimo paslaugą (taip pat ir „Plus“, „Flexi Plus“ ir „Family Plus“ paketus) įsigiję keleiviai galės įsinešti į lėktuvo saloną du rankinio bagažo vienetus. -Neįsigiję pirmenybinio įlaipinimo paslaugos keleiviai į lėktuvo saloną galės įsinešti tik vieną nedidelį rankinio bagažo vienetą, o antras (didesnis) bagažo vienetas su ratukais bus perkeliamas prie įlaipinimo vartų į atskirą bagažo skyrių (nemokamai). „Ryanair“ atstovas Kenny‘is Jacobsas sakė: „Tai paspartins keleivių įlaipinimą ir apsaugos nuo skrydžių vėlavimo. O naujos registruojamo bagažo taisyklės numato mūsų klientams mažesnį mokestį ir 33 proc. didesnį bagažo svorį.“ „Ryanair“ jau nuo šių metų rugsėjo sumažino registruoto bagažo kainą nuo 35 iki 25 eurų ir padidino maksimalų jo svorį nuo 15 iki 20 kilogramų. Taip skatinama daugiau keleivių įsigyti registruojamą bagažą ir mažinti rankinio bagažo kiekį.