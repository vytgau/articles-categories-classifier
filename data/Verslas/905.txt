Prekybos ir paslaugų centras „Žali“ veikia aukščiausios A+ energetinio naudingumo klasės pastate, kuris yra sertifikuojamas pagal pasaulinę tvarių pastatų vertinimo metodiką BREEAM, rašoma pranešime spaudai. Ekologiško prekybos ir paslaugų centro projektą Balsiuose plėtojusios bendrovės „Baltisches Haus“ direktorius Audrius Masionis sako, kad vystant „ŽALI“ projektą buvo naudojamos naujausios projektavimo, statybos, atsinaujinančios energetikos technologijos. „Įgyvendinome seniai puoselėtą svajonę sukurti ateities paslaugų centrą. Tai pavyko padaryti, parengus stiprią koncepciją ir palaikant šiuolaikiškai bei aktyviai Balsių bendruomenei. Siekėme praktiškai išbandyti tvarios architektūros ir statybos, maksimaliai aplinkai draugiškai veiklos ir prekybos centro kaip integralios bendruomenės dalies idėjas“, – pranešime cituojamas A. Masionis. Naujosios parduotuvės šildymui bus naudojama žemės gelmių šiluma, išgaunama iš 140 m gylio gręžinių. Tam pastate yra įrengta geoterminė katilinė. Be to, ta pati sistema šiltuoju metų laiku leis pastatą ir vėsinti. Prekybos ir paslaugų centras taip pat aprūpintas sprendimais, kurie žiemą neleis šaltam orui patekti tiesiai į patalpų vidų ir taip padės efektyviau naudoti šilumos energiją. Eksploatuojant pastatą, į jo energijos poreikius realiu metu reaguos ir jam reikalingos energijos tiekimą kontroliuos išmanioji pastato valdymo sistema – BMS (building managment system). Vanduo prekybos ir paslaugų centro reikmėms bus naudojamas iš nuosavo gręžinio, o pastato fasadas ir stogas netrukus bus apželdintas specialiu, pagal užsakymą pagamintu 3620 kv. metrų ploto šilokų kilimu. Be viso to, prekybos tinklas „Iki“ savo parduotuvėje pasirūpino draugiškais aplinkai ir CO2 emisijas minimizuoti leidžiančiais šaldymo įrenginiais, ekologišku LED apšvietimu. „Ekologiškumo ir tvarios veiklos principai mums yra labai svarbūs, todėl galimybė tapti žaliausio prekybos centro šalyje dalimi mums buvo labai patraukli. Visi verslai šiandien privalo ieškoti būdų kuo labiau sumažinti neigiamą savo veiklos poveikį aplinkai, o viena iš priemonių tai padaryti – rinktis taupius ir ekologiškus pastatus. Džiaugiamės tokio į žaliąsias vertybes orientuoto prekybos centro atidarymu ir dar labiau – kad galėjome tapti jo dalimi“, – sako prekybos tinklą „Iki“ valdančios bendrovės „Palink“ generalinis direktorius Gerard Rog. PPC „Žali“ yra ir draugiškas dviratininkams: čia įrengtos vaikams ir suaugusiesiems skirtos dviračių trasos, savitarnos dviračių taisyklos, netgi minantiems pedalus skirti dušai ir džiovyklės, taip pat elektrinių dviračių krovimo vietos. Šalia „Žali“ suformuota pirmoji Lietuvoje velotrasa (Pumptrack), susidedanti iš posūkių, mažų ir didesnių šuolių bei įvairių kalnelių. Į naująją parduotuvę atvykę tėvai su vaikais mažuosius galės palikti specialiai įrengtame ugdymo centre „Augimas“. Čia vaikai galės praleisti laiką žaisdami.