„Mūsų tikslas yra ne bausti, norime skatinti sąmoningumą, išsiaiškinti tikrąjį klientų skaičių ir gerinti aptarnavimą“, – dienraščiui sakė „Vilniaus vandenų“ komunikacijos koordinatorė Raimonda Strazdauskaitė. Vilniaus gyventojai taip pat raginami pranešti apie kaimynų ar draugų savavališką prisijungimą prie centralizuoto vandentiekio ir nuotekų tvarkymo tinklų arba paskatinti juos tinklais naudotis legaliai. Pasak bendrovės atstovės, už tokius pranešimus klientai nei materialiai, nei jokia kita forma nėra skatinami. „Vilniaus vandenys“ teigia, kad šiuo metu patiekia daugiau vandens, nei deklaruoja klientai, todėl įtaria, kad dalis vandens vagiama savavališkai prisijungus prie centralizuoto vandentiekio. Pernai bendrovė gavo apie 20 pranešimų apie galimai neteisėtus prisijungimus prie tinklų ir naudojimąsi įmonės paslaugomis. Pusė iš jų pasitvirtino.