Ši elektros tinklo automatizavimo technologija leidžia identifikuoti ir autonomiškai atjungti elektros tinklą be dispečerio veiksmų, paskelbė bendrovė. Sutrikus energijos tiekimui, išmani sistema pati nustato tikslią gedimo vietą, ir daugumai gyventojų nesukelia jokių nepatogumų. „Ši technologija yra priskiriama išmanaus tinklo sprendimams. Ją įdiegus gyventojams gerokai padidės elektros tinklo patikimumas. Įvykus elektros linijos gedimui, speciali įranga nustato gedimo vietą ir automatiškai ją lokalizuoja, o nepažeistame linijos ruože gyventojai sutrikimų nepajaučia. „Save gydantis“ tinklas ypač pasiteisina įvykus didelio masto elektros atjungimams - pavyzdžiui, siaučiant gamtos stichijoms“, - teigia ESO Paslaugų tarnybos direktorius Ignas Pranskevičius. Bandomasis projektas vyks Kauno rajone pasirinktose 10 kilovoltų oro linijose, kuriose elektra teikiama iš Sargėnų ir Rimkų transformatorių pastočių. Oro linijose įdiegti nuotoliniu būdu iš dispečerinio centro valdomi išmanūs įrenginiai be žmogaus įsikišimo komunikuos tarpusavyje, nustatys gedimo vietą ir ją lokalizuos. Visi kiti gyventojai jokių energijos tiekimo sutrikimų, įvykus gedimui, nepajustų ir nepatirtų jokių nepatogumų. Atlikus perjungimus, atskirais atvejais bus galimas maitinimas iš rezervinių maitinimo šaltinių - transformatorių pastočių, o esant poreikiui operatorius galės valdyti nuotoliniu būdu iš dispečerinio centro. Projektas vyks iki šių metų balandžio mėnesio pabaigos, o išaugus tinklo patikimumo rodikliams, numatoma „save gydančio“ tinklo technologiją diegti visoje šalyje. Bandomojo projekto investicijų vertė - 82 tūkst. eurų.