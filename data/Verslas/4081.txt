Dabar, kai žinomiausiems mados namams neišvengiamai tenka taikstytis su pakitusiais jaunesnių, technologijų naujovių besivaikančių klientų poreikiais, strateginę kryptį, atrodo, pakeis ir prašmatniomis pūkinėmis striukėmis garsėjanti Italijos aprangos gamybos įmonė „Moncler“. Tokia išvada peršasi po pirmadienį (lapkričio 13 d.) paviešintos žinios apie ketinimą nutraukti neseniai ant garsiausių podiumų pademonstruotų drabužių tiekimą. „Moncler“ atstovai pareiškė, kad ateityje nebetieks gatavų drabužių iš šiemet Paryžiaus ir Milano mados savaitėse pademonstruotų „Gamme Rouge“ bei „Gamme Bleu“ kolekcijų. Apie naująją savo strategiją „Moncler“ atstovai kalbėjo gana vangiai. Galima tik atkreipti dėmesį, kad pastaraisiais metais ši įmonė, kaip ir daugelis kitų drabužių gamintojų, pajuto didesnį spaudimą pristatyti per metus daugiau kolekcijų. Mados namai per metus paprastai pristato tik porą kolekcijų: pavasario ir vasaros bei rudens ir žiemos. Tačiau kadangi iki 2025 metų kone pusę 290 mlrd. dolerių (maždaug 249 mlrd. eurų) vertinamos pramonės klientų sudarys jaunesni žmonės, mados namai privalo operatyviai persiorientuoti ir pereiti prie elektroninės prekybos. Per tūkstantį eurų kainuojančiomis pūkinėmis striukėmis prekiaujanti „Moncler“ spalio mėnesį pareiškė dirbanti prie ypač svarbi ų projektų. Kiek anksčiau įmonė paskelbė informaciją apie daugiau nei tikėtasi, t. y. 15 proc., išaugusius 9 pastarųjų mėnesių pardavimo rezultatus.