Mažosioms ir vidutinėms įmonėms (MVĮ) skirta paskolų programa įtraukta į 2018 metų biudžeto projekte numatytas išlaidas, kuriomis bus siekiama sumažinti „Brexit“ poveikį. Airiją ir Didžiąją Britaniją sieja itin glaudūs prekybos ryšiai, tad nerimaujama, kad, 2019 metų kovą Didžiajai Britanijai pasitraukus iš Europos Sąjungos (ES), Airijos įmonėms gali kilti sunkumų. „Ateityje, kai „Brexit“ poveikis vis labiau aiškės, mūsų prekybos modeliai visam laikui pasikeis, – pareiškė Airijos finansų ministras Paschalis Donohoe (Paskalis Donahju). – Mažosioms ir vidutinėms įmonėms reikės kurti inovacijas ir vis labiau orientuotis į naujas Europos ir tarptautines rinkas.“ Pagal siūlomą programą, kuri pavadinta „Brexit“ paskolų programa, bus teikiamos paskolos įmonėms, turinčioms iki 499 darbuotojų, o paskolų palūkanų norma sudarys maždaug 4 procentus. Programą finansuos Airijos vyriausybė, Europos investicijų banko grupė, Europos Komisija ir Airijos „Strategic Banking Corporation of Ireland“. Finansų ministras taip pat pažymėjo, kad papildoma 25 mln. eurų suma bus atidėta paskoloms ūkininkams ir maisto perdirbėjams. XX a. 10-ąjį dešimtmetį Airijos ekonomika sparčiai augo ir šalis net buvo praminta „keltų tigru“, tačiau po 2008 metų finansų krizės Dublinui prireikė tarptautinių kreditorių pagalbos. Vėl augti šalies ekonomika pradėjo tik pastaraisiais metais. Pasak vyriausybės, Airijos ekonomika, kuri, kaip prognozuojama, šiemet padidės 4,3 proc., yra pakankamai stipri ir galės atlaikyti bet kokį galimą „Brexit“ poveikį.