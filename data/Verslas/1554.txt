Gegužės mėnesio ateities sandorių „Brent“ rūšies naftos kaina Londono biržoje „ICE Futures“ nuo sesijos pradžios ūgtelėjo 0,24 JAV dolerio, arba 0,37 proc., iki 64,61 JAV dolerio už barelį. O balandžio mėnesio ateities sandorių WTI rūšies naftos kaina Niujorko prekių biržoje (NYMEX) paūgėjo 0,22 JAV dolerio, arba 0,36 proc., iki 61,47 JAV dolerio už barelį. Penktadienį „Brent“ pabrango 0,54 JAV dolerio, arba 0,85 proc., o WTI – 0,26 JAV dolerio, arba 0,43 procento. Gavyba Šararos telkinyje buvo sustabdyta sekmadienį, nes buvo uždarytas telkinį ir naftos perdirbimo gamyklą Zavijos uoste jungiantis naftotiekis, pranešė agentūra „Bloomberg“, remdamasi informuotais šaltiniais. „Naftos kainos reaguoja į galimą tiekimo iš Libijos sumažėjimą dėl gavybos Šararos telkinyje sustabdymo, – pažymėjo „Japan Oil, Gas & Metals National“ vyriausiasis ekonomistas Takayuki Nogami. – Visi galvojo, kad su Libija susijusi geopolitinė rizika jau išnyko, tačiau paaiškėjo, kad taip nėra.“ Praėjusią savaitę naftos kainos gerokai sumažėjo – tai lėmė bendros rizikingesnio turto paklausos kritimas, kurį savo ruožtu išprovokavo nuogąstavimai dėl prekybos karo. Per praėjusią savaitę „Brent“ atpigo 4 proc., o WTI – 3,6 procento.