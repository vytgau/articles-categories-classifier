Prie bendro stalo susėdę Šiaulių miesto meras Artūras Visockas, Savivaldybės administracijos direktorius Antanas Bartulis, UAB „Termicom“ direktorius Povilas Padaiga ir investuotojų atstovas Dmitrij Čeliadin patvirtino, kad derybos dėl investicijų Šiauliuose yra praktiškai baigtos. Artimiausiu metu numatoma patvirtinti susitarimą, kuris įsigalios po Šiaulių miesto tarybos pritarimo. „Tikiu šiuo projektu, nes matau užsimezgantį naudingą verslo bendradarbiavimą. „Termicom“ jau dirba su Šiaulių LEZ operatoriais, taip pat su „Investuok Lietuvoje“. Kuriasi tam tikras branduolys, kuris pritrauks ir daugiau investicijų. Atsiranda tikėjimas, kad taip sunkiai išsaugotas Šiaulių oro uostas tams patrauklia vieta verslui vystyti“, – kalbėjo meras A. Visockas. „Jaučiame, kad tiek Šiaulių politikai, tiek miestas laukia mūsų. O iš savo pusės galime patvirtinti, kad įsipareigojame minimalią 10 mln. eurų investiciją, bus sukuriama mažiausiai 70 darbo vietų, kurioms garantuosime vidutinį 2200 eurų mėnesinį atlyginimą iki mokesčių. Jei investicija pasiteisins ir verslas įsibėgės, yra numatoma plėtra. Didinsime investicijas ir darbo vietų skaičių, o veiklą užtikrinsime mažiausiai penkerius metus“, – teigė UAB „Termicom“ direktorius P. Padaiga. Investuotojai Šiaulių oro uoste planuoja orlaivių aptarnavimo remonto dirbtuves, kuriose bus remontuojami „Boeing“ ir „Airbus“ orlaiviai. Iš pradžių bus įrengtos dvi remonto linijos, vėliau numatoma turėti net šešias tokias linijas. Norėdami turėti pakankamą skaičių reikiamos kvalifikacijos darbuotojų, investuotojai tvirtino jau pradėję kalbėti su Šiaulių universitetu ir Šiaulių valstybine kolegija dėl tam tikros specializacijos kursų ir mokymų. P. Padaiga patvirtino, kad įmonė „Termicom“ jau yra gavusi ir ES paramą įrangos įsigijimui. Nors tokių orlaivių centrų Europoje yra apie 20, verslas perspektyvus, orlaivių remonto rinka kasmet auganti po 50 proc. Šiauliuose lėktuvai būtų remontuojami ilgesnį laiką, čia atvyktų orlaiviai iš visos Europos, kuriems reikalingas didesnis važiuoklės ar variklio remontas. „Šiauliai turi nuostabų aerouostą, jo potencialias – didžiulis. Mums svarbūs jo techniniai parametrai, nuo jų priklauso kokio dydžio lėktuvai gali čia leistis, vien tai yra labai patrauklu. Mes čia matome reikalingus darbo jėgos išteklius ir galimybę bendradarbiauti su aukštosiomis mokyklomis. Faktų visuma lėmė, kad pasirinkome Šiaulius“, – sakė P. Padaiga. Šiaulių miesto savivaldybės administracijos direktorius A. Bartulis patvirtino, kad savivaldybė ir pati investuos į Šiaulių oro uosto infrastruktūrą. Riedėjimo takų atnaujinimui ir išplatinimui miestas skyrė įspūdingą 5 mln. eurų sumą, dar apie 0,5 mln. numatyta kitos inžinerinės infrastruktūros: vandentiekio ir nuotekų tinklų, elektros linijų ir dujų vamzdynų privedimui. Projektavimas prasideda artimiausiu metu, infrastruktūros įrengimo darbai startuos po metų – 2019-ųjų pavasarį. Veiklą investuotojas tikisi pradėti 2020 metais, remonto dirbtuvės įsikurs beveik 4 ha sklype.