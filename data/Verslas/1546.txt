Praėjusių metų pabaigoje minimali mėnesio alga (MMA) buvo 380 eurų, nuo šių metų pradžios ji padidinta iki 400 eurų. Pernai įsigaliojęs naujasis Darbo kodeksas numato, kad MMA gali būti mokama tik už nekvalifikuotą darbą. „Sodros“ parengto gyventojų darbo pajamų apžvalgoje taip pat nurodoma, kad vidutinės visą mėnesį dirbusių žmonių pajamos, nuo kurių sumokėtos socialinio draudimo įmokos, 2017 metų ketvirtąjį ketvirtį išaugo 8,6 procento. Anot „Sodros“, dažniau didėjo mažiausiai uždirbančiųjų gyventojų pajamos, nors MMA didinimas tam įtakos nebeturėjo. Statistikos departamento duomenimis, vidutinis paskaičiuotas (bruto) darbo užmokestis Lietuvoje, ketvirtąjį 2017-ųjų ketvirtį buvo 884,8 euro - 7,5 proc. daugiau nei 2016-ųjų tą patį ketvirtį. Vidutinis išmokėtas (neto) atlyginimas šalyje palyginamuoju laikotarpiu išaugo 8,4 proc. iki 690,5 euro. Anot statistikų, darbo užmokesčio augimui per metus įtakos turėjo nuo nuo 2017-ųjų pradžios padidinta tam tikrų žemiausių kategorijų valstybės tarnautojų pareiginė alga, nuo liepos 1 dienos padidintas darbo užmokestis sveikatos priežiūros įstaigų darbuotojams (gydytojams ir slaugytojams) ir kitos priežastys. „Sodra“ gyventojų darbo pajamų apžvalgą pristatys antradienį.