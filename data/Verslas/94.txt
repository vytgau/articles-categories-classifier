Tačiau bendrovė dėl didelio neapibrėžtumo rinkoje geresnius rezultatus tikina vertinanti atsargiai. „Vertinant bendrai, ketvirtis - rezultatyvus. Tačiau vertinant pasiektus rezultatus, svarbu pažymėti, kad krovos augimui įtakos turėjo ir tam tikri vienkartiniai veiksniai. Pavyzdžiui, krovinių srautas iš mūsų pagrindinio kliento - „Orlen Lietuvos“ - buvo didesnis, nei planuota, nes planinis gamyklos remontas perkeltas į balandžio mėnesį“, - pranešime teigia „Klaipėdos naftos“ vadovas Mindaugas Jusius. Anot jo, dėl įtemptos konkurencijos įmonė negali atsipalaiduoti. „Įtampa ir konkurencija rinkoje išlieka, situacija bet kada gali tapti ne tokia palanki, todėl negalime užmigti ant laurų. Nuosekliai dirbame su strateginiais partneriais, peržiūrime savo veiklos procesus bei dar atkakliau ieškome priemonių, kaip pagerinti savo valdomo naftos terminalo lankstumą“, - tikina įmonės vadovas. „Klaipėdos nafta“ pranešė, kad jos pardavimo pajamos per pirmus tris šių metų mėnesius ūgtelėjo 2 proc., iki 27,8 mln. eurų. Bendrovės pelnas prieš mokesčius, palūkanas, nusidėvėjimą ir amortizaciją (EBITDA) padidėjo 18,9 proc., iki 10,4 mln. eurų, o EBITDA marža - 5,2 proc. punkto, iki 37,2 proc. Bendrovės Klaipėdos bei Subačiaus naftos terminaluose krovos apimtys išaugo 31,2 proc. ir 2 mln. tonų naftos produktų. Iš naftos krovos įmonė gavo 11 mln. eurų pajamų - 26,4 proc. daugiau nei pernai. „Tokį teigiamą prieaugį lėmė situacijos stabilizacija geopolitinėje aplinkoje - tai lėmė reikšmingai ūgtelėjusius tranzitinius srautus iš Baltarusijos naftos perdirbimo gamyklų. Stabili „Orlen Lietuvos“ naftos perdirbimo gamyklos veikla bei stabilus ir kiek ūgtelėjęs krovos srautas taip pat yra vienas pagrindinių krovos apimtis lėmusių faktorių“, - teigiama pranešime. SGD terminalas pirmą ketvirtį išdujino 26,7 proc. mažiau dujų - iš viso 1,1 mln. MWh, o šios veiklos pajamos smuko 10,7 proc., iki 16,6 mln. eurų. Terminalas per pirmuosius tris mėnesius priėmė vieną SGD dujovežį bei įvykdė vieną mažos apimties dujų perkrovą.