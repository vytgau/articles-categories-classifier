Ketvirtadienio vakarą vandens lygis ant kelio į Rusnę siekė 105 centimetrus. Automobiliai nebekeliami, gyventojus perkelia amfibija. „Kėlimas mašinų baigėsi, negalima mašinų kelti, tokiame gylyje keliame tik gyventojus“ , – BNS sakė Šilutės rajono savivaldybės administracijos direktoriaus pavaduotojas Virgilijus Pozingis. Jo teigimu, pagalbos savivaldybė kreipėsi į kariuomenę, prašydami papildomai duoti technikos, kuri galėtų važiuoti per tokį vandens gylį, jeigu prireiktų privažiuoti iki gyventojų, kuriems prireiks skubios pagalbos, taip pat – skubiais atvejais galinčio reaguoti sraigtasparnio. „Prašome sraigtasparnio, kad iškilus problemai galėtų ar pas mus bazuotis jis, ar iš kažkur kitur atskristi, lauksime atsakymo, kuo jie galės mus padėti“, – sakė jis. Trečiadienį teritorija apžiūrėta iš oro, siekiant nustatyti, dėl ko kyla vandens lygis. „Mums yra nesuprantama, kai paskutiniu metu kritulių Lietuvoje daug nebuvo nuo šeštadienio, sekmadienio, iš kur tas vandens kiekis atėjo“, – kalbėjo V. Pozingis, kuris svarstė, kad galbūt didesnis vandens kiekis buvo išleistas iš Kauno hidroelektrinės. Kitą savaitę į Šilutę kviečiami atsakingų ministerijų atstovai, su jais norima aptarti rajone dėl potvynio kylančias problemas. V. Pozingis sakė nepamenantis metų, kad gyventojus dėl potvynio kelti reikėtų tokį ilgą laiką. Potvynis Šilutės rajone pasidėjo pernai metų rugsėjo pabaigoje.