Antradienį vykusioje spaudos konferencijoje paklaustas, ar normalu verslo įmones vienijančiai organizacijai valstybei nemokėti nuomos mokesčio už biuro patalpas, R. Dargis atsakė, kad taip daro visi nevyriausybininkai. „Visas turtas kainuoja ir jeigu kalbame apie nekilnojamo turto apmokestinimą arba jo naudojimą, tai Pramonininkų konfederacijai buvo skirtos patalpos Vyriausybės nutarimu prieš daugiau nei 20 metų. Beje, ir visai eilei – dešimčiai, jeigu ne šimtui kompanijų įvairių: viešųjų įstaigų, politinių partijų, įvairių darbo organizacijų ir bendruomenių. Ištraukti iš konteksto pramonininkus man švelniai tariant yra juokinga“, – teigė R. Dargis. Jo nuomone, valstybei priklausantis nekilnojamas turtas gali būti efektyviai valdomas tik visoms viešojo sektoriaus institucijoms mokant nekilnojamo turto mokesčius. „Jeigu valstybė apsispręstų ir pradėtų rinkti mokesčius už turto naudojimą iš ministerijų, iš visų valstybinių įstaigų, iš visų tų, kurie naudojasi turtu, tai aš manau, jog labai sveikintume, kad tai yra teisingas požiūris į atsakingą turto savo valdymą“, – teigė R. Dargis. Paklausus, ar LPK ketina pradėti nuomos mokesčio mokėjimą už Vilniaus senamiestyje, šalia Operos ir baleto teatro, esančias patalpas, R. Dargis teigė, jog reikia ieškoti bendro sprendimo visiems. „Aš sutinku dėl klausimo kėlimo. Aš manau, kad reikia ieškoti sprendimo, kaip mes elgiamės, bet jis turėtų būti visuotinis. Aš nemaniau, kad čia yra tema, bet dabar po to klausimo aktualizavimo, aš manau, kad čia bus diskusija dėl to ir Vyriausybė pati bus įsijungusi tuos dalykus.“, – tvirtino LPK prezidentas. Jo žodžiais, LPK nejaučia priklausomybės nuo Vyriausybės dėl jai suteiktų nemokamų patalpų. Jis taip pat negalėjo pasakyti, ar LPK sugebėtų šiandien sumokėti rinkos nuomos mokestį už naudojamas patalpas. Lapkričio viduryje premjero atstovas spaudai Tomas Beržinskas BNS teigė, kad Vyriausybė ketina kitais metais peržiūrėti nemokamai arba už simbolinę kainą nevyriausybinėms organizacijoms nuomojamų patalpų dalinimą. Valstybės biudžetas dėl to negauna maždaug 7 mln. eurų per metus. BNS kalbinti Lietuvos verslo konfederacijas, Lietuvos darbdavių konfederacijos ir Lietuvos profesinių sąjungų konfederacijos vadovai teigė, kad nemokamų patalpų suteikimas yra paskata iš Vyriausybės, siekiant gerinti socialinį dialogą, todėl sistemos nereikėtų keisti. Finansų ministerijos duomenimis, įvairioms organizacijoms yra suteikta 0,24 mln. kv. metrų ploto – tai sudaro 2,3 proc. viso valstybės valdomo nekilnojamojo turto.