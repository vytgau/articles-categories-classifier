Remiantis „Renault“ akcijų kursu ketvirtadienio prekybos sesijos pabaigoje, vyriausybė iš šio sandorio uždirbs maždaug 1,21 mlrd. eurų. Minėtą automobilių gamintojos akcijų paketą Prancūzijos vyriausybė įsigijo 2015 metų balandį, prieš metinį akcininkų susirinkimą, kad padidintų valdomą akcijų paketą ir įgytų veto teisę. Tuomet akcininkams buvo pasiūlyta balsuoti dėl pasiūlymo atsisakyti taisyklės, pagal kurią akcininkai, įmonės akcijas valdantys ilgiau kaip dvejus metus, automatiškai įgyja dukart daugiau balso teisių. Vyriausybei pavyko blokuoti šį pasiūlymą ir taisyklė liko galioti. Pardavusi 4,73 proc. „Renault“ akcijų, vyriausybė valdys 15,01 proc. akcijų paketą ir tebebus didžiausia automobilių gamintojos akcininkė.