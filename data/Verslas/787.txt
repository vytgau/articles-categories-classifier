„Šiandien visame Europos tinkle buvo suplanuota apie 29,5 tūkst. skrydžių. Dėl sistemos gedimų maždaug pusė jų gali vėluoti“, - rašoma „Eurocontrol“ pranešime. „Eurocontrol“ tviteryje rašė identifikavę problemą - anot jų, sutrikimai pastebėti Pagerintos taktinio srautų valdymo sistemos (ETFMS) veikloje. Agentūra teigia, kad problema šiuo metu yra sprendžiama ir turėtų būti sutvarkyta „vėlyvą vakarą“. Briuselyje įsikūrusi įmonė pranešė, kad 10 proc. skrydžių garantuotai bus atidėti, oro linijų paprašyta persvarstyti dar nepakilusių lėktuvų grafiką. Keletas didžiausių ES oro uostų, įskaitant Amsterdamo Schipholio oro uostą, perspėjo dėl galimų vėlavimų ir paragino keleivius pasitikrinti savo skrydžių laiką. „Dar niekada taip nebuvo nutikę“, - sakė „Eurocontrol“ atstovas naujienų agentūrai AFP. Socialinio tinklo „Twitter“ paskyroje agentūra paskelbė apie „patobulintos oro eismo srautų vadybos sistemos (ETFMS) sutrikimus“. „Imamasi nenumatytiems atvejams skirtų procedūrų, dėl kurių maždaug 10 procentų sumažės Europos (skrydžių kontrolierių) pajėgumai“, - nurodė agentūra. Tačiau problema yra nustatyta ir tikimasi ją išspręsti „vėlų (antradienio) vakarą“, nurodė „Eurocontrol“. Pranešime taip pat sakoma, kad nesklandumai turėjo tiesioginės įtakos oro eismo kontrolei, tačiau „šis incidentas jokio poveikio saugumui neturi“. Briuselio oro uostas informavo, kad per valandą aptarnaujamų skrydžių skaičius sumažintas iki 10. Paprastai šis Belgijos oro uostas per dieną vidutiniškai aptarnauja 650 skrydžių, rašoma jo interneto svetainėje. Apie galimus skrydžių vėlavimus pranešė ir keletas kitų Europos oro uostų. Amsterdamo tarptautinis Schipholio oro uostas nurodė, kad „sistemos klaida“ centrinėje Europos agentūroje gali turėti įtakos lėktuvų išvykimui. Apie vėlavimus paskelbė ir Helsinkio oro uostas.