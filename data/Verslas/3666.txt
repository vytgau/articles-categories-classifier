Dvidešimt keturios valstybės sutarė dėl pratęsimo „devyniems mėnesiams“ – nuo 2018 metų kovo 31 dienos iki metų pabaigos, pareiškė reporteriams Jabbaras al-Luaibis (Džabaras al-Luaibis). Netrukus bus surengta spaudos konferencija, kurioje gamintojai turėtų oficialiai paskelbti apie priimtą sprendimą. Keturiolika OPEC narių ir dešimt karteliui nepriklausančių naftą išgaunančių šalių, įskaitant Rusiją, dėl gavybos ribojimo susitarė prieš metus. Susitarimas jau kartą buvo pratęstas – iki 2018 metų kovo 31 dienos. Juo siekiama sumažinti „juodojo aukso“ pasiūlos perteklių pasaulio rinkoje, dėl kurio naftą išgaunančių šalių finansuose atsirado didžiulė skylė. Tačiau, pagerėjus ekonominėms sąlygoms, visų pirma daug naftos perkančioje Kinijoje, padėtis naftos rinkoje ėmė taisytis.