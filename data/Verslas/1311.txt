Baltieji rūmai šiuo metu svarsto apmokestinti šimtą skirtingų kiniškų produktų, agentūrai AFP sakė gerai apie vidaus diskusijas informuotas asmuo. Savo ruožtu įstatymų leidėjai ir pramonės atstovai sako, kad nauji apribojimai gali sukelti atsakomąją reakciją, dėl kurio nukentės amerikiečių eksportuotojai. Anot leidinio „Politico“, kuris remiasi trimis gerai informuotais šaltiniais, praėjusią savaitę įvykusio posėdžio metu D. Trumpas savo administracijos nariams ir patarėjams sakė norintis smarkiai smogti Kinijai už tariamą amerikietiškos intelektinės nuosavybės vagystę. „Politico“ duomenimis, JAV prekybos atstovas Robertas Lighthizeris pasiūlė 30 mlrd. JAV dolerių vertės importo muitų paketą, tačiau D. Trumoas nurodė imtis griežtesnių priemonių, skelbia „Politico“. Statistika rodo, kad praėjusiais metais JAV prekybos su Kinija deficitas padidėjo iki rekordinių 375 mlrd. JAV dolerių. Tačiau JAV eksportuotojai į Kiniją taip pat pernai eksportavo rekordiškai daug produkcijos. Kaip žinoma, D. Trumpas praėjusį ketvirtį pranešė, kad bus įvesti plieno ir aliuminio importo muitai, tačiau kol kas jie nebus taikomi Kanadai ir Meksikai, su kuriomis Vašingtonas derasi dėl Šiaurės Amerikos laisvosios prekybos sutarties (NAFTA) sąlygų pakeitimo. Tą pačią dieną D. Trumpas pranešė apie su Pekinu pradėtas derybas dėl JAV prekybos deficito su šia šalimi sumažinimo 100 mlrd. JAV dolerių. Jo teigimu, Kinijos pareigūnai yra „labai paslaugūs“. Jis taip pat pabrėžė, kad Vašingtonas sumažins prekybos su Kinija deficitą “vienaip ar kitaip“. Pekinas ne kartą perspėjo, kad imsis atsakomųjų veiksmų į JAV prekybos priemones. Šalis jau pradėjo tyrimą dėl tariamo amerikietiško sorgo dempingo. Taip pat panašių priemonių ketinama imtis dėl sojų pupelių.