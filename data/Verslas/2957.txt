Bendrai doleris per praėjusius metus euro atžvilgiu atpigo daugiau nei 14 procentų. Honkongo „Hang Seng“ akcijų indeksas 8.15 val. Lietuvos laiku buvo pakilęs 1,75 proc., Kinijos „Shanghai Composite“ – 0,94 procento. Labiausiai brangsta nekilnojamojo turto vystytojų akcijos. Kinijos „Caixin Manufacturing“ indekso reikšmė (51,5) viršijo analitikų prognozes (50,7). Juanio kursas šįryt pakilo 0,12 proc. (iki 6,5 juanio už JAV dolerį) ir pasiekė aukščiausią lygį nuo rugsėjo. JAV akcijų indeksai paskutinę praėjusių metų prekybos sesiją smuktelėjo („S&P 500“ -0,52 proc., „Dow Jones“ -0,48 proc.), bet šįryt ateities sandoriai rodo kilimą (atitinkamai 0,26 ir 0,38 procentų). „Tallink Grupp“ akcijų kaina toliau kopia aukštyn. Penktadienį prekyba bendrovės akcijomis dominavo tiek pagal sudarytus sandorius (93), tiek pagal apyvartą (408,8 tūkst. eurų), o kaina paaugo 2,46 proc. iki 1,25 euro už akciją. Rinkoje laukiama žinių apie naujus strateginius investuotojus, kurios, pasak Estijos žiniasklaidos priemonių, turėtų pasirodyti jau metų pradžioje. Taip pat aktyviai prekiauta „Silvano Fashion Group“ akcijomis – jų perleista už 127,9 tūkst. eurų, kaina pakilo 1,41 proc., iki 2,88 euro už akciją. OMXB indekso vertė penktadienį padidėjo 0,73 proc., bendra trijų biržų apyvarta siekė 1,13 mln. eurų.