„Save pristatysiu taip, ką šiuo metu darau. Yra toks keistas žodis – fasilituoti. Iš anglų kalbos vertimas būtų – palengvinti žmonėms susikalbėjimą. Būtent tai šiuo metu ir darau. Taip pat dėstau ir konsultuoju“, – į laidos „Boso valanda su S. Jovaišu“ vedėjo klausimą, kas tu tokia, atsako Eglė Daunienė. Šios savaitės laidos viešnia taip pat yra ir S. Jovaišo knygos „Boso valanda. Kasdienė šiuolaikinio vadovo knyga: kaip vadovauti žmonėms?“ bendraautorė. Laidos vedėjo paklausta, kodėl vis dėlto žmonėms būna sunku susitarti tarpusavyje, E. Daunienė turėjo net keletą paaiškinimų: „visi esame skirtingi ir turime skirtingas vertybes, taip pat skirtingai suvokiame įvairius dalykus. Ne visi vienodai juos suprantame. Pirmiausia – žmonėms siūlau išsiaiškinti, ar jie apskritai turi bendrų tikslų. Ir jei atsakymas teigiamas, tada sėstis ir tartis, jei kyla kažkokių nesutarimų. Tada turėsime gerą būvį, gyvensime dorai, kursime vertę ir darysime įvairius dalykus“, – pasakojo E. Daunienė. Laidos dalyvė pasakoja, kad dabartiniais laikais nebeveikia ilgą laiką veiksmingais laikomi susitarimo būdai. Anot E. Daunienės, anksčiau, kuomet nebuvo interneto ir susitarimo klausimas būdavo sprendžiamas daugiausia tarp 5 – 10 žmonių, susitarti būdavo kur kas lengviau. „Dar visai neseniai įvariose organizacijose pats populiariausias būdas veikti būdavo sudėliotas hierarchijos principu, kur visi pasiskirstę, kas ir kokius įgaliojimus spręsti turi. Būdavo labai aiški atsakomybės grandinė. Dar ir dabar gajus įsitikinimas, kad tai – pats efektyviausias būdas. Tačiau laikai pasikeitė. Nurodymus ir liepimus žmonės atliks tik labai bijodami nedarymo pasekmių. Bet tas, kuris liepė ar įsakė, jau nebeli tikėtis darbuotojo kūrybiškumo ir energijos“, – apie pasikeitusį požiūrį pasakojo E. Daunienė. Ar tikrai žmonės susitarti ir daryti bendrus dalykus gali tik tuomet, kai turi bendrą tikslą? Taip pat laidoje „Boso valanda su S. Jovaišu“ apie tai, kodėl svarbu mokėti susitarti ir kaip tai daryti, kas per reiškinys yra sociakratija bei ar demokratija yra tinkamiausias būdas susitarti. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.