Antradienį (sausio 30 d.) žiniasklaidos atstovams buvo pristatyta pirmoji Japonijoje kavinė, kurioje klientus aptarnauja ne įprastas padavėjas, o robotas. Užeigos pavadinimas išvertus iš japonų kalbos reiškia „keista kavinė“. Norėdami išgerti 320 jenų (2,4 euro) kainuojantį puodelį kavos, kavinės lankytojai turi perbraukti per skaitytuvą specialaus aparato išduotą kvitą su išspausdintu greitojo atsako, arba QR, kodu. „Sawyer“ pavadintas robotas-barista tuo pačiu metu gali ruošti ne daugiau kaip penkis puodelius kavos. Vienas puodelis paruošiamas per maždaug dvi minutes. Kavinėje prie kavos aparatų paprastai dirba 4–5 kavą pateikiantys žmonės. Akivaizdu, kad visus juos gali pakeisti vienas vienintelis robotas. Kaip tik dėl šios priežasties, pasak kavinės savininko, pavyks išlaikyti palyginti žemas kavos kainas. Visuomenei duris kavinė atvers ketvirtadienį (vasario 1 d.). Roboto „įdarbinimas“ kavinėje – tai vienas iš sprendimų, kurių imamasi, kad kiltų kuo mažiau su darbo jėgos stygiumi susijusių problemų, besirandančių dėl spartaus Japonijos visuomenės senėjimo. Šis technologijų pritaikymo pavyzdys, žinoma, kelia daug klausimų dėl žmogaus darbo poreikio ateityje.