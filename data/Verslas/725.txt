Alytaus darbo birža kovą gavo „Alytaus duonos“ pranešimą apie numatomą 42 darbuotojų atleidimą, BNS informavo Lietuvos darbo biržos atstovė Milda Jankauskienė. „Tiesiog įmonė stabdo veiklą, toks akcininkų sprendimas“, – BNS trumpai komentavo „Alytaus duonos“ vadovė Laima Černienė. „Verslo žinios“ skelbė, kad „Alytaus duona“ ieško pirkėjo. Tuomet L. Černienė dienraščiui teigė, kad toks sprendimas priimtas, nes rinkoje išsilaikyti darosi vis sunkiau. 51 proc. „Alytaus duonos“ akcijų priklauso Viliui Gaveliui, dar 22 proc. valdo įmonė „Alytaus prekyba“, likusias akcijas – smulkieji akcininkai. 2016 metais įmonės apyvarta siekė 1,348 mln. eurų, ji patyrė 199,5 tūkst. eurų grynųjų nuostolių. Naujesnių rezultatų įmonė nėra pateikusi Registrų centrui. 25 darbuotojus ketina atleisti Marijampolės atliekų mechaninio rūšiavimo ir biologinio apdorojimo (MBA) gamyklos operatorė „NEG Recycling“. Įmonės vadovas Mindaugas Venskus BNS teigė, kad juos atleisti nuspręsta nesusitariant su Marijampolės apskrities atliekų tvarkymo centru dėl MBA įrenginių valdymo. Šiuo metu įmonių ginčą nagrinėja teismas. Dėl bankroto 39 darbuotojus atleidžia Telšių statybų bendrovė „Pilkasis granitas“, dėl tos pačios priežasties 35 žmones atleis ir Vilniaus statybų bendrovė „Astig“. Dėl bankroto darbo neteks ir 11 Kauno automobilinių dujų prekybos įmonės „Cauda“ darbuotojų. Darbo biržos kovą gavo 8 pranešimus apie numatomą 324 darbuotojų atleidimą (pernai kovą – 6 pranešimai, 203 darbuotojai). Daugiausiai – 88 žmones – ketina atleisti žemės ūkio grupės „Groward Group“ įmonė „Agromėsa“. BNS skelbė, kad įmonė darbuotojus atleidžia, negavusi pakankamo žalos atlyginimo dėl sudegusio paukštienos perdirbimo cecho.