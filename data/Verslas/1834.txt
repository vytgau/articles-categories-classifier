„Pirmiausiai tai lėmė išaugęs prašymų kiekis darbo ginčų komisijoje. Jeigu mes gaudavome vidutiniškai po 5 tūkst., tai 2017 metais jau gavome 6,7 tūkst. prašymų. Tai rodo susidomėjimą institutu, šia darbo teisių gynimo forma. (...) Darbuotojai darosi aktyvesni, ta tendencija tikrai yra, jie aktyviau gina savo teises“, - Eltai teigė J. Gricius. Tačiau, pasak jo, didesnį aktyvumą lėmė ir didesnis Darbo ginčų komisijos žinomumas. „Prašymų augimo tendencija yra stabili, mes nuolat stebime, kad prašymų dagėja trečdaliu, ketvirtadaliu. Ši forma darosi populiaresnė. Kiek tai susiję su nauju Darbo kodeksu - neabejotinai susiję, nes jis išplėtė komisijos veiklos kompetenciją. Pavyzdžiui, nagrinėjami dėl atleidimo iš darbo teisėtumo, dėl neturtinės žalos atlyginimo“, - aiškino inspektorius. Anot jo, darbuotojai dažniausiai kreipiasi dėl neišmokėto darbo užmokesčio. Tuo metu darbdaviai į komisijas kreipiasi dėl žalos atlyginimo - pernai darbo ginčų komisijos darbdavių naudai išieškojo 146 tūkst. eurų. Darbo ginčų komisijos praėjusiais metais gavo 6,7 tūkst. prašymų. Tai yra beveik penktadaliu daugiau nei 2016 metais. Išnagrinėta 6,55 tūkst. ginčų. Anot J. Griciaus, svarbi tendencija, kad vis daugiau ginčų baigiasi taikos sutartimi. Pernai tokių buvo 1025. Tuo metu patenkintų prašymų skaičius siekė 2389, o iš dalies patenkintų - 892.