Į DELFI kreipėsi daugiabučio gyventoja Alvyda. Ji neslėpė pasipiktinimo, kad daugiabučio statytojas ir vystytojas – įmonė „Via sportas“, valdoma „Helios group“, netesi savo pažadų – išnuomojo bendrą aikštelę, kurioje pagal projektą gyventojai turėjo statyti automobilius, prekybos centrui „Rimi“, o pastarasis ten pastatė užkardas ir ruošiasi imti mokestį už įvažiavimą. „Na, smagu, „Rimi“ pasiūlė mums išsinuomoti mums priklausančias vietas. „Rimi“ diktuoja sąlygas namo gyventojams jų pačių teritorijoje“, – sakė ji. Yla išlindo iš maišo Alvyda DELFI pasakojo, kad daugiabučio statytojas „Via sportas“ dar prieš perkant butus gyventojus apipylė pažadais. „Mums buvo žadėta, kad statysime automobilius nemokamai. Kai pirkome butus, statytojas sakė, kad nebus jokių problemų tiems, kas neperka privačių vietų automobiliams statyti, nes aikštelė bendra, o sklypo savininkas – vienas (t. y. „Via sportas“ – DELFI), kad draugiškai gyvensime su „Rimi“, gal kada nors čia bus užkarda, bet namo gyventojai tikrai galės statyti automobilius nemokamai. Kai žiūrėjome projekto planą, ten aikštelės vietoje buvo pažymėta – K1 ir G2, vadinasi, aikštelė skirta komercinėms reikmėms ir gyventojams. Tačiau „Rimi“ užsitvėrė aikštelę, ir mums vietų nebeliko“, – guodėsi Alvyda. Ji pridūrė, kad pamatę užkardas gyventojai iškart kreipėsi į „Rimi“, tačiau prekybos tinklo atstovas paaiškino, kad parduotuvės klientams trūksta vietų, todėl jie pasiūlė aikštelės savininkui – „Via Sportui“ – aikštelės projektą su užkardomis, o savininkas tam neprieštaravo. „Kol užtvaro nebuvo, yla iš maišo neišlindo. Mums paklausus, kaipgi parkuosis namo gyventojai, „Rimi“ okupavus vietas, jie atsakė, kad 1,5 valandos kainuos nemokamai, o, kas norės laikyti automobilį ilgiau, galės iš jų išsinuomoti vietą, t. y. už savo vietą reikės sumokėti „Rimi“. Štai tokie didžiųjų žaidėjų žaidimai. Jie dar pažadėjo, kad spręs klausimą, nes, atseit, nežinojo, kad aikštelė priklauso ir gyventojams, tačiau mes tuo netikime. Prieš rengdami projektą, jie tikrai turėjo paklausti savininko, kokios paskirties yra sklypas“, – sakė Alvyda. Žadėjo nemokamas vietas, tačiau pažadus pamiršo DELFI kreipėsi į statytoją – įmonę „Via sportas“. Bendrovės komunikacijos vadovas Nerijus Pudžiuvelis teigė, kad aikštelė išties išnuomota „Rimi“, tačiau dėl to gyventojai nepraranda teisės ja naudotis, tiesiog tai kainuos. „Problema ta, kad aikštelė būdavo pilna automobilių – neaišku, iš kur. Kai į daugiabučius atsikraustė pirmieji gyventojai, situacija nekėlė klausimų, buvo pakankamai vietos tiek parduotuvės lankytojams, tiek gyventojams – visi sugyveno draugiškai. Bet paskui aikštelė pradėjo labai pilnėti, ir mes įtariame, kad čia automobilius stato gretimų namų gyventojai. „Rimi“ susidūrė su problema, kad jos lankytojai neturėdavo kur pasistatyti automobilių, todėl kreipėsi į mus su projekto pasiūlymu. Jis mums atrodė teisingas, tad sutikome“, – pasakojo jis. N. Pudžiuvelis teigė, kad, nors statybų techninis reglamentas įpareigoja statytoją vienam butui įrengti mažiausiai vieną automobilių statymo vietą, niekur nėra parašyta, kad ta vieta turi būti nemokama. „Taip, parkavimo vieta turi būti užtikrinta, bet nėra pabrėžta, kad ji privalo būti nemokama. Kiek mes nagrinėjome teisės aktus, nei statybų reglamentas, nei jokie kiti teisės aktai nenumato, net juose neminima, kad ta vieta turi būti nemokama. Bet, aišku, mes nesinaudojame kokiomis nors spragomis, mes iš tiesų stengiamės išspręsti šią bėdą kompromiso būdu“, – teigė jis. Kad statybų techninis reglamentas neįpareigoja statytojo suteikti kiekvienam butui po mažiausiai vieną būtent nemokamą vietą automobiliui statyti, DELFI patvirtino ir Vilniaus vyr. architektas Mindaugas Pakalnis. „Statytojas turi užtikrinti, kad gyventojams pastatys tam tikrą kiekį vietų automobiliams statyti, tačiau reglamente tikrai neparašyta, kad jos turi būti nemokamos. Buvo pasiūlymų įtraukti parkavimo vietos kainą į buto kainą, bet taip žmogus tarsi verčiamas turėti automobilį, o tai nėra teisinga, nes daug kas automobilių neturi. Taigi šio pasiūlymo buvo atsisakyta“, – teigė jis. N. Pudžiuvelis paklaustas, ar tai, kad gyventojams buvo žadėta aikštele naudotis nemokamai, o galiausiai išaiškėjo, kad šitai tebuvo pažadai, jam skamba normaliai, pašnekovas sutiko: „Taip, skamba negražiai, sutinku. Bet mes tikrai neišsižadame savo žodžių. Nenorime sakyti, kad apsimelavome ir kad mums nerūpi daugiabučio gyventojai. Bendraujame su jais ir kitais klausimais, tikrai palaikome ryšį, nes, kas vyksta, iš dalies yra ir mūsų problema“, – sako jis. Už parkavimą per metus turės sumokėti 360 eurų N. Pudžiuvelis buvo atviras – nemokamai gyventojai aikštelėje statyti automobilių negalės, tačiau bandoma suderinti dėl palankiausio jiems mokesčio. „Visiškai nemokamai statyti, ko gero, negalės. Bet kai jau kalba (su „Rimi“ – DELFI) pasisuko apie 30 eurų per mėnesį, visiškai suprantu, kad čia jau dideli pinigai, ypač, jei gyventojai girdėjo iš statytojo, kad paslauga gali būti nemokama. Suprantame, kad tai – didelis skirtumas. Bet, kai viena pusių yra nepatenkinta, o kitos vardas minimas kontekste, kuris formuoja neigiamą įvaizdį, tai sunkina mūsų derybinę poziciją“, – sako jis. N. Pudžiuvelis tvirtina, kad iš pradžių, kai „Rimi“ su „Via sportu“ derėjosi dėl aikštelės projekto, įmonė pabrėžė, kad gyventojams norėtų užtikrinti kuo palankesnes sąlygas. Tačiau taip neatsitiko. „Iš pat pradžių, kai dar „Rimi“ vardas nebuvo minimas viešai, buvo kalbama, kad nakties režimu gyventojams mėnesinis abonementas, jei automobilis statomas, tarkime, nuo 22 iki 6–7 valandų ryto, kainuotų vos porą eurų. Tai būtų simbolinis mokestis, nes koks nors administravimo mokestis turėtų būti, visgi tai – elektra, duomenų bazės – paslauga teikiama, o užkardos „Rimi“ kainavo ne 10 tūkst., o žymiai daugiau. Bet po kelių straipsnių, kai „Rimi“ vardas buvo eskaluojamas negatyviame kontekste, mes turime problemų derėdamiesi, nes, kaip čia pasakyti, gyventojai iškart kreipėsi į žiniasklaidos priemones ir, tarkime taip, negražiais epitetais. Iš tikrųjų į namo įgaliotinę ponią A.Michailovskienę buvo kreiptasi su prašymu surašyti gyventojų, kurie turi išsipirkę parkavimo vietas, automobilių valst. numerius, kad jie būtų įvesti į parkavimo kontrolės sistemą. Tačiau įgaliotinė atsakė, kad, kol negaus raštiško atsakymo tiek iš „Rimi“, tiek iš „Via Sporto“, kur užtvėrus aikštelę reikės laikyti automobilius, jokių duomenų nepateiks. Taip gyventojus, įsigijusius parkavimo vietas, padarė savo ambicijų įkaitais. Po tokiu įgaliotinės pasakymų ir veiksmų „Rimi“ pakeitė užtvarų schemą ir savo geranorišką poziciją bendradarbiaujant“, – aiškino jis. Anot jo, namo įgaliotinė „A. Michailovskienė su kitais „aktyvistais“ reikalaudama nemokamų parkavimo vietų namo gyventojams nutyli tai, kad gyventojai turi galimybę jų įsigyti, tačiau pirkdami butus jie neslėpė, kad parkavimo vietų neperka, nes aplink yra pakankamai kitų, kur galima laikyti automobilius.“ Tuo metu „Rimi“ nesiėmė vertinti konflikto tarp gyventojų ir statytojo, nes „tai jų tarpusavio reikalas“. Vis dėlto, kaip tvirtino „Rimi Lietuva“ viešųjų ryšių vadovė Giedrė Bielskytė, dėl mėnesinio mokesčio gyventojams jau yra nuspręsta. „Mes turime statytojo leidimą sutvarkyti aikštelę. Suteikiame galimybę aplinkinių namų gyventojams išsinuomoti automobilio stovėjimo vietą uždarose aikštelėse prie prekybos centrų. Vieno automobilio stovėjimas šioje aikštelėje 1 mėnesiui kainuos 30 eurų“, – informavo ji. Taigi per metus gyventojams tai atsieis 360 eurų. Kad taip neatsitiktų kitiems, M. Pakalnis pataria perkantiems būstą visada būti itin atidiems ir nepasitikėti statytojo žodiniu pažadu. „Reikėtų įforminti sutartimi dar prieš įsigyjant būstą, kad bus užtikrinta nemokama vieta automobiliui statytojo sklype. Žmonės tikrai turėtų atsakingiau į tai žiūrėti ir vertinti situaciją“, – pabrėžia jis.