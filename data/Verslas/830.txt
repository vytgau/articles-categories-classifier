Dėl Pamario gatvės rekonstrukcijos bei lietaus nuotekų tinklų tiesimo darbų Mokyklos g. ir Šilutės plente, eismas šiose magistralinėse gatvėse bus ribojamas. Tad pasigirdo siūlymų visiems leisti važiuoti Tiltų gatve. „Žmonių nepasitenkinimas bus milžiniškas, nes iš jų atimame galimybę Klaipėdoje vasarą atvažiuoti prie jūros“, - šią savaitę vykusiame Saugaus eismo komisijos posėdyje konstatavo vicemerė Judita Simonavičiūtė. Laikinai nepavyks Pamario gatvės rekonstrukcijos darbus atliksiančios bendrovės „Lemminkainen Lietuva“ atstovas pateikė Saugaus eismo komisijai svarstyti keturis variantus, kaip rekonstrukcijos metu būtų galima organizuoti eismą šia gatve. Pritarta, kad eismas šia gatve bus vienpusis, tad iš miesto atvykę į Melnragės ar Girulių paplūdimius į Klaipėdą žmonės turės grįžti per Karklę. Tik viešasis transportas galės važiuoti įprastai, jam bus įrengtas kas 15-20 minučių įsijungiantis šviesoforas, kuris, suprantama, dar apsunkins lengvųjų automobilių judėjimą. Tiesa, „Klaipėdos keleivinio transporto“ vadovas Gintaras Neniškis žadėjo, kad bus perdėlioti ir autobusų maršrutų grafikai, pavyzdžiui, į Karklę važiuojantį autobusiuką žadama nukreipti aplinkkeliu. Planuojama uždaryti ir šalia Pamario gatvės esantį pėsčiųjų bei dviračių taką, kuris taip pat bus rekonstruojamas. Rangovai preliminariai skaičiavo, kad realūs darbai Pamario gatvėje gali prasidėti maždaug po mėnesio. Šiuo metu Kretingos miškų urėdija jau pjauna medžius. Pasidomėjus, ar nebuvo galima įrengti laikino kelio, „Lemminkainen Lietuva“ atstovas tikino, kad tokios galimybės nėra, nes gatvė platinama tik 2 metrais, o laikinas variantas neatlaikytų tokių srautų. „Pritariame pasiūlytai schemai, bet pavedame Savivaldybės administracijai stebėti situaciją ir prireikus teikti pasiūlymus koreguoti eismo judėjimo schemą„, - reziumavo Saugaus eismo komisijos pirmininkas Olegas Mariničius. Pamario gatvės rekonstrukcija atsieis per 5,7 mln. eurų Kantrybės išbandymas Ne ką mažiau vairuotojų kantrybės pareikalaus ir Mokyklos gatvėje, Sendvario žiede bei Šilutės plento atkarpoje vyksiantys lietaus nuotekų keitimo darbai. Bendrovės „Hidrostatyba“ atstovas pasakojo, kad yra planuojama nutiesti 350 m lietaus nuotekų tinklų. Darbai suskirstyti į 10 etapų, kurių kiekvienas, planuojama, užtruks po dvi savaites. Planuojama, kad balandžio mėnesį pradėjus darbus jie užsitęs iki spalio, tad visą tą laikotarpį vienoje iš svarbiausių miesto arterijų atskirose atkarpose bus ribojamas eismas. „Ar jūs bent esate atlikę automobilių srautų matavimus?“ - teiravosi G. Neniškis ir pridūrė, kad Šilutės plentu kasdien į centrą važiuoja per 3 tūkst. automobilių. „Negalima savęs taip iškastruoti“, - pritarė ir Urbanistinės plėtros departamento direktorius Kastytis Macijauskas. Ir jis, ir vicemeras Artūras Šulcas garsiai svarstė, kad šį vasaros sezoną gali tekti visiems automobiliams atverti Tiltų gatvę. „Tačiau po paskutinio potvynio, ko gero, niekam nekyla klausimas, kodėl reikės pakentėti“, - būtinybę atnaujinti lietaus nuotekų vamzdynus palaikė A. Šulcas. Visgi Saugaus eismo komisija pritarė tik pirmajam darbų etapui. Tad balandį dvi savaites bus uždaryta dalis Mokyklos gatvės nuo Liepų gatvės Tilžės gatvės kryptimi. Dėl kitiems darbų etapams reikalingų schemų rangovams dar teks sugrįžti į komisiją.