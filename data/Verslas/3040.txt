„Lietuvos gyventojų mokėjimo įpročiai keičiasi ir modernėja: jie ieško patogesnių mokėjimo būdų, ir reikšminga jų dalis norėtų pažangios mokėjimų paslaugos - momentinių mokėjimų. Šiuo metu tai yra karščiausia mokėjimų inovacija daugelyje šalių, o savo valdomą mokėjimo sistemą „CENTROlink“ patobulinęs Lietuvos bankas vienas pirmųjų Europoje suteikia galimybes bankams ir kitiems mokėjimo paslaugų teikėjams pasiūlyti momentinius mokėjimus savo klientams“, - sako Lietuvos banko valdybos narys Marius Jurgilas. Naujausios gyventojų apklausos dėl mokėjimo įpročių duomenimis, 41 proc. respondentų būtų patraukli galimybė patogiai atsiskaityti išmaniuoju telefonu prekybos vietose, pavyzdžiui, kavinėje, parduotuvėje, taksi, turguje. 42 proc. apklaustųjų norėtų turėti galimybę bet kuriuo metu per kelias sekundes pervesti lėšų išmaniuoju telefonu kitam fiziniam asmeniui. Pasak M. Jurgilo, gyventojų apklausoje išsakytas poreikis gauti pažangią paslaugą - momentinius mokėjimus - leidžia tikėtis, kad pasirodžiusi ir gyventojų lūkesčius atitinkanti paslauga bus aktyviai naudojama. Šiuo metu Lietuvos mokėjimo paslaugų teikėjai intensyviai rengiasi pasiūlyti momentinių mokėjimų paslaugą. Anot Lietuvos banko (LB) pranešimo, modernesnius gyventojų mokėjimo įpročius rodo ir augantis internetinės bankininkystės populiarumas - ja šiemet naudojosi 60 proc. banko sąskaitą turinčių apklaustųjų, t. y. 4 proc. punktais daugiau nei pernai. Nors atsiskaitymas grynaisiais pinigais vis dar dominuoja, šiemet daugėjo gyventojų, mokėjusių kortele, - 2017 m. 13 proc. apklaustųjų dieną prieš apklausą atsiskaitė tik mokėjimo kortele (2016 m. - 10 proc.), 25 proc. mokėjo ir kortele, ir grynaisiais pinigais (2016 m. - 20 proc.). Be to, dauguma mokėjimo korteles turinčių respondentų mokėjimo korteles laikė saugesne mokėjimo priemone nei grynuosius pinigus. Apklausa atskleidė, kad, gyventojams pasiūlius mokėjimo paslaugų krepšelius, kai už fiksuotą mokestį suteikiamas nustatytas mokėjimo paslaugų skaičius, mokėjimo paslaugų kainodara gyventojams tapo aiškesnė. Šiemet 40 proc. banko sąskaitą turinčių apklaustųjų teigė, kad jiems kainodara buvo visada arba dažniausiai aiški. 2016 m. tokių buvo 26 proc. Mokėjimo paslaugų krepšelius 2017 m. buvo pasirinkę 51 proc. turinčių banko sąskaitą respondentų. Lietuvos bankas, siekdamas stebėti ir vertinti šalies mokėjimų rinkoje vyraujančias tendencijas, vykstančius pokyčius ir gyventojų mokėjimo įpročius, atlieka Lietuvos gyventojų apklausą mokėjimų klausimais. Naujausios apklausos rezultatų apžvalga skelbiama Lietuvos banko svetainėje.