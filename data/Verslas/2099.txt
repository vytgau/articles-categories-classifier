„Praėjusiais metais pristatytos naujos ar patobulintos jau egzistuojančios skaitmeninės paslaugos, kurios padeda taupyti klientų laiką ir leidžia finansus tvarkyti lengviau. Tai metai, kai reikėjo įgyvendinti įvairių naujų reguliacinių nuostatų, viešojoje erdvėje vis dažniau girdėjosi apie drąsiai ateinančius naujus „Fintech“ dalyvius. Kitaip tariant, visko vyko daug ir reikšmingo, tačiau svarbiausia šiame kontekste suprasti, kaip darbą vertina tie, dėl kurių tai daroma - bankų klientai. Apklausa aiškiai parodo, jog ilgametė bankų patirtis ir nuoseklus darbas atneša abipusiai vertingų rezultatų. Tuo pačiu aišku, kad erdvės, kaip ir ką daryti geriau, yra. Ir bankai neišvengiamai juda ta linkme, kad patenkintų klientų poreikius“, - sako Lietuvos bankų asociacijos prezidentas Mantas Zalatorius. Apklausos rezultatai parodė, kad dažniausiai, renkantis finansų įstaigą, atsižvelgiama į jos patikimumą (92 proc.), saugumą (88 proc.) ir sąžiningumą (83 proc.). „Džiugu, kad bankai pateisina klientų lūkesčius. Kaip parodė tyrimo analizė, bankai stipriausiai asocijuojami būtent su patikimumu ir stabilumu. Tai dar kartą įrodo, koks reikšmingas yra bankų per ilgą laiką pelnytas pasitikėjimas ir neatsiejamas dėmesys rizikos valdymo procesams, klientų duomenims, operacijų apsaugai, sukčiavimo prevencijai bei vartotojų informavimui ir švietimui“, - pastebi M. Zalatorius. Pasak Lietuvos bankų asociacijos, tyrimo rezultatai taip pat parodė, kad labiau pasitiki ir palankiau bankus vertina moterys bei didmiesčių gyventojai. Internetinė bankininkystė įvardinta kaip dažniausiai naudojama bankinė paslauga - ja naudojasi 70 proc. apklaustųjų. Ketvirtadalis, jungdamiesi prie interneto banko, naudoja banko kodų generatorių. Daugiau nei penktadalis (22 proc. apklaustųjų) naudojasi mobiliąja bankininkyste, maždaug tiek pat skambina banko informacijos telefonu. Kaip parodė apklausos rezultatai, apsilankymai bankų skyriuose vis retesni - juose reguliariai lankosi tik dešimtadalis respondentų. Neseniai pristatytomis nuotolinėmis konsultacijomis internetu naudojasi 7 proc. apklaustųjų. Tarp mokėjimo paslaugų pirmauja vietiniai pavedimai (91 proc.) ir debetinės mokėjimo kortelės (85 proc.). Kaip parodė apklausa, grynųjų pinigų operacijos bankomatuose mūsų šalyje vis dar labai paklausios - jas atlieka 90 proc. apklaustųjų. Tarp rečiau naudojamų bankų paslaugų atsidūrė tarptautiniai pervedimai (14 proc.), investavimo paslaugos (9 proc.), prekyba vertybiniais popieriais (4 proc.). Labiausiai vartotojai patenkinti debetinės kortelės, vietinių pavedimų, grynųjų pinigų operacijos bankomate ir kreditinės kortelės paslaugomis. Mažiausias pasitenkinimas išreikštas indėlių paslauga. Tokius rezultatus, anot Lietuvos bankų asociacijos pranešimo, galima sieti su euro zonoje tebesitęsiančiomis nepatraukliomis palūkanų normomis. Tyrimą atliko bendrovė UAB „Spinter tyrimai“ 2017 m. gruodį. Tyrimo metu apklausti 1014 18-75 metų respondentų. Tyrimo imtis reprezentuoja Lietuvos gyventojus amžiaus, lyties, gyvenamosios vietos kriterijais.