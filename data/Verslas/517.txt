Į KT pernai kreipėsi Lietuvos vyriausias administracinis teismas, nagrinėjantis ginčą dėl žemės atsiėmimo Moluvėnų kaime. Žemę kaime norinti atsiimti pilietė sako, kad Vyriausybė suvaržė jos teisę atkurti nuosavybės teises. KT pranešime spaudai nurodoma, jog Vyriausybės nutarime dėl Moluvėnų projekto nebuvo nurodytos valstybei svarbaus ekonominio projekto sąlygos. jos būtinos, kad Vyriausybė galėtų teisėtai paskelbti ekonominius projektus svarbiais. Be to, valstybei keičiant teisinį reguliavimą, susijusį su valstybei svarbiais projektais, ginčytas Vyriausybės nutarimas nebuvo keičiamas. 2000 metais Vyriausybė nusprendė Moluvėnų projektą paskelbti valstybei svarbiu ekonominiu projektu. Tikėtasi, kad privatus investuotojas maždaug 100 hektarų plote įrengs golfo aikštyną su infrastruktūra, pastatys kelis šimtus prabangių namų, viešbutį, įsteigs mokyklą. Projekto įgyvendinimo konkursą laimėjo JAV bendrovė „Iron Wolf Development“ – ji darbus žadėjo pabaigti iki 2004 metų ir investuoti apie 174 mln. eurų, tačiau projektas iki šiol yra neįgyvendintas.