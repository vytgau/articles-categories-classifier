Palyginti su ketvirtuoju 2016 metų ketvirčiu, užimtumas euro zonoje išaugo 1,6, o visoje ES – 1,5 proc., pranešė Europos Sąjungos statistikos agentūra „Eurostat“. Trečiąjį 2017 m. ketvirtį fiksuotas atitinkamas 1,7 ir 1,6 proc. prieaugis. Lietuvoje užimtumas ketvirtąjį ketvirtį, lyginant su ankstesniu ketvirčiu, sumažėjo 0,1 proc., o lyginant su 2016 metų ketvirtuoju ketvirčiu, smuko 0,5 proc. „Eurostat“ duomenimis, atsižvelgus į sezoninius svyravimus, ketvirtąjį 2017 m. ketvirtį ES dirbo 236,8 mln. vyrų ir moterų, iš jų 156,7 mln. – euro zonoje (tai aukščiausi lygiai, kada nors registruoti abiejose zonose). Per visus 2017 metus užimtumas abiejose zonose išaugo 1,6 proc., tuo tarpu 2016-aisiais euro zonoje šis rodiklis ūgtelėjo 1,3 proc., o visoje ES – 1,2 procento. ES narių duomenimis, ketvirtąjį 2017 m. ketvirtį, palyginti su trimis ankstesniais mėnesiais, daugiausia užimtumas padidėjo Maltoje (1,8 proc.), Estijoje (1,6 proc.), Liuksemburge (1,1 proc.) ir Latvijoje (0,9 proc.). Lyginamuoju laikotarpiu šis rodiklis sumažėjo Italijoje ir Lenkijoje (po 0,3 proc.), Graikijoje ir Lietuvoje (po 0,1 proc.), tuo tarpu Čekijoje šis rodiklis liko stabilus.