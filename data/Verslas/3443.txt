Gyventojai patys turi dirbti Kaip papasakojo pašnekovai, tam, kad viskas būtų tinkamai sutvarkyta jų daugiabutyje, esančiame Valančiaus g. 6, visas pastangas dėjo tiek institucijos, neapvylė ir rangovai, su kuriais pradžioje būta tam tikrų nesusikalbėjimų, bet jie greit buvo išspręsti. Žinoma, jeigu patys gyventojai būtų numoję ranka ir leidę viskam vystytis savaime, gal dabar jie ir nesidžiaugtų tokia renovacijos baigtimi. „Dabar, kai jau viskas galutinai bus baigta, šiuo metu įrenginėjama ir automobilių stovėjimo aikštelė, mūsų rajonėlis bus galutinai sutvarkytas. Norime pasidžiaugti gerais pavyzdžiais, juk tiek daug mūsuose vyrauja negatyvo. Tais atvejais, kai patys rankų sudėję nesėdime, ir rezultatu, tokiu, kokio tikrai norėjome, galime pasidžiaugti“, – teigė pašnekovai. Jonas ir Arūnas papasakojo,kad iš pradžių daugiabutį administravo Palangos butų ūkis, tačiau po vykusių teismų jie administratoriaus atsisakė ir perėjo Palangos komunalinio ūkio globon. „Jeigu gyventojai nori, kad viskas būtų tvarkoma gerai, visi jų pageidavimai ir įnoriai būtų išgirsti, turi ir patys dirbti. Negalvoti, kad užtenka kartą prabalsuoti ir bus viskas taip, kaip jie įsivaizdavo, vis tiek reikia nuolat procese pačiam dalyvauti, o tada tau padės ir visi tie, kurie atsakingi už renovaciją. Juk renovacija besirūpinantys žmonės nesugeba įžiūrėti žmonių vizijų, jeigu jų niekas neįvardina garsiai“, – įsitikinę palangiškiai. Tiesa, J. Skoris teigė turįs butą Palangoje, tačiau nuolat jame negyvenantis, daug laiko praleidžia Vilniuje, o štai A. Zabitis gyvena nuolat. Suformavo žemės sklypą Minėtame daugiabutyje sumontuoti didesni balkonai, tokie, kokių ir pageidavo gyventojai. Žinoma, tai brangiau jiems ir kainavo. Kaip pripažino pašnekovai, buvo palengvinta dalia, nes su visais gyventojais buvo labai lengva susitarti. „Kiekviename name visgi turi būti iniciatyvinės grupės aktyvesni nariai, kurie rūpintųsi ir domėtųsi visais reikalais. Juk negali komunalinis ūkis įspėti visų jūsų norų. Ne vieną kartą buvo, kad kai mes ko paprašome, atsižvelgiama į mūsų norus. Bet, žinoma, labai palanku mūsų daugiabutyje buvo tai, kad labai nesunkiai pavyko susitarti su visais gyventojais“, – pagrindinį privalumą įvardijo vyrai. Daugiabučio renovacija prasidėjo 2016-ųjų rugsėjo mėnesį. Bet pats projektas buvo pradėtas 2013 metais. „Komunalinis mums padėjo suformuoti žemės sklypą, visas procesas buvo baigtas dėl jo. Dabar, kiek žinau, gyventojai daug kas nenori, bet mums pavyko įkalbėti gyventojus formuoti sklypą. Suformuotas sklypas suteikia mums teisę užsitverti savo kiemą, kitu atveju, vasaromis mums vargiai patiems beliktų vietos pasistatyti automobiliams. Tai kainavo, bet įsitikinome, kad tai naudinga. Dabar mokame ir kasmetinį žemės mokestį“, – pasakojo Jonas ir Arūnas. Gyventojų bendras sutarimas Abu pašnekovai neslėpė, kad visiems pasisekė, jog jų daugiabutyje gyvena žmonės, su kuriais lengva tartis, kurie naudojasi kompiuteriais, o jeigu ir nesinaudoja, jie patys padeda tokiems gyventojams gauti reikalingą informaciją. „Žinoma, jeigu tarp gyventojų bus jaučiama priešprieša, vyraus požiūris, kad tu privalai viską padaryti, o aš sėdėsiu ant sofos, tuomet nieko gero nebus. Ir dar, aišku, viskas, ką mes sugalvojome, kainuoja nemažus pinigus. Bus įtraukiama į sąskaitas ir reikės mokėt. O dažnai taip būna, jog pensininkai nori, kad viskas būtų tinkamai padaryta, bet kai reikia mokėti, jie jau nebenori“, – svarstė Jonas. Arūnas perpasakojo ir kitą iš komunalinio ūkio darbuotojų girdėtą galvos skausmą. „Kai jau būna kažkas padaryta, gyventojai tuomet pareiškia pretenzijas, jog jie norėjo ne taip“, – sakė jis. Pašnekovo nuomone, būtina iš anksto pasidomėti projektu, apgalvoti visus pakeitimus. „Aš pats esu statybininkas, daug ką suprantu pats, tad jeigu kažkas kažko nesupranta, geriausia sukurti iniciatyvinę grupę, kurią sudarytų tokio pobūdžio darbą išmanantys žmonės ir tuomet problemų neturėtų kilti. Vienas džiaugsmas, kad mūsų name gyvenantys žmonės tai suprato ir visuomet buvo dauguma vienos nuomonės. Neatsimenu atvejo, kai kas nors balsuodavo prieš. Gal pasitikėjimas buvo, kadangi matė, jog tinkamai viską darom“, – kalbėjo J. Skoris. Siekė kokybės Gero žodžio negailėjo pašnekovai ir rangovams iš Telšių, nors, tiesa, pradžioje būta nesusikalbėjimų. „Pirmasis darbų vadovas nebuvo labai tinkamas, neradom bendros kalbos, tačiau kai buvo išgirstas mūsų nusiskundimas įmonės vadovybės, tuomet pakeistas darbų vadovas, ir po to jokių bėdų nebekilo“, – kalbėjo palangiškiai. M. Valančiaus gatvės 6 namui pritaikytas vėdinamas fasadas, o ne polistirolas. Tai, pasak pašnekovų, labai svarbu, kadangi kažkiek traukia iš sienos drėgmę. Taip pat pusėje butų įrengti mini rekuperatoriai. Tai – mechaninio patalpų vėdinimo sistemos dalis su šilumos rekuperacija (sugrąžinimu). Rekuperacijos principas: išeinantis iš patalpos oras sušildo įeinantį orą iš lauko. Ir tai, svarbiausia, ekonomiška. „Žinote, gali būti projekte įrašyti rekuperatoriai, bet statybininkai gali juos įrengti prastos kokybės. Ir mums bandė įvairių pasiūlyti, bet mes nesutikome. O kadangi mes jų norėjome, ir žinojome, kokių norime, sumokėjome brangiau, bet gavome kokybiškus“, – sakė pašnekovai. Daugiabutis pastatytas 1961 metais, tačiau jo būklė dar nebuvo labai prasta, gyventojai nuolat jį prižiūrėjo, tačiau jame nuolat buvo daug šilumos nuostolių. Šią savaitę prie daugiabučio pradėta tvarkyti automobilių stovėjimo aikštelė, kuri iki šiol buvo labai maža. Įrengus aikštelę, kiekvienam butui bus skirta po vieną automobilių stovėjimo vietą. Dar teko šiems gyventojams daug bendrauti ir su Palangos šilumos tinklų vadovybe, kadangi ten buvo bendra boilerinė keliems namams, buvo susitarta, kad ji būtų iškelta. Dabar jau skirtinguose namuose padaryti atskiri šilumos punktai. „Čia vis dėlto yra mūsų turtas. Jeigu mes nežiūrėsime, tuomet Savivaldybė „uždės šabloną“, taip ir padarys. Jeigu gyventojai nieko nenori, kas belieka. O kadangi mes žinojome, ko norime, tai mes tikrinome ir projektą. Taip, mums pasisekė, kad visi sugebėjome sutarti dėl bendrų dalykų, tačiau kitas privalumas – atlikus kokybišką, su visais privalumais renovaciją, buto vertė taip pat kyla. Tai taip pat skatina gyventojus priimti teisingus sprendimus“, – sakė gyventojai.