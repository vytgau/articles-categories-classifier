DELFI pavyko susisiekti su 31 metų Dovydu iš Vilniaus, kuris jau du kartus laimėjo Valstybinės mokesčių inspekcijos (VMI) organizuojamame kasos kvitų žaidime. Praėjusių metų lapkričio pabaigoje pradėtoje rengti loterijoje jam jau du kartus atiteko 200 Eur vertės savaitiniai prizai. Paklaustas, kaip nutiko, kad laimėjo du kartus, Perkūnkiemio rajone gyvenantis ir ventiliacijos montuotoju dirbantis vyriškis nedaugžodžiavo: „Tiesiog pasisekė. Nesiseka „Teleloto“, tai pasisekė čia. Kai gavau pirmą žinutę apie laimėjimą tuo metu Vilniaus centre žiūrėjau Žalgirio varžybas, valio, sakau, o tada dar Milaknis (Kauno „Žalgirio“ krepšininkas Artūras Milaknis, – aut. past.) savo šou parodė. Taigi, dvigubas laimėjimas. Kitas laimėjimas buvo berods antrą Kalėdų dieną – nieko nežiūrėjau, o tada vėl žinutė.“ Vilnietis sakė neturintis jokio recepto, kaip laimėti, esą tai veikiausia laimės dalykas, nes kiekvienam registruotam kvitui priskiriamas skaičius, o iš visų atsitiktinių skaičių generatorius ir išrenka laiminguosius. Dovydas pasakojo, kad šiuo metu dirba Santariškių klinikose ir čia dažnai užsuka pavalgyti į kavinę. Už maitinimo paslaugas gautus kvitus jis ir registravo VMI žaidime. „Apie loteriją sužinojau iš žinių. Vienu metu šis dalykas buvo labai eskaluojamas, taigi įstrigo ir nusprendžiau pabandyti“, – kalbėjo 400 Eur laimėtojas. Jo vertinimu, visos valstybės mastu rengti kasos kvitų žaidimą yra gera idėja: „Šiaip labai ją sveikinu. Tik galėtų padaryti daugiau prizų – dažnesnių ir gal didesnį prizinį fondą. Tarkime, galėtų būti ne 10 laimėjimų po 200 Eur, o kad ir daugiau, bet, pvz., po 50 kiekvieną savaitę. Ir dar, manau, kad didelis skirtumas tarp savaitinių ir mėnesinių prizų. Ir tuos mėnesinius galėtų padaryti ne po 5 tūkst., bet pvz., du po 2,5 tūkst. Eur. Dabar labai didelė diferenciacija tarp laimėjimų vertės.“ Dovydas įsitikinęs, kad tokia VMI priemonė yra gera siekiant mažinti šešėlinės ekonomikos mastą. Be to, sužinodami ir dalyvaudami loterijoje ir žmonės tampa sąmoningesni. Net jeigu ir pats būtų verslininkas, teigiamai vertintų patį žaidimą. „Jeigu būčiau savininkas, tai laikyčiau pareiga apskaityti visus pinigus kurie patenka, nes galiausia vis tiek nuo to sumokami visi mokesčiai, šie patenka į valstybės biudžetą iš kurio finansuojamos sveikatos paslaugos ir kt.“ – svarstė pašnekovas. Jis užsiminė, kad laimėtais pinigais veikiausia džiaugsis ne vienas. Nors jų dar neišleido, bet jau žino, ką pirks: „Pinigai bus skirti buičiai pagerinti. Kaip sakant, buvo Nauji metai ir, aišku, papildomų išlaidų. Bet iš būtiniausių pirkinių, ką dabar planuoju pirkti, tai dvigubą lovą su čiužiniu į miegamąjį.“ Nors jau laimėjo du kartus, vilnietis teigė, kad ir ateityje dalyvauti žaidime. „Kvitų žaidime kiekvienas turi nemokamą bilietą, tai kodėl nepabandžius laimės“, – juokavo laimingų kvitų savininkas. Tiesa, dėl kolegų jis nebuvo toks tikras. Paklaustas, ar jie žaidžia, vyras kalbėjo: „Ne, nelabai. Manau, kad į tokius žaidimus daugiau įsitraukia jaunesnės kartos atstovai. Pas mus dirba daug tokių, kuriems per 50 metų ir daugiau. Daugelio iš jų požiūris toks: ai, tegul tai būna, man tas pats.“ Šį antradienį buvo laimėtas ir 5 tūkst. Eur vertės kvitų žaidimo mėnesinis prizas. Kol kas VMI nepranešė, ar atsirado jo laimėtojas. Jei per 20 darbo dienų jis neatsiras, pinigai bus pervesti į valstybės biudžetą. Penktadienį po pietų paaiškėjo, kad atsirado ir didžiojo prizo laimėtojas. Laimingas kasos kvitas gautas Utenos sporto centre. VMI Kontrolės departamento Verslo elektroninėje erdvėje ir elektroninėmis priemonėmis kontrolės skyriaus vedėjas Rolandas Puncevičius priminė, kad Kvitų žaidime dalyvauja ne tik už turgavietėse įsigytas prekes gauti kvitai, bet ir visi kavinėse, restoranuose ar valgyklose gauti kasos aparatų kvitai. „Gyventojų aktyvumas registruojant kvitus ir dalyvaujant žaidime išlieka stabilus – per mėnesį užregistruota daugiau kaip 222 tūkst. kasos aparato kvitų. 120 tūkst. kvitų gauta už paslaugas, likusi dalis – už įsigytas prekes turgavietėse“, - informavo jis. Iki sausio 2 d. dėl prizų kreipėsi 35 gyventojai. 5 dar delsia ir neskuba atsiimti laimėtų pinigų. Anot vedėjo, laimėjusiųjų prizus amžius labai įvairus – jauniausias laimėtojas sulaukęs šiek tiek daugiau nei 20, vyriausias laimingasis – 74 metų kaunietis, pirkęs dovaną sūnui. Daugiausiai laimėtojų Kauno ir Vilniaus miestuose – atitinkamai 8 ir 7. Iš mažesnių miestų išsiskiria Mažeikiai, Jonava ir Ukmergė – juose gyvena po 2 savaitinių prizų laimėtojus.