„Globalios Lietuvos apdovanojimuose” jau šeštąjį kartą puoselėjant tradiciją pagerbti sėkmingus tarptautinius lietuvius buvo įvertinti ir apdovanoti su Lietuva susiję verslo, kultūros bei mokslo profesionalai, savo darbu, žiniomis ir talentu atveriantys Lietuvai pasaulines perspektyvas. Šių metų apdovanojimai didelį dėmesį skyrė į Lietuvą grįžusiems talentams bei jų pritraukimo svarbai. „Globalios Lietuvos apdovanojimams“ devyniose kategorijose nominuoti 33 lietuviai iš aštuonių pasaulio valstybių: JAV, Šveicarijos, Prancūzijos, Norvegijos, Danijos, Malaizijos, Austrijos, Jungtinės Karalystės. Dalis nominuotų asmenybių jau grįžę, gyvenantys ir kuriantys Lietuvoje. Apdovanojimus globojanti Prezidentė Dalia Grybauskaitė laureatams įteikė skulptoriaus Stasio Žirgulio šiam renginiui sukurtas statulėles, įamžinančias stiprybės ir integracijos idėjas, skelbta pranešime spaudai. Už kryptingą lietuvybės užsienyje puoselėjimą apdovanotas Lietuvių Fondas. Per 55-erius gyvavimo metus Lietuvių Fondas įvairiems lietuviškiems projektams paremti jau skyrė virš 18 milijonų JAV dolerių. Daugiausia jo dėmesio sulaukia lietuvybės išsaugojimui skirti projektai švietimo, kultūros, meno, mokslo ir visuomeninės veiklos srityse, finansavimas taip pat skiriamas jaunimo reikalams bei studentų stipendijoms. Lietuvių Fondo parama užsienio šalyse gyvenantiems lietuviams padeda vykdyti lituanistinių mokyklų veiklą, leisti lietuviškas knygas ir vadovėlius, rengti pasaulio lietuvių Seimus, suvažiavimus, dainų ir tautinių šokių šventes. „Išeivijos darbas, lietuvybės puoselėjimas skamba globaliai, bet tą daro konkretūs žmonės. Tai grupė žmonų, kuri prieš 55 metus susikūrę, susitelkę rėmė projektus, švietimo projektus, žmonės, ir tą darė labai kokybiškai ir kryptingai. Atėjo laikas jiems pasakyti ačiū“, – sakė užsienio reikalų ministras Linas Linkevičius. Už į Lietuvą pritrauktas investicijas renginio metu apdovanotas JAV įmonės „Harbourtouch“ Lietuvoje vadovas Tadas Vizgirda. Darbai tarptautinėse įmonėse, nuolatinės galimybės mokytis, augančios pareigos ir atsakomybė atvedė jį į Amerikos prekybos rūmų valdybą, kurioje atsirado puikios galimybės skatinti Lietuvos ir JAV verslo bendradarbiavimą. Nuo šių metų gegužės „Harbourtouch” produktų vystymo padalinys Lietuvoje subūrė 63 žmonių komandą ir džiaugiasi randantis išskirtinių talentų. „Matyt, čia yra didžiausia pridėtinė vertė, kai nebūtinai šiandien turite būti Lietuvoje, kad galėtumėte Lietuvai padėti“, – sakė apdovanojimą pristatęs „Alliance for Recruitment“ atstovas Andrius Francas.  Už lietuvių sukurtų idėjų pripažinimą pasaulyje pagerbti „Transfer Go“ įkūrėjai: Daumantas Dvilinskas, Justinas Lasevičius, Arnas Lukoševičius ir Edvinas Šeršniovas. „Transfer Go“ – vienas didžiausių Lietuvos startuolių, iki šiol pritraukęs jau 13 milijonų JAV dolerių investicijų iš „Practica Capital“, „Vostok Emerging Finance“, privačių investuotojų ir rizikos kapitalo fondų, siekiantis tapti naujos kartos finansinių technologinių sprendimų kompanija, tiekiančia naujas inovatyvias paslaugas migrantams. Be to, kompanijos bendraįkūrėjas Daumantas Dvilinskas šiemet pateko į „Forbes“ sudaromą jaunųjų finansų srities verslininkų 30-uką už sėkmingai plėtojamas naujos kartos finansų paslaugas. Už globalius pokyčius Lietuvos finansų valdyme apdovanojimas skirtas Lietuvos banko valdybos nariui, globalių ekonomikos mokslininkų telkėjui Mariui Jurgilui. Nugalėtoją paskelbė ekonomistas, Nobelio premijos laureatas Robertas Shilleris. Nuosekli Mariaus Jurgilo mokslo ir darbo patirtis užsienyje atkreipė Lietuvos banko vadovų dėmesį – taip prasidėjo pačios institucijos ir Lietuvos finansų rinkos didieji pokyčiai. Jau aštuntus metus iš eilės Marius drauge su buvusiais bendramoksliais rengia kasmetines ekonomikos tyrėjų konferencijas, kuriose dalyvauja mokslininkai iš viso pasaulio ir kuriomis Lietuvos universitetai skatinami didinti mokslinių darbų kokybę. Be to, Lietuvos bankas inicijavo naują ekonomikos mokslo bakalauro programą anglų kalba Vilniaus universitete. „Man šis apdovanojimas svarbus, nes „Global Lithuanian Leaders“ klubo veiklą stebiu nuo pat pradžios, kai dar tuo metu buvau Londone, Norvegijoje, ir manau, kad jis labai prasmingas, nes mums reikia kažko vienijančio, tai yra šauni proga paprastai, žmogiškai padėkoti tiems, kurie tikrai prisideda prie mūsų globalios Lietuvos kūrimo. Kiek aš čia prisidėjau, komisijai spręsti, bet tai ne tik vieno žmogaus nuopelnas, svarbiausia, stipri iniciatyva ir palaikymo komanda. Be jos nieko nebūtų. Už Lietuvoje diegiamas ir plėtojamas pasaulinio lygio mokslo inovacijas pagerbtas Vilniaus universiteto Biotechnologijų instituto Mikroskysčių laboratorijos steigėjas ir vadovas Linas Mažutis. „Viskas, ką pamačiau, tyrinėdamas nominantus, pasarė man įspūdį. Esu mokslininkas, bet pavydas ima, kai matau žmones iš Harvardo ir kitų universitetų, sugrįžusių į Vilnių. Daro įspūdį jų sritys, pavyzdžiui, baltymų kristalografija, mikros technologijos. Tačiau aš ne tik mokslininkas, bet ir žurnalistas, ir žinote, kas man krito į akis, – labai gražūs lietuviški vardai – Martynas, Saulius, Linas. O dar labiau pavardės – Audronis, Gražulis ir Mažutis“, – sakė LRT Tarybos pirmininkas Žygintas Pečiulis, pristatydamas laimėtoją - Liną Mažutį. Baigęs mokslus Lietuvoje ir išvykęs į užsienį jis ėmė domėtis mikroskysčių technologija. Netrukus buvo pakviestas plėtoti šią biotechnologijų šaką Vilniaus universitete, kur plėtojami unikalūs tyrimai jau sulaukė pasaulinio garso mokslo centrų, tarptautinių kompanijų susidomėjimo. Lino mokiniai ėmėsi komercializuoti mikroskysčių technologiją, leidžiančią pažvelgti į vėžį pavienių ląstelių lygiu, ir įkūrė startuolį „Droplet Genomics“. Specialus apdovanojimas už ilgametę ir kryptingą veiklą Lietuvai suteiktas Čikagos lietuvių Rotary klubui. Jau dešimtmetį gyvuojantis klubas buvo pirmasis sutelkęs vienos tautinės kilmės verslininkus, kėlęs reikalavimą nariams mokėti lietuvių kalbą. Rotary klubo narių iniciatyva sutelktomis lėšomis diabetu sergantys Lietuvos vaikai buvo aprūpinti insulino pompomis, nupirkta motinos pieno banko įranga, pradėti statyti Kauno klinikų vaikų reabilitacijos namučiai. „Sako, kad komisija ilgai ginčijosi ir buvo labai sunku išrinkti nugalėtojus. Taip nebuvo, – pripažino žurnalistas Rytis Zemkauskas, pristatydamas apdovanojimą. – Pirmiausia, mes sutarėme, kad kreipsime dėmesį į tuos žmones, kurių veikla, mūsų supratimu, skirta globalios Lietuvos ateičiai. Tai yra projektai, kurie turės reikšmę Lietuvos ateičiai. Tie žmonės simbolizuoja įvairias lietuviškumo formas. Man atrodo, kad yra labai daug būdų būti lietuvių ir yra labai daug būdų būti geru lietuvių.“ Už tarptautinę patirtį pokyčiams regionuose apdovanotas Tauragės mero patarėjas, globalios Tauragės iniciatorius Dovydas Kaminskas. Nugalėtoją paskelbė Jono Kazicko šeimos fondo prezidentė Jūratė Kazickaitė. D. Kaminskas buvo pirmasis garsiai įvardijęs poreikį bendrauti su išvykusiaisiais. Globali Tauragė – tai Dovydo Kaminsko inicijuota platforma globaliems tauragiškiams sutelkti. Dovydo pozityvumas ir IronMan atstumus įveikianti energija įkvepia tikėti Tauragės ir visos Lietuvos klestėjimu. „Tai tikrai labai didžiulis įvertinimas to viso sunkaus darbo Tauragėje. Vienareikšmiškai tai nėra apdovanojimas vien man, tai yra mažos komandos didžiulėmis pastangomis daromi darbai. Mes tiesiog stengiamės kai kuriais atvejais netgi stereotipus laužyti. Mano tikslas – panaikinti stereotipą, kad Tauragėje nėra ką veikti ir į Tauragę neverta grįžti, nes tai yra netiesa. Mums reikia toliau dirbti ta linkme, pasakyti visiems išvykusiems, kad jie yra laukiami“, – teigė jis. Už tarptautinę patirtį Lietuvos verslui apdovanota Lietuvos investicijų ambasadorė JAV Rūta Laukien. „Noriu patikinti, kad Lietuvai sekasi gerai, pastarieji metai yra tvaraus augimo metai ir džiugu matyti, kiek šviesių žmonių yra Lietuvoje, kiek pozityvumo jie yra susikūrę. Noriu pasakyti, kad Lietuva yra kaip augantis startuolis, ir tie, kas pavėluos, valgys mažus vaisius, o tie, kurie spės – raškys skanius vaisius Lietuvoje“, – sakė „Investuok Lietuvoje“ vadovas Mantas Katinas, pristatydamas laimėtoją. Rūtos Laukien restoranas Bostone „Liquid Art house“ Lietuvos vardą šiandien garsina ne tik menininkų parodomis, bet ir išskirtine virtuve. Rūta didžiuojasi, kad garsūs restorano šefai kuria 15 rūšių virtinius, iš kurių populiariausi – lietuviški varškėčiai. „Man asmeniškai labai malonu ir smagu, nes aš visada norėjau padėti Lietuvai ir kažkuo prisidėti. Šis apdovanojimas man reiškia labai daug“, – džiaugėsi Rūta Laukien. Praėjusiais metais aktyviai įsitraukusi į „Investuok Lietuvoje“ ir „Global Lithuanian Leaders“ vykdomą Investicijų ambasadorių programą, Rūta dalijosi gyvybės mokslų plėtros įžvalgomis, svarbiomis šalies vertei kurti, bei pakvietė „Investuok Lietuvoje“ į aukšto lygio tarptautinių korporacijų konferenciją ir supažindino su gausiu būriu investicijas svarstančių vadovų. Už Lietuvos vardo garsinimą apdovanoti architektai – Petras Išora, Ona Lozuraitytė, Ivane Ksnelashvili bei Dominykas Daunys (KILD). DELFI skaitytojų nuomone, būtent šių profesionalų darbas buvo verčiausias apdovanojimo. Visą mėnesį DELFI portale vyko balsavimas, kuris nominantas labiausia garsino Lietuvos vardą pasaulyje. „Jūs esate tie, kurie garsina Lietuvą ne tik realiais darbais, bet gal ir kalbėdami apie verslą ir pramonę darbe, o gal tiesiog pasakodami apie Lietuvą draugams. Sveikinu visus“, – sakė DELFI vyriausioji redaktorė Rasa Lukaitytė-Vnarauskienė. Architektai sukūrė projektą Yangjaegogae tiltui, kuris drieksis virš 11 juostų greitkelio ir sujungs abipus jo esančius kalnų masyvus pietinėje Seulo dalyje. Vilniečiai Seulo konkurso komisijos simpatijas pelnė ir daugelį konkurentų nugalėjo pasiūlydami įspūdingą Pietų Korėjos gamtos įkvėptą sprendimą. „Manau, kad tai yra svarbus simbolis, skatinantis šiuolaikinėje Lietuvoje jos pacifines vertybes, t. y. atvirumą, ko niekada nebuvo. Tai yra mūsų epochos ženklas, kokie mes esame atviri, ir šis apdovanojimas yra paskatas tolesniems atradimams“, – sakė Petras Išora. „Malonu būti įvertintam ir tai energizuoja ir motyvuoja judėti į priekį“, – pridūrė Dominykas Daunys. „Tai didelis įpareigojimas ateities istorijos kūrimui“, – džiaugėsi Ona Lozuraitytė. Kasmet organizuojamais „Globalios Lietuvos apdovanojimais“ siekiama pastebėti ir visuomenei pristatyti svarius globalių lietuvių nuopelnus. Apdovanojimai pagerbia su Lietuva save siejančius tarptautinius profesionalus, kurie savo talentu ir darbu atveria Lietuvai pasaulines galimybes ir perspektyvas. Kaip rodo šių metų apdovanotų lietuvių pavyzdžiai, įgiję profesinių žinių, pasiekę aukštumų, kurti ir dirbti jie neretai grįžta į Lietuvą. „Globalios Lietuvos apdovanojimus“ organizuoja tarptautinių profesionalų tinklas „Global Lithuanian Leaders“, telkiantis lietuvių diasporos profesionalus pasaulyje Lietuvos vardui garsinti, ekonominiam ir visuomeniniam šalies potencialui stiprinti bei globalioms Lietuvos galimybėms kurti. Šių metų apdovanojimų partneriai – Užsienio reikalų ministerija, išmanusis partneris „Telia“, verslo teisės advokatų kontora „TRINITI“ ir didžiausia personalo paieškos įmonė „Alliance for recruitment“. „Globalios Lietuvos apdovanojimus“ globoja Lietuvos Respublikos Prezidentė Dalia Grybauskaitė.