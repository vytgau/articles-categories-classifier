„Iš principo mes įspėjome prieš porą metų, kad euro įvedimas sukels labai stipriai kainas ir prekybininkai tuo labai aiškiai naudosis. Tai ir įvyko ir čia nieko ypatingo nėra, tose šalyse, kur įvedamas euras, infliacija iššoko ir čia nieko ypatingo nėra. Buvo tikrai ryškiai matomas vienas iš faktorių euro įvedimas“, - Žinių radijui trečiadienį sakė R. Karbauskis. Jo teigimu, iki šiol infliacija nebuvo tokia ryški, nes oficialioje statistikoje ją mažino nukritusios naftos kainos. Jo nuomone, dėl kainų augimo atsakinga praėjusi Vyriausybė bei verslas. „Čia nesuvaldė tie politikai, kurie prisiekė, kad dėl euro įvedimo niekas nebrangs. (...) Aš manau, kad ta Vyriausybė buvo tada, bet čia reikia prisiimti atsakomybę ne tik valdžiai, bet ir verslui, kuris aiškiai naudojasi galimybe ir tuos pelnus pasiekė neteisingai keldamas kainas“, - dėstė „valstiečių“ lyderis. Metinė infliacija (rugsėjį, palyginti su 2016 metų rugsėjo mėnesiu) siekė 4,8 proc., o vidutinė metinė infliacija buvo 3 procentai (rugpjūtį - atitinkamai 4,4 proc. ir 2,6 proc.). 2015-ųjų sausio 1 dieną Lietuva tapo 19-ąja šalimi, įsivedusia eurą savo oficialia valiuta.