Bendrovės grynieji nuostoliai ketvirtąjį praėjusių metų ketvirtį, lyginant su 2016 m. analogišku laikotarpiu, padidėjo nuo 123 mln. iki 657 mln. dolerių, pranešama bendrovės ataskaitoje. „Tesla“ pranešė „išmokusi daug pamokų“ iš bendrovei itin svarbaus „Model 3“ sedano gamybos planų. Bendrovė susidūrė su dideliais sunkumais, susijusiais su šio modelio gamyba. Šių metų sausio pradžioje „Tesla“ vėl atidėjo savo „Model 3“ sedanų, skirtų viduriniajai klasei, gamybos apimčių padidinimo terminą. Tačiau dabar „Tesla“ teigia ir toliau sieksianti stabiliai didinti daug pigesnio modelio gamybą, vildamasi, kad būtent su šio modelio pagalba jai pavyks užkariauti masinę vartotojų rinką. Pradinė modelio kaina sieks apie 35 000 dolerių. Įmonė teigė sieksianti pagaminti 2500 „Model 3“ sedanų per savaitę iki šių metų pirmojo ketvirčio pabaigos, iki antrojo ketvirčio pabaigos - 5000 modelių per savaitę. Analitikai tikėjosi didesnių nuostolių, o „Tesla“ akcijų vertė trečiadienį kilo po to, kai buvo sėkmingai paleista E. Musko raketa „Falcon Heavy“.