Didžiosios Britanijos Nacionalinė nusikaltimų agentūra nurodo, kad į Didžiąją Britaniją kasmet patenka daugiau kaip 90 mlrd. svarų tokių pinigų, maitinančių didžiulę nekilnojamojo turto bendrovių, advokatų, bankininkų ir buhalterių pramonę. Didelė dalis tokių pinigų atplaukia iš Rusijos ir virsta brangiu nekilnojamuoju turtu. Nuo 2008 iki 2015 metų maždaug penktadalis įtartinų nekilnojamojo turto sandorių, kurių vertė siekė 729 mln. svarų, buvo sudaryti rusų, pažymi kovos su korupcija organizacija „Transparency International“. „Kalbant apie finansinius srautus, kurie plūsta per Londoną, panašu, kad šį miestą galima vadinti vienu didžiausių pinigų plovimo centrų pasaulyje“, - sakė šios organizacijos pagrindinis nešvarių pinigų Didžiojoje Britanijoje tyrinėtojas Benas Cowdockas. Balandžio 10 dieną Londone viešėjusi JAV iždo sekretoriaus pavaduotoja kovai su terorizmu ir finansinei žvalgybai Sigal Mandelker pareiškė įspėjimą, teigdama, kad Didžiosios Britanijos bankai sulauks „pasekmių“, jei ir toliau bendradarbiaus su asmenimis ir bendrovėmis, įtrauktais į juoduosius sąrašus. „Vyriausybės padėtis labai sudėtinga“, - teigė Tomas Keatinge`as, Londone vadovaujantis Karališkojo jungtinių paslaugų instituto Finansinių nusikaltimų ir saugumo studijų centrui. Daug kas „viliasi, kad bus galima susemti milijardus svarų neteisėtų rusų finansų“. Didžioji Britanija paskelbė 700 vizų, išduotų turtingiems rusams, ataskaitą ir turi naują įrankį kovai su neteisėtai gautomis lėšomis – vadinamus Nepaaiškinto turto orderius. Prižiūrėtojai pirmą kartą juos panaudojo vasario mėnesį, kad įšaldytų du 22 mln. svarų vertės nekilnojamojo turto objektus, priklausančius nenustatytam asmeniui. Pernai Finansinės elgsenos vadovybė bankui „Deutsche Bank AG“ taip pat skyrė 163 mln. svarų baudą už tai, kad šis iš Rusijos į ofšorines bankų sąskaitas pervedė 10 mlrd. dolerių neaiškios kilmės lėšų. Tai buvo iki šiol didžiausia bauda, skirta Didžiojoje Britanijoje už pažeistas kovos su pinigų plovimu taisykles. Teisininkų agentūros „Peters & Peters“ verslo nusikaltimų vadovas Michaelas O’Kane`as atskleidė, kad pastaruoju metu į jų firmą kreipėsi nemažai rusų, norėjusių patarimo. „Manau, kad tai tikrai pradeda daryti baimę keliantį poveikį“, - sakė jis. – Blogėjant abiejų šalių santykiams, jie gali pradėti dairytis alternatyvių vietų“. Rusai, kurie seniai renkasi Didžiąją Britaniją savo atžalų studijoms ir dėl jos teisinės apsaugos, pavojų pajuto dar prieš JAV sankcijas. Dviejų rusų milijardierių, turinčių namus Didžiojoje Britanijoje, advokatai teigė, kad jų klientai pastaraisiais mėnesiais prašė stambių buhalterijos įmonių peržiūrėti bent pastarųjų 15 metų jų finansus, įskaitant pajamas ir sumokėtus mokesčius. Advokatai pažymėjo, kad auditoriai neaptiko nieko įtartina. Vienas žymiausių Rusijos milijardierių Didžiojoje Britanijoje be „Chelsea“ futbolo klubo savininko Romano Abramovičiaus yra Ališeras Usmanovas, kuriam priklauso vienas Tudorų stiliaus dvaras, kadaise priklausęs J. Paului Getty, ir 30 proc. Londono futbolo klubo „Arsenal“ akcijų. Visas A. Usmanovo turtas Didžiojoje Britanijoje „buvo įgytas iš uždirbtų pajamų, kurios liko sumokėjus mokesčius pagal Didžiosios Britanijos įstatymus“, elektroniniu paštu atsiųstame pranešime tvirtino Maskvoje įsikūręs šio verslininko biuras. A. Usmanovas turi „visus reikiamus dokumentus, įskaitant teisės ir audito firmų ataskaitas“. Andrejus Jakuninas, kuriam Londone priklauso 400 mln. dolerių investicinis fondas, sako, kad egzistuoja grėsmė, jog Didžiojoje Britanijoje prasidės „raganų medžioklė“. A. Jakunino tėvas Vladimiras, kuris iki 2015 metų vadovavo valstybinei monopolinei „Rusijos geležinkelių“ bendrovei, yra Rusijos prezidento Vladimiro Putino sąjungininkas. A. Jakuninas, turintis Didžiosios Britanijos pilietybę, neigia sulaukęs savo tėvo pagalbos ir tikina galįs bet kuriam reguliuotojui atsiskaityti dėl visų savo lėšų kilmės ir to, kaip plėtoja savo verslą. Ištremtas rusų verslininkas Andrejus Borodinas, kurio rūmai Berkšyre buvo brangiausias Didžiosios Britanijos namas, kai buvo įsigyti 2011 metais, abejoja, ar tarp Didžiojoje Britanijoje persekiojamų rusų atsidurs „garsios pavardės“, nes verslo magnatai samdo „daug advokatų, konsultantų ir bankininkų“. Tačiau rusai vis tiek gali persikelti į kitas jurisdikcijas. „Jie vis dar siųs savo vaikus į Didžiosios Britanijos mokyklas, bet jie nelaikys čia savo pinigų“, - sakė jis.