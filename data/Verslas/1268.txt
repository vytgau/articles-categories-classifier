Su už ES energetikos sąjungą atsakingu M. Šefčovičiumi ketina aptarti Baltijos šalių elektros sistemų sinchronizavimo su Europos tinklais eigą, pažangą ir artimiausius pasirengimo darbus. Ž. Vaičiūnas ketina pristatyti praėjusią savaitę pasirašytą susitarimą tarp Lietuvos ir Lenkijos dėl strateginio bendradarbiavimo energetikoje – juo įtvirtintas ir įsipareigojimas įgyvendinti sinchronizavimo projektą. Su už konkurenciją atsakinga M. Vestager energetikos ministras aptars Lietuvos pramonės konkurencingumo didinimo galimybes, įgyvendinant Energetikos ministerijos siūlomą viešuosius interesus atitinkančių paslaugų (VIAP) diferencijavimo sistemą. Siekiant palengvinti verslo sąlygas energijai imliai pramonei, ministerija siekia, kad jau nuo 2019 metų tokioms įmonėms būtų taikoma mažesnė mokestinė našta. Todėl siekiama kuo greičiau šią paramos schemą suderinti su Komisija. Ketvirtadienį energetikos ministras su už klimato politiką ir energetiką atsakingu Europos Komisijos nariu Migueliu Aria Canete kalbėjo ne tik apie sinchronizavimą, bet ir dujotiekio jungties tarp Lietuvos ir Lenkijos (GIPL) projekto įgyvendinimą. Lietuva ir Lenkija jau kitais metais planuoja pradėti dujotiekio statybas, kuriam ES yra skyrusi finansavimą.