Savivaldybės pateiktais duomenimis, rytinio ir vakarinio piko metu P. Vileišio tiltu vidutiniškai per valandą pravažiuoja 4000 automobilių. Rekonstrukcijos metu planuojama Brastos gatvėje bei Neries krantinėje įrengti dvi naujas žiedines sankryžas, tarp kurių nusidrieks jungtis, einanti po P. Vileišio tiltu. Palei Nerį nutiestas dviračių takas po rekonstrukcijos bus paslinktas arčiau upės. Vairuotojai, atvažiuojantys nuo centro pusės, galės be didesnių stabdymų kirtę tiltą, važiuoti Jurbarko gatve, o norintiems važiuoti link Brastos gatvės ar Neries krantinės, teks įveikti žiedines sankryžas. „Žiedų įrengimas leis panaikinti keturšalę sankryžą, Jurbarko gatvėje paliekant tik dešiniuosius posūkius. Tai reiškia, kad Jurbarko, A. Kriščiukaičio ir Brastos gatvių sankirtoje bus paliktas tik pėsčiųjų šviesoforas“,- aiškino Kauno savivaldybės Transporto ir eismo organizavimo skyriaus vedėjas Paulius Keras. Kauno miesto savivaldybės administracijos direktoriaus pavaduotojas Vilius Šiliauskas primena, kad kol kas tiek ant tilto, tiek jo prieigose intensyvaus eismo metu susidaro didelės transporto spūstys. Baigiantis darbo dienai jos nusidriekia iki pat pilies žiedo, kuris taip pat užsikemša. Kadangi šioje miesto vietoje statomi net keli verslo centrai, automobilių srautai ateityje dar labiau išaugs. Sprendimas keisti eismo sąlygas susijęs ir su planuojamu Kėdainių tiltu. Jį pastačius, išaugs nuo Šilainių atvykstančių automobilių srautai, kurie papildomai apkraus Neries krantinę ir Brastos gatvę. Savivaldybė praneša, kad jau rengiamas naujojo transporto mazgo techninis projektas. Jį parengti žadama iki gegužės mėnesio pabaigos. Tuomet bus skelbiami statybos darbų viešieji pirkimai. Konkurso metu parinkus geriausią kainą pasiūliusią kompaniją, ji pradės darbus, kuriuos numatoma užbaigti ateinančiais metais.