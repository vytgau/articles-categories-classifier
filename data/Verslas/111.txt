„Lietuvos eksportuotojams šis susitarimas kasmet sutaupys daugiau nei 1 mln. eurų muitų mokesčių. Reikšmingai sumažinus reguliavimo kliūtis, lietuviškus gaminius į Kanadą eksportuoti bus lengviau, o tai ypač naudinga smulkiam ir vidutiniam verslui. Šiuo metu apie 150 Lietuvos įmonių eksportuoja į Kanadą, iš jų net 80 proc. – smulkios ir vidutinės“, – rašoma prezidentūros pranešime. ES ir Kanados prekybos susitarimas panaikins 99 proc. muitų ir kitas prekybos kliūtis, paskatins investicijas, Lietuvos bei kitų ES šalių verslui plačiau atvers Kanados paslaugų ir viešųjų pirkimų rinkas, jis taip pat prisidės prie naujų darbo vietų kūrimo ir ekonomikos augimo Lietuvoje. Seimas susitarimą ratifikavo antradienį. Lietuva tapo 9-ąja ES valstybe, ratifikavusia šį vieną didžiausių ES laisvosios prekybos susitarimų. Dar viename dokumente – ES ir Kanados strateginės partnerystės susitarime įtvirtinti bendri įsipareigojimai stiprinti tarptautinę taiką ir saugumą. Kanada ir ES šalys glaudžiau bendradarbiaus kovodamos su terorizmu, masinio naikinimo ginklų plitimu, organizuotu nusikalstamumu, kartu skatins žmogaus teisių ir pamatinių laisvių apsaugą pasaulyje.