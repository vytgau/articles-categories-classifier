Tyrimas taip pat atskleidė, kad nekilnojamojo turto agentai dėl Didžiosios Britanijos sostinės rinkos yra nusiteikę pesimistiškiau nei dėl bet kurio kito šalies regiono. Įvardijami tokie nerimą keliantys veiksniai, kaip „Brexit“ sukeltas neapibrėžtumas, centrinio banko sprendimas padidinti bazinę palūkanų normą bei šalies biudžetas, dėl kurio bus balsuojama šį mėnesį. Taip pat gaunama įrodymų, kad vis labiau trūksta kapitalo. Daugumoje Didžiosios Britanijos regionų nekilnojamojo turto pardavimai spalį sumažėjo, o nacionalinis kainų rodiklis sumažėjo beveik iki nulio, o tai įrodo, kad kainos stagnuoja. Štai ką RICS apklausti nekilnojamojo turto brokeriai sako apie Londoną: Sumažėjęs pirkėjų susidomėjimas „Paprastai registruojame pirkėjus, kurie nori persikraustyti iki Kalėdų, – sakė nekilnojamojo turto agentas Alanas Fulleris. – Tačiau iki šiol užregistravome 80 proc. mažiau pirkėjų nei paprastai. Pardavėjai yra labiau linkę mažinti kainas ir kai kurie sutinka kainą nuleisti 10 proc., norėdami padidinti susidomėjimą.“ Rytų Londono nuosmukis? „Pardavimų rinka drastiškai pasikeitė ir techniškai smuko visuose sektoriuose, – sakė turto vertintojas Joshas Homansas. – E2 zonoje skirtumas tarp prašomos kainos ir pardavimo kainos gali siekti net 20 proc.“ Riboti sandoriai „Spalį pirkėjai buvo labiau linkę teikti pasiūlymus dėl būsto pirkimo, tačiau siūloma kaina dažnai buvo per maža, lyginant su ta, kurios norėjo pardavėjai (o šie neskuba parduoti), todėl sandorių vertė buvo ribota“, – sakė bendrovės „John D Wood & Co“ atstovas Robertas Greenas. „Brexit“ sukeltas neapibrėžtumas „Rinka pamažu prisitaiko prie didesnio žyminio mokesčio, sakė bendrovės „Ames Belgravia“ atstovas Christopheris Amesas. „Tačiau vis dar nesusidoroja su „Brexit“ sukeltu neapibrėžtumu“, – pabrėžė jis. 10 proc. mažiau „Rinka išlieka aktyvi iki 1,5 mln. svarų sterlingų, tačiau virš 2 mln. svarų pasiūlymai yra maždaug 10 proc. mažesni už prašomą kainą, – sakė kompanijos „Andrew Scott Robertson“ atstovas JJ Kingas. Prabangūs namai „Londono prabangių namų rinka rodo atsigavimo ženklų“, – sakė „Knight Frank“ ekspertas Jamesas Crawfordas. Tačiau su juo nesutinka Simonas Aldousas iš „Savills“, kuris teigia, kad kainos geriausiuose rajonuose ir toliau mažėja ir labiausiai mažėja jos būtent aukščiausiame lygyje. Prislopinta paklausa „Neapibrėžtumas dėl „Brexit“ ir žyminis mokestis slopina aktyvumą rinkoje“, – konstatuoja Jamesas Gubbinsas iš „Dauntons“.