Didžiausios pasaulio ekonomikos pirkėjai dosniai leido „Juodojo penktadienio“ savaitgalį lapkričio pabaigoje, kuriuo pradedamas šventinis JAV sezonas, ir ne mažiau aktyviai apsipirkinėjo gruodį, teigia analitikai. Mažmeninės prekybos ekspertai galutinius savo skaičiavimus apie šventinės prekybos aktyvumo mastą pateiks ne anksčiau kaip sausį. Čia bus susumuoti ir didžiojo išpardavimo, vykstančio šalyje antrąją Kalėdų dieną (angl. Boxing Day), rezultatai. Tačiau jau pirminiai duomenys rodo, kad pastarieji metai buvo sėkmingi. „Mastercard SpendingPulse “ ekspertų teigimu, pardavimai šventiniu sezonu išaugo 4,9 proc. - tai būtų didžiausias metinis augimas nuo 2011 metų. „Apskritai šie metai mažmeninėje prekyboje buvo labai sėkmingi, - teigia Sarah Quinlan, „Mastercard“ rinkų įžvalgų vyresnioji viceprezidentė. - Stipri JAV ekonomika buvo vienas iš pagrindinių veiksnių, bet reikia taip pat pripažinti, kad mažmenininkai, kurie išmėgino naujas pirkėjų pritraukimo strategijas, taip pat pastebimai prisidėjo prie tokio aktyvaus prekybos augimo“. „IHS Markit“ atkreipia dėmesį į tokius stiprius makroekonominius rodiklius kaip JAV vartotojų pasitikėjimas, kuris lapkričio mėnesį buvo pašokęs iki aukščiausio lygio per 17 metų, taip pat nedarbo lygis, nukritęs iki septyniolikos metų minimumo. Kaip teigia ekspertai, tai paaiškina, kodėl vartotojai šiuo sezonu plačiau atveria savo pinigines. Vėsūs orai didžiojoje šalies teritorijoje taip pat palaikė žiemos drabužių pardavimus, teigia „IHS Market“ vykdomasis direktorius Chrisas Christopheris. Jis padidino savo šventinio sezono prekybos prieaugio prognozę nuo 4,2 iki 4,7 proc. „Visi požymiai rodo, kad šis šventinis sezonas puikus“, - teigė ekspertas.