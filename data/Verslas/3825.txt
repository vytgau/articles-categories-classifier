„Mes bendradarbiaujame su ES ir esame atviri“, – žurnalistams penktadienį sakė į Rytų partnerystės viršūnių susitikimą Briuselyje atvykęs Baltarusijos užsienio reikalų ministras Vladimiras Makėjus, paklaustas apie statomą elektrinę. Jis teigė, kad Baltarusija atliko elektrinės testus galimomis nepalankiausiomis jai veikimo sąlygomis, nors neprivalėjo vykdyti vadinamųjų streso testų. Viršūnių susitikimo baigiamojoje deklaracijos projekte numatoma paraginti gerbti tarptautinius branduolinės saugos ir aplinkos apsaugos standartus. Prezidentė Dalia Grybauskaitė žadėjo per susitikimą taip pat kalbėti apie, anot jos, „neskaidriai, nepatikimai“ statomą elektrinę Astrave. Ji teigė, kad paraginimas Baltarusijai laikytis saugumo standartų yra tik tarpinė stotelė. „Mums reikės labai aukštai šį reikalavimą kelti visose tarptautinėse institucijose, reikalauti saugumo užtikrinimo, ir tai, matyt, bus ilgas ir nuolatinis procesas santykiuose su Baltarusija ir Europos Sąjunga“, – žurnalistams sakė šalies vadovė. Rytų partnerystės viršūnių susitikimo išvakarėse europarlamentaras Petras Auštrevičius pranešė apie penktadienį prie Europos Parlamento būstinės Briuselyje turinčią įvykti pilietinę akciją, kuria bus reiškiamas protestas prieš elektrinės Astrave statybas. Tuo pačiu metu panaši akcija bus rengiama ir Vilniuje. Su anonimiškumo sąlyga kalbėjęs Europos Komisijos pareigūnas šią savaitę teigė, jog ES atstovai ir toliau ragins Baltarusiją laikytis aukščiausių saugumo standartų. Siekdama apsunkinti Astravo atominės elektrinės projektą, Lietuva žada blokuoti elektros patekimą į šalies rinką. Lietuvos Vyriausybė prieš dvejus metus taip pat kreipėsi į Briuselį, ragindama ES lygiu pradėti diskusijas dėl elektros boikoto iš nesaugių elektrinių, bet nesulaukė nei Europos Komisijos, nei kitų ES šalių paramos.