Prioritetiniais regionų ekonominės plėtros centrais konservatoriai siūlo laikyti Vilnių, Kauną, Klaipėdą, Šiaulius, Panevėžį, Alytų, Marijampolę, Telšius, Tauragę, Uteną, Mažeikius, Ukmergę. Šiuose prioritetiniuose centruose esą turėtų būti telkiami administraciniai, finansiniai, infrastruktūriniai, žmogiškieji, švietimo ir profesinio rengimo resursai. Jų reikia tam, kad į centrus būtų pritraukiama investicijų ir taip atsirastų naujų, patrauklių darbo vietų. Tačiau prieš porą dienų dar vienas konservatorius – Jurgis Razma – Seime registravo pasiūlymą regionų ekonominės plėtros centro statusą suteikti ne Ukmergei ar Telšiams, o Kėdainiams ir Plungei. Tokį pasiūlymą konservatorius grindžia tuo, kad pagal ekonominius, o ypač pramonės gamybos rodiklius Kėdainiai labai smarkiai lenkia Ukmergę, o Plungė – Telšius. „Lietuvos žinių“ kalbinti merai – skeptiški. Ukmergės rajono mero Rolando Janicko žodžiais, kiekviena savivaldybė turi savo verslo tradicijas, savo strategiją. „Per daug diskutuojama teoriniu lygmeniu. Vien politikų kalbos, kad bus regionas, nieko vertos nesant kitokių sprendimų, kurie sukurtų sąlygas tam proveržiui“, – teigė R. Janickas.