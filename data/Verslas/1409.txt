Penktadienį Amerikoje paskelbta, kad vasario mėnesį naujų darbo vietų, nevertinant žemės ūkio sektoriaus, skaičius padidėjo 313 tūkst. arba sparčiausiai nuo 2016 m. liepos, kai tuo tarpu mėnesį prieš tai darbo vietų skaičius, remiantis peržiūrėtais duomenimis augo +239 tūkst., o vasarį buvo tikėtasi sulaukti tik 205 tūkst. darbo vietų sukūrimo. Nepaisant to, nedarbo lygis JAV išliko ties 4,1 proc. riba, nors buvo tikimasi sulaukti nedarbo kritimo iki 4,0 proc. Ne mažesnę įtaką teigiamai rinkos reakcijai padarė penktadienį paskelbti JAV valandinio darbo užmokesčio duomenys, kurie parodė, kad vasarį metinio valandinio darbo užmokesčio augimas lėtėjo nuo 2,8 iki 2,6 proc., nors pokyčio nebuvo tikimasi sulaukti. Rinkoje formuojasi lūkesčiai, kad lėtesnis nei prognozuota atlyginimų augimas, gali neigiamai paveikti šalies infliaciją ir atitolinti FED planus didinti bazines palūkanų normas. Tuo tarpu JAV infliacijos bus laukiama rytoj, vyraujant prognozėms, kad mėnesinė infliacija vasario mėnesį turėtų lėtėti nuo 0,5 iki 0,2 proc., o metinė vasario mėnesio reikšmė turėtų didėti nuo 2,1 iki 2,2 proc. Pagrindinė mėnesinė infliacija, nevertinant maisto produktų ir energetinių išteklių kainų, vasarį taip pat turėtų užfiksuoti mažėjimą nuo 0,3 iki 0,2 proc., o metinė rodiklio reikšmė turėtų išlikti ties 1,8 proc. riba. Naujienos penktadienį nepaliko abejingų Amerikos rinkose, kur augo daugiau nei 90 proc. S&P 500 indekso kompanijų akcijos, o ženkliausiais kilimais išsiskyrė finansininkų (+2,48 proc.), pramonės (+2,17 proc.) bei informacinių technologijų (+2,03 proc.) sektoriai. Lūkesčiai, kad FED nesiryš spartinti monetarinės politikos griežtinimo, vertindamas lėčiau nei prognozuota augančius atlyginimus, vakar atsispindėjo ir naftos pozicijose. Brent kaina penktadienį augo beveik 3 proc. iki 65,5 JAV dolerių už barelį lygio, nuo kurio nenutolo ir pirmadienio rytą. Kainos augimui penktadienį taip pat turėjo įtakos ir paskelbtos savaitinės naftos gavybos platformų apimtys, kurios JAV praėjusią savaitę pirmą kartą nuo sausio pabaigos krito -4 vnt. iki 796 platformų. Ketvirtadienį Kinijoje turėtų pasibaigti žiemos sezono metu vykdytas metalurgijos pramonės veiklos apribojimas, kurio metu buvo siekiama sumažinti klimato taršą. Rinkoje tvyro nerimas, kad šią savaitę atsinaujinsianti plieno gamyba gali turėti mažesnę nei anksčiau laukta įtaką šalies geležies rūdos atsargoms, besilaikančioms visų laikų aukštumose, o geležies rūdos kaina šiandien ryte fiksavo daugiau nei 7 proc. kritimą iki 77,5 JAV dolerių už toną lygio. Investuotojų optimizmas šiandien stebimas ir absoliučioje daugumoje Azijos rinkų: 08:15 val. Japonijos NIKKEI 225 fiksavo +1,69 proc. augimą, Kinijos CSI 300 stiebėsi +0,53 proc., Australijos ASX 200 +0,55 proc., o Pietų Korėjos KOSPI +1,08 proc. Valiutų rinkos EUR/USD kursas penktadienį į JAV makroekonomines naujienas reagavo fiksuodamas -0,40 proc. kritimą, tačiau iki sesijos pabaigos atgavo prarastas pozicijas ir prekybos pabaigoje ženklaus dienos pokyčio nefiksavo, išlikdamas ties 1,2318 lygiu, ties kuriuo laikėsi ir pirmadienio rytą 08:19 val. USD/JPY poroje, kurioje penktadienį buvo užfiksuotas +0,65 proc. augimas, šiandien ryte tuo pat metu kursas fiksavo neženklų -0,13 proc. kritimą iki 106,68 lygio. Baltijos vertybinių popierių rinka Baltijos vertybinių popierių rinkoje penktadienį buvo sugeneruota beveik 830 tūkst. Eur apyvarta. Vilniaus bei Rygos indeksai augo po +0,13 proc., o Talino traukėsi -0,06 proc. Aktyviausia prekyba vyko „Linas Agro Group“ pozicijoje, kur du aktyvūs tarpininkai sugeneravo sandorių už beveik 210 tūkst. Eur, o akcijos kaina prekybos metu augo +2,11 proc. iki 0,725 Eur lygio. „Panevėžio statybos trestas“ (+0,89 proc., paskutinė kaina 0,906 Eur) penktadienio sesijos metu paskelbė, statys daugiafunkcinį sporto centrą Latvijoje už 13,1 mln. Eur. Penktadienį „Novaturas“ paskelbė, kad pasibaigus pirminiam viešajam akcijų siūlymui, akcijos kaina mažmeniniams bei instituciniams investuotojams buvo nustatyta lygi 10,5 Eur. Iš bendrai siūlomų beveik 2,105 mln. akcijų, 122 tūkst. akcijų yra siūlomos mažmeniniams, o kiek daugiau nei 1,982 mln. akcijų bus siūlomos instituciniams investuotojams.