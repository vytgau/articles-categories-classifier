Bendras didžiausių Europos įmonių akcijų indeksas „Stoxx Europe 600“ nuo sesijos pradžios ūgtelėjo mažiau nei 0,1 proc. iki 390,28 punkto. Didžiosios Britanijos FTSE 100 sumenko mažiau nei 0,1 proc., o Prancūzijos CAC 40 – 0,1 procento. Vokietijos DAX paūgėjo 0,1 procento. Ispanijos IBEX 35 pašoko 1,4 procento. Katalonijos lyderis Carlesas Puigdemontas ir jo sąjungininkai antradienį ne parlamento salėje pasirašė nepriklausomybės deklaraciją, bet tada jis ją suspendavo ir vėl paragino surengti dialogą su Madridu. Regiono vadovas paskelbė, kad atsiskyrimo procesas bus tęsiamas, bet atidėjo jį kelioms savaitėms, siekiant inicijuoti derybas. Ispanija savo ruožtu pareiškė, kad nepriklausomybės paskelbimas yra nepriimtinas ir pridūrė, kad jis grindžiamas negaliojančiu pripažinto referendumo rezultatais. Visgi tai, kad Katalonijos nepriklausomybė nebuvo iš karto paskelbta, rinka įvertino kaip ženklą, jog politinė krizė Ispanijoje pamažu slūgsta. Brangsta Ispanijos bankų akcijos. Pavyzdžiui, „ Banco de Sabadell“ akcijų kursas pakilo 1,4 proc., „CaixaBank“ – 1,7 proc., o „Banco Santander“ – 1,2 procento. „Manome, kad dėl viso šio atvejo rinka pernelyg greitai nurimo, – pažymėjo „Rabobank“ analitikas Elwinas de Grootas (Elvinas de Grutas), kurį cituoja agentūra „Dow Jones“. – Konfliktas Katalonijoje rodo, kad Europoje ne viskas gerai, kad čia yra daugybė rizikos veiksnių.“ Tuo tarpu naujausi statistiniai duomenys parodė, kad infliacija Ispanijoje rugsėjį smuko nuo 2 proc. mėnesiu anksčiau iki 1,8 procento. Rinkose trečiadienį taip pat laukiama Federalinio rezervo sistemos (FRS) rugsėjo mėnesio posėdžio protokolo, kuris bus paskelbtas kiek vėliau.