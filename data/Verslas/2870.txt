Vienu iš naujų Lietuvos oro uostų valdybos narių tapo ketvirtus metus telekomunikacijų bendrovės „Telia Lietuva“ žmogiškųjų išteklių padaliniui vadovaujantis Ramūnas Bagdonas, o kitu - Saudo Arabijos aviacijos bendrovės „Asyad Airports“ generalinis direktorius Waleedas Youssefas. Nuo 2017 m. balandžio Lietuvos oro uostų valdybai vadovaujantis Tomas Krakauskas neabejoja, kad naujų nepriklausomų narių prisijungimas leis užtikrinti dar efektyvesnę įmonės veiklą. R. Bagdonas kartu yra ir „Telia Company“ Lietuvos, Estijos ir Danijos šalių grupės vadovų komandos narys, atsakingas už žmogiškuosius išteklius. Ilgametę tiek vietos, tiek tarptautinę personalo valdymo patirtį R. Bagdonas sukaupė ir keturiolika metų dirbdamas koncerno „Phillip Morris“ įmonėse Lietuvoje, Lenkijoje ir Šveicarijoje. Taip pat naujasis Lietuvos oro uostų valdybos narys yra Lietuvos personalo valdymo profesionalų asociacijos valdybos narys. Tuo tarpu prestižiniame Berklio universitete (JAV) ekonomikos ir finansų mokslų daktaro laipsnį apsigynęs W. Youssefas beveik šešerius metus vadovavo didžiausiam Turkijos oro uostų operatoriui „TAV Airports Holding“, taip pat trejus metus buvo Saudo Arabijos statybų kompanijos „Saudi Oger“ viceprezidentas. Iš viso Lietuvos oro uostų valdybą šiuo metu sudaro penki nariai, iš kurių trys yra nepriklausomi. Tarp pastarųjų yra pats T. Krakauskas ir jau minėti R. Bagdonas bei W. Youssefas. Be to, valdybos narių sąraše yra Lietuvos oro uostų generalinio direktoriaus pareigas nuo kovo mėnesio paliksiantis Gediminas Almantas bei Susisiekimo ministerijos Vandens ir geležinkelių transporto politikos departamento vadovas Andrius Šniuolis. Iki šiol Lietuvos oro uostų valdybai priklausė ir Susisiekimo ministerijos atstovai - Vilius Veitas ir Janina Laskauskienė.