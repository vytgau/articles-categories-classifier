Pagal 2017 m. spalio 18 d. Konkurencijos tarybos leidime nustatytą sąlygą RIMI įsipareigojo perleisti dalį mažmeninės prekybos verslo, kad nebūtų itin apribota konkurencija kai kuriose lokalinėse mažmeninės prekybos rinkose. Išnagrinėjusi informaciją, susijusią su įsipareigojimų vykdymu, 2018 m. balandžio 17 d. Konkurencijos taryba nutarė, kad RIMI pateiktos kelios alternatyvos dėl pirkėjų, kuriems norėta perleisti dalį mažmeninės prekybos verslo, kandidatūrų neatitiko bendrovės prisiimtuose įsipareigojimuose numatytų reikalavimų. Įvertinusi RIMI pateiktas alternatyvas, institucija priėjo išvados, kad potencialūs pirkėjai neužtikrintų tvarios ir ne mažiau veiksmingos konkurencijos, nei sudarė perimamas verslas konkrečioje perleidžiamoje parduotuvėje iki sandorio įgyvendinimo. Konkurencijos ekspertai vertino keletą aspektų: potencialaus pirkėjo finansinius ir kitus išteklius bei patirtį valdant pakankamo dydžio mažmeninės prekybos nespecializuotose parduotuvėse verslą; prekių įsigijimo sąlygas; pirkėjo suinteresuotumą ir galimybes išlaikyti ir (arba) plėtoti mažmeninės prekybos kasdienio vartojimo prekėmis nespecializuotose parduotuvėse verslą, kuris veiksmingai konkuruotų su RIMI ir jos konkurentais. Konkurencijos tarybos pirmininkas Šarūnas Keserauskas akcentavo, kad prieš pusmetį bendrovei RIMI leidimas vykdyti koncentraciją buvo duotas tik su sąlyga, kad ši įgyvendins prisiimtus įsipareigojimus. 2017 m. spalio 18 d. Konkurencijos taryba leido RIMI įsigyti 100 proc. PALINK akcijų ir įgyti pastarosios bendrovės kontrolę su sąlyga, kad RIMI perleis dalį mažmeninės prekybos verslo. Konkurencijos tarybai nustačius, jog dėl vykdomos koncentracijos būtų sukurta ar sustiprinta dominuojanti padėtis, ar itin apribota konkurencija lokalinėse mažmeninės prekybos kasdienio vartojimo prekėmis rinkose, esančiose Vilniaus, Kauno, Klaipėdos ir Panevėžio apskrityse, RIMI įsipareigojo užtikrinti, kad 17 parduotuvių minėtose apskrityse būtų perleistos pirkėjui ar pirkėjams, galintiems veiksmingai konkuruoti mažmeninėje prekyboje. Nusivylė tokiu sprendimu „Šis sprendimas mus nustebino ir nuvylė. Mes labai atidžiai išanalizavome rinką ir visus įmanomus pirkėjus. Lietuvos konkurencijos tarybai pateikėme keletą skirtingų parduotuvių pardavimo scenarijų su keturiais skirtingais pirkėjais. Jie visi buvo patvirtinti Patikėtinio, kuris buvo paskirtas Konkurencijos tarybos, kad įvertintų potencialus pirkėjus ir sutartis su jais“, – pranešime žiniasklaidai cituojamas Per Strömberg, „ICA Gruppen“ vadovas. Pasak jo, Lietuva ir toliau išliks svarbia rinka „ICA Gruppen“: „Po šio sprendimo grįšime prie ankstesnės mūsų strategijos augti šioje rinkoje organiškai.“ 17 „Iki“ ir „Rimi“ parduotuvių turėjo būti parduotos iki sandorio užbaigimo. VZ.lt duomenimis, minimas parduotuves pretendavo pirkti trys potencialūs investuotojai. Rinkoje kalbama, kad paskutiniams etape dalyvavo Kauno bendrovė „Šilas“, „S. Jurkus ir partneriai“ (prekės ženklai „Mastis“, „Jurkynė“, „Pas Stanislovą“) ir Latvijos „Mego“. Šiuo metu „Iki“ valdo 232 parduotuvę, „Rimi Lietuva“ – 56. „Rimi Lietuva“ prekybos tinklą „Iki“ valdančią bendrovę „Palink“ už 213 mln. eurų ketino įsigyti iš Vokietijos „Rewe Group“ ir kitų akcininkų.