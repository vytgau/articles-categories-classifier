Komisijos vadovas sakė Europos Sąjungos (ES) Rytų partnerystės viršūnių susitikime Briuselyje penktadienį iškėlęs šį klausimą Baltarusijos delegacijai. „Kiek tai liečia Komisiją, mes nelaikome šio klausimo dvišaliu klausimu tarp Lietuvos ir jos kaimynės (Baltarusijos), tai yra europinis klausimas. Šiuo klausimu aš pilnai palaikau Lietuvos prezidentę (Dalią Grybauskaitę) ir lietuvius“, – spaudos konferencijoje sakė J. C. Junkckeris. „Mes atidžiai seksime šį klausimą, nežiūrėsime į tai atlaidžiai“, – pridūrė EK vadovas. Lietuvos siūlymu į viršūnių susitikimo baigiamąją deklaraciją įtrauktas reikalavimas gerbti „aukščiausius tarptautinius branduolinės saugos ir aplinkosaugos standartus“. Lietuva kaltina Minską, kad Astravo jėgainė statoma nesaugiai. Baltarusijos užsienio reikalų ministras savo ruožtu viršūnių susitikime tikino, kad jo šalis yra atvira bendradarbiavimui su ES dėl jėgainės statybų. Siekdama apsunkinti Astravo AE projektą, Lietuva žada blokuoti elektros patekimą į šalies rinką. Lietuvos Vyriausybė prieš dvejus metus taip pat kreipėsi į Briuselį, ragindama ES lygiu pradėti diskusijas dėl elektros boikoto iš nesaugių elektrinių, bet nesulaukė nei Europos Komisijos, nei kitų ES šalių paramos. Jėgainę netoli sienos su Lietuva, apie 40 kilometrų nuo Vilniaus stato Rusijos korporacija „Rosatom“.