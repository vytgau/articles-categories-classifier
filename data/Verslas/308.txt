Trečiadienį paskelbti duomenys parodė, kad JAV komercinės naftos atsargos praėjusią savaitę krito, be to, rinkoje toliau auga lūkesčiai, kad Naftą eksportuojančių šalių organizacija (OPEC) ir Rusija dar kartą pratęs gavybos apribojimo programą. Be to, rinką aukštyn pastūmėjo ir išliekanti politinė įtampa Artimųjų Rytų regione bei faktinė OPEC lyderė Saudo Arabija, užsiminusi apie norą, kad naftos barelio kaina pasiektų 80 dolerių. „Brent“ rūšies naftos ateities sandorių kaina ketvirtadienio vakarą pašoko iki 74,74 dolerio už barelį, o JAV „West Texas Intermediate“ (WTI) naftos barelio kaina pasiekė 69,56 dolerio - tokio lygio kainas rinka paskutinį kartą matė 2014 m. lapkritį. Tarp veiksnių, ribojančių dar didesnį naftos rinkos pakilimą, analitikai įvardino nepaliaujamai augančias gavybos JAV apimtis, kurios per savaitę pasiekė naują rekordinį lygį - 10,54 mln. barelių naftos per parą. Šiuo metu pagal naftos gavybos apimtis JAV atsilieka tik nuo lyderės Rusijos.