Kartu jis teigia, jog, jo vertinimu, valstybė neturėtų nemokamai suteikti patalpų pelningoms organizacijoms. „Galiu pasakyti sisteminį sprendimą, kurį Finansų ministerija rengia – įstatymo projektą, kur bus apskritai išspręstas iš esmės klausimas, kalbant apie valstybės turto panaudojimą: kas kokiais pagrindais ir kokiomis sąlygomis tą valstybės turtą gali gauti, ypač kai kalbame apie galimybę gauti nemokamai“, – trečiadienį sakė premjeras. „Mano principinė pozicija – kad valstybės turto neturėtų gauti ypatingai tos organizacijos, kurios generuoja pelnus, nemokamai“, – teigė jis. Finansų ministerijos duomenimis, įvairioms organizacijoms yra suteikta 0,24 mln. kv. metrų ploto – tai sudaro 2,3 proc. viso valstybės valdomo nekilnojamojo turto. Dėl to per metus valstybės biudžetas praranda apie 7 mln. eurų.