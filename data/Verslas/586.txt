Tuo metu dabar jis sakė suprantantis žmones, kuriems dėl panaikinto papildomo neapmokestinamų pajamų dydžio (PNPD) „į rankas“ gaunamos pajamos sumažėjo. „Bet vykdant nuosekliai vaiko pinigų politiką, juos didinant, mes labai greitai pamiršime apie tą pradžią, kuri buvo. Buvo sudėtinga, dažnai sunku padaryti reformas valstybėje, kad viskas būtų lyg sviestu patepta. Šio Vyriausybės sprendimo sėkmė priklausė ir nuo 60 savivaldybių Lietuvoje. Kaip matome, susitvarkymo su administracine našta tempai yra sudėtingi“, – tiesioginėje DELFI TV transliacijoje sakė jis. Paaiškino naudą gyventojams Antradienį Seime pristatytoje 2017 metų Vyriausybės veiklos ataskaitoje teigiama, kad 2018 metais planuojamos reformos mokesčių, inovacijų, šešėlinės ekonomikos mažinimo srityse ir jos padės gerinti šalies konkurencingumą ir kiekvieno žmogaus gyvenimo kokybę. V. Sinkevičius aiškino, kad geresnis šalies konkurencingumas pritraukia investuotojus. „Tarkim, investuotojas Mažeikiuose sukuria 500 darbo vietų. Tai sudaro galimybes darbuotojų kaitai, bet tai sukuria ir netiesiogines darbo vietas. Tie 500 žmonių turės maitintis, eis į parduotuves, kavines. Mažeikiuose atsiras naujų galimybių“, – sakė jis. Ministras pasakojo, kad praėję metai Lietuvai buvo labai sėkmingi vertinant pagal tiesioginių užsienio investicijų pritraukimą, pagal eksporto augimą, be to, verslas uždirbo rekordinį pelną. V. Sinkevičius tvirtino, kad visiems šiems dalykams prielaidos sukuriamos Vyriausybėje. „Pirma, mes neturėtume tokio dramatiško augimo investuotojų, ypač gamybinių, jei tai nebūtų 2017 metų prioritetas. Antra, buvo priimtas visas paketas įstatymų, lengvinančių galimybes kurtis gamybos įmonėms. Tai prisijungimas prie dujų tinklų, prie elektros tinklų, dar Laisvųjų ekonominių zonų įstatymas pakeistas iš esmės. Kai mes siunčiame į rinką signalus, kai pasauliniai indeksai mus įvertina antroje vietoje pagal galimybes kurtis gamybinėms investicijoms. Tam Vyriausybė neturėjo jokios reikšmės? Man atrodo, keista... Suprantu, kad kai kurie norėtų tikėti, kad pasaulio ekonomika auga ir taip jau nutinka, kad viena iš didžiųjų įmonių tiesiog beda pirštu į žemėlapį ir pasirenka Lietuvą. Tačiau iš tiesų atliekama detali šalies analizė, sudėliojami visi jos pliusai ir minusai ir t.t.“, – komentavo jis.  Skauda dėl kiekvieno emigranto V. Sinkevičius pokalbio metu taip pat pastebėjo, kad per pirmąjį šių metų ketvirtį emigracija, lyginant su tuo pačiu laikotarpiu pernai, sumažėjo 30 proc. Tuo metu imigracija buvo 40 proc. didesnė. „Ar man skauda dėl tų 2219 žmonių, kuriais Lietuvoje sumažėjo? Taip, man skauda dėl kiekvieno iš jų. Tačiau kartais labai sudėtinga jaunam žmogui įrodyti, kad Vilnius yra geresnis miestas už Londoną, kad turime pačius pažangiausius universitetus“, – sakė jis. V. Sinkevičius taip pat sakė, kad Lietuva privalo būti atvira žmonės, norintiems čia gyventi ir dirbti – nesvarbu, kokios jie tautybės ar pilietybės. „Mes esame XXI amžiuje, esame ES valstybė ir žmogus norintis čia gyventi – žinoma, jis turi praeiti visas patikras, bet jei jis nori gyventi šioje valstybėje, kodėl ne?“ – svarstė jis.