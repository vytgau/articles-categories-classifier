Tarp abiejų valstybių atsakingų institucijų suderintas veterinarijos sertifikatas. VMVT direktorius Darius Remeika teigia, kad šis susitarimas atveria naujas galimybes Lietuvos arklių augintojams. „Gilias arklių auginimo tradicijas turinčiame Uzbekistane gerai vertinami Lietuvoje užauginti žirgai. Šis eksporto susitarimas atveria naują rinką daugiau kaip 7,5 tūkst. arklių veisėjų ir laikytojų, auginantiems per 16 tūkst. arklių“, - sakė D. Remeika. Į Uzbekistaną galės būti eksportuojami tik sveiki, suaugę arkliai, kumelės ar jų prieauglis, išbuvę Europos Sąjungoje (ES) ne mažiau kaip 6 mėnesius. Prieš išvežant, gyvūnai laikymo vietose turės būti stebimi veterinarijos gydytojų ne trumpiau kaip 21 dieną. Per šį laikotarpį arkliai bus ištirti dėl kai kurių šiai gyvūnų rūšiai būdingų ligų. Transporto priemonės turės būti paruoštos pagal ES patvirtintas taisykles.