Grupės pajamos, lyginant su 2016 metais, išaugo 8,3 proc., o grynasis pelnas sumažėjo 25,8 proc. „INVL Baltic Farmland“ nuosavas kapitalas 2017 metų pabaigoje siekė 12 mln. eurų, o šis rodiklis akcijai – 3,72 euro ir, įvertinus ir 2017 metais išmokėtus dividendus, per metus padidėjo 8 proc. „INVL Baltic Farmland“ valdomos žemės vertė per metus padidėjo 5,1 proc., iki 12,96 mln. eur,ų arba 4,3 tūkst. eurų už hektarą. Turto vertinimą atliko korporacija „Matininkai“. Eliminavus atlikto turto perkainavimo ir su juo susijusio atidėtojo pelno mokesčio bei administravimo mokesčio įtakos rezultatą, „INVL Baltic Farmland“ pelnas siektų 350 tūkst. eurų. Remiantis bendrovės praėjusių metų veiklos prognoze, parengta darant prielaidą, kad bendrovės valdomos žemės vertė nesikeis ir nebus žemės pirkimo ar pardavimo sandorių, planuota, kad 2017 metais „INVL Baltic Farmland“ pajamos sieks 575 tūkst. eurų, o grynasis pelnas – 350 tūkst. eurų. „Bendrovės pasiektus rezultatus vertiname teigiamai – jie atitinka skelbtą prognozę. Auganti turto vertė bei orientacija į ilgalaikes žemės nuomos sutartis suteikia pagrindo tikėtis ir tolesnio augimo“, – sakė „INVL Baltic Farmland“ žemę administruojančios bendrovės „INVL Farmland Management“ direktorė Kristina Urbonienė. Atsižvelgiant į pasiektus rezultatus, bendrovės valdyba siūlo už 2017 metus patvirtinti 0,15 euro dividendus akcijai, o iš viso dividendams skirti 484 tūkst. eurų. Lyginant su dividendais, išmokėtais už 2016 metus, jų suma akcijai išaugtų 2,14 karto. Taip pat siūloma keisti bendrovės dividendų mokėjimo politiką ir joje numatytus skirti dividendus akcijai padidinti nuo 0,06 iki 0,10 euro. „INVL Baltic Farmland“ pastarųjų metų rezultatai suteikia pagrindo didinti dividendų politikoje numatytus skirti dividendus, taip suteikiant didesnę vertę akcininkams“, – sako „INVL Baltic Farmland“ valdybos pirmininkas Alvydas Banys. Sprendimai dėl dividendų mokėjimo ir dividendų mokėjimo politikos keitimo bus svarstomi šių metų balandžio 10 dieną vyksiančiame eiliniame visuotiniame akcininkų susirinkime. Taip pat bendrovės valdyba siūlo akcininkų susirinkimui patvirtinti leidimą „INVL Baltic Farmland“ įsigyti savo akcijų. Siūloma minimali akcijos kaina – 3 eurai, maksimali – 5 eurai. Paskelbtos ir bendrovės veiklos prognozės šiems metams. Atsižvelgdama į sudarytas nuomos sutartis, „INVL Baltic Farmland“ 2018 metais planuoja gauti 609 tūkst. eurų pajamų ir uždirbti 360 tūkst. eurų konsoliduoto grynojo pelno. Veiklos prognozės parengtos darant prielaidą, kad per 2018 metus turimų sklypų vertė nepakis bei nebus sudaryta jokių žemės pirkimo ar pardavimo sandorių. „Nasdaq“ Vilnius biržoje listinguojamos „INVL Baltic Farmland“ antrinės įmonės valdo 3 tūkst. hektarų žemės ūkio paskirties žemės Lietuvoje, kuri nuomojama žemės ūkio bendrovėms ir ūkininkams.