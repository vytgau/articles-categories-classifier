Elektroninių varžytinių tinklalapyje nurodoma, kad 13 degalinių aukcionas pradėtas ketvirtadienį, pasiūlymus galima teikti iki gruodžio 18 dienos. „Bendrovė bandė restruktūrizuotis, bet nesugebėjo grąžinti skolų ir viskas, kitas kelias – bankrotas. (...) Didžiausias kreditorius yra Medicinos bankas, o bendri įmonės įsiskolinimai siekia tiek, už kiek yra parduodamas turtas – apie 7 mln. eurų“, – BNS sakė „Mildos“ bankroto administratorius Dalius Volskis. Anot jo, šiuo metu visos degalinės yra išnuomotos neįvardijamam operatoriui. „Šiuo metu parduodamų objektų neskaidome, mūsų interesas – gauti maksimalią sumą, kas būtų geriausia visiems kreditoriams“, – aiškino D. Volskis. „Milda“ nurodo valdanti 12 degalinių vakarų Lietuvoje ir vieną – Alytaus rajone. Aukcione taip pat parduodama degalinių įranga, buitinių dujų išpilstymo stotis, administracinės patalpos su sandėliu, transporto priemonės ir kitas turtas. 2016 metais degalinių tinklo valdytoja gavo 22,6 mln. eurų pajamų – 38,4 proc. mažiau nei 2015 metais (36,7 mln. eurų) ir patyrė beveik 210 tūkst. eurų grynųjų nuostolių (76,9 tūkst. eurų grynojo pelno). 2016-ųjų pabaigoje „Milda“ turėjo sukaupusi 838,6 tūkst. eurų nepaskirstytųjų nuostolių. Registrų centro duomenimis „Mildos“ akcijas valdo Vidas ir Ramunė Rimkai.