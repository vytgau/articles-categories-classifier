Dėl ilgalaikio darbo išmokos gali kreiptis tie, kas vienoje darbovietėje dirbo ilgiau nei 5 m. ir darbo sutartį nutraukus darbdavio iniciatyva be darbuotojo kaltės. „Sodros“ direktoriaus pavaduotojas Ježy Miskis informavo, kad teisę kreiptis dėl ilgalaikio darbo išmokos jau turi beveik 500 apdraustųjų. „Vos mus pasiekia informacija apie darbuotojų atleidimą, informuojame juos apie tokią galimybę el. paštu (jeigu gyventojas jį yra nurodęs) ir asmeninėje „Sodros“ paskyroje gyventojui. Iki šiol prašymus yra pateikę 209 apdraustieji. Jau priėmėme 6 sprendimus skirti tokias išmokas tiems besikreipusiems, kurie per tris mėnesius neįsidarbino pas tą patį darbdavį. Tai yra viena iš šios išmokos skyrimo sąlygų“, – paaiškino pavaduotojas. Jo teigimu, pagal šią tvarką pirmiesiems gyventojams, kurie buvo atleisti liepos 2 d., tokios procedūros galėjo būti pradėtos ne anksčiau nei spalio 2 dieną. Išmokos mokamos už praėjusį mėnesį, tad pirmosios išmokos už spalį bus pradėtos mokėti lapkritį. Direktorius taip pat priminė, kad pretenduojantys gauti ilgalaikio darbo išmoką dėl jos gali kreiptis pusę metų. Pavyzdžiui, tie, kurie buvo atleisti iš karto po to, kai liepos 1 d. įsigaliojo Garantijų darbuotojams ir jų darbdaviui tapus nemokiam ir ilgalaikio darbo išmokų įstatymas, pateikti prašymą dar gali iki kitų metų sausio 2 d. „Matydami, kad didelė dalis žmonių, turinčių teisę gauti išmoką, dėl jos dar nesikreipė, artimiausiu metu jų nurodytais kontaktais pakartotinai išsiųsime informaciją apie turimas teises ir apie tai, kokia tvarka išmokos skiriamos“, – informavo J. Miskis. Socialinės apsaugos ir darbo ministerijos Socialinio draudimo skyriaus vedėjas Vaidotas Kalinauskas teigė, kad nuo liepos 1 d. Įsigaliojus naujam kodeksui ir kitiems įstatymams didelės atleidimų bangos nepastebėta: „Nors „Sodros“ duomenimis iš beveik 500 turinčių teisę gauti išmoką šios išmokos kreipėsi virš 200 asmenų, tikėtina, kad šie atleisti darbuotojai dar kreipsis, kadangi įstatyme yra nustatyta, kad asmuo turi teisę kreiptis per 6 mėn. po atleidimo. Aktualu pažymėti, kad nors darbuotojas gali kreiptis dėl išmokos jau kitą dieną po atleidimo, išmoka pradedama mokėti tik po 3 mėn., jei tarp jo ir buvusio darbdavio nesudaroma nauja darbo sutartis. Darbuotojui, kuris kreipiasi 3 mėn. po atleidimo, bet ne vėliau kaip 6 mėn. po atleidimo, ilgalaikio darbo išmoka pradedama mokėti nuo kreipimosi dienos. Kadangi Ilgalaikio darbo išmokų fondo veikla dar tik įsibėgėja, o kreiptis nuo pat pirmos atleidimo dienos nėra būtina, tikimės, kad visi asmenys, kuriems priklauso ilgalaikio darbo išmoka, kreipsis laiku.“ „Sodros“ duomenimis, per nuo liepos 1 d. per tris mėnesius buvo nutraukta 169 tūkst. darbo sutarčių. Kaip ir anksčiau dažniausia jos nutraukiamos darbuotojo iniciatyva be svarbių priežasčių – per minėtą laikotarpį iš viso 127 tūkst. nutraukimų (nutraukiant šiuo pagrindu ilgalaikio darbo išmoka nepriklauso, net jei darbuotojas vienoje įmonėje dirbo, pvz., 20 metų). 21,3 tūkst. sutarčių buvo nutrauktos suėjus jų terminui. Per 8 tūkst. darbo sutarčių nutraukta šalių susitarimu. Darbdavio iniciatyva dėl darbuotojo kaltės nutraukta 3,7 tūkst. darbo sutarčių, be jo kaltės – 1,4 tūkst. Darbdavio valia išmokant 6 mėn. darbo užmokesčio dydžio išeitinę išmoką per tris mėnesius nutraukta 267 sutartys.