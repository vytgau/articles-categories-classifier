„Konkursas apima trijų tiltų, 14 automobilių ir 20 geležinkelių viadukų, 4 žaliųjų tiltų, 87 pralaidų, trijų sąvažų ir dviejų stočių detaliojo techninio projekto parengimą“, – pranešime cituojamas „RB Rail“ technikos direktorius Martas Nielsenas. Šio ruožo ilgis yra 92 kilometrai, įskaitant Panevėžio stotį. Be to, paskelbtas apie 50 km ruožo nuo Talino iki Raplos miesto projektavimo konkursas. Kiek anksčiau – 2017-ųjų pabaigoje paskelbtas „Rail Baltica“ ruožo nuo Kauno iki Ramygalos statybos projektavimo ir priežiūros konkursas. Įgyvendinant maždaug 5 mlrd. eurų vertės "Rail Baltica" projektą bus nutiesta tiesioginė geležinkelio jungtis tarp Baltijos šalių ir Europos geležinkelio tinklo. Projektą numatoma pabaigti iki 2026 metų.