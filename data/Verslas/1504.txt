„Bendrovė turėjo paskelbti informaciją apie Konkurencijos tarybos atliekamą tyrimą, kai ši pasirodė viešoje erdvėje, tačiau to nepadarė, nepaisydama mūsų rekomendacijų. Žinia sukėlė neigiamą rinkos reakciją ir galimus nuostolius investuotojams, o PST nesiėmė jokių veiksmų, kad pakeistų padėtį“, – sako Lietuvos banko Priežiūros tarnybos direktorius Vytautas Valvonis. 2017 m. gruodžio 13 d. viešoje erdvėje buvo paskelbta informacija apie tai, kad jau nuo 2016 m. rugpjūčio mėn. Konkurencijos taryba atlieka patikrinimą dėl galimo AB „Panevėžio statybos trestas“ ir kitos įmonės kartelinio susitarimo. Už tokius nusižengimus įmonėms gali būti skiriama piniginė bauda iki 10 proc. jų metinių pajamų praėjusiais ūkiniais metais. Maksimali bauda galėjo sudaryti daugiau nei penktadalį PST nuosavo kapitalo ir beveik 5 kartus viršijo 2016 m. jos grynąjį pelną, tad galėjo reikšmingai paveikti bendrovės finansinę padėtį. Paviešinta informacija sukėlė investuotojų reakciją ir turėjo įtakos AB „Panevėžio statybos trestas“ akcijų rinkos kainai (per gruodžio 14 dieną kaina nukrito beveik 4 proc.). Matydami rinkos reakciją, Lietuvos banko specialistai atkreipė AB „Panevėžio statybos trestas“ dėmesį į teisės aktų reikalavimus, rekomenduodami nedelsiant paskelbti pranešimą ir paaiškinti padėtį. PST į rekomendaciją neatsižvelgė. 2017 m. gruodžio 20 d. Konkurencijos taryba pranešė, kad už konkurenciją ribojantį susitarimą PST skyrė 8,5 mln. Eur baudą. Lietuvos bankas nustatė, kad AB „Panevėžio statybos trestas“ žinojo apie Konkurencijos tarybos atliekamą tyrimą ir galimas pasekmes, tačiau nusprendė neatskleisti informacijos iki oficialaus Konkurencijos tarybos sprendimo. Pagal Piktnaudžiavimo rinka reglamentą, PST privalėjo informuoti rinkos dalyvius iškart, kai viešoje erdvėje pasirodė informacija apie atliekamą tyrimą ir galimas pasekmes. AB „Panevėžio statybos trestas“ laiku to nepadarė ir dėl to investuotojai galėjo patirti beveik 16 tūkst. Eur nuostolių.