„Šiuo metu tokių svarstymų nėra, ypatingai dėl alkoholio, nes, kaip žinia, buvo akcizų šuolis, kuris įvyko pernai. Tai ta linkme tikrai nesvarstome. Kalbant apie tabaką, tikėtina, kad jis bus ir toliau nuosekliai didinimas, be jokių šuolių – tiesiog signalizuojant visuomenei, kad šitas žalingas įprotis kainuos vis brangiau ir brangiau“, – ketvirtadienį LRT televizijai sakė V. Šapoka. Pasak ministro, dabartinis akcizų rūkalams padidinimas leis šiemet papildomai į biudžetą surinkti 10 mln. eurų. „Nors iš pirmo žvilgsnio tas padidėjimas yra nedidelis, bet jeigu paimtume bendrą sumą, tai tikimasi surinkti daugiau nei 10 mln. eurų. Pavyzdžiui, mokytojų atlyginimams didinti numatyta per 20 mln. eurų, tai bene pusę tos sumos sudaro papildomas surinkimas iš akcizų“, – kalbėjo ministras. V. Šapokos teigimu, didesnis tabako apmokestinimas yra veiksminga priemonė kovoti su žalingais įpročiais ir saugoti visuomenės sveikatą. „Jeigu pasižiūrėtume kelerių metų laikotarpiu, tai akcizų didinimas – tiek alkoholiui, tiek rūkalams – duoda rezultatų, vartojimas iš tikrųjų mažėja. Atitinkamai mažės sergamumas ir išlaidos šitoms ligoms gydyti“, – sakė ministras. Nuo kovo 1–osios padidėjo rūkalų akcizai. Skaičiuojama, kad cigarečių pakelis (20 vnt.) vidutiniškai pabrangs apie 0,10 euro, cigarų ir cigarilių pakelis (17 vnt.) – apie 0,17 euro.