Gruodžio 28 d. popiet prasidėjo buvusio bendrovės „Panevėžio autobusų parkas“ administracijos pastato griovimo darbai. Bendrovė „Panevėžio autobusų parkas“ administracijos pastatas parduotas bendrovei „Lidl Lietuva“ ir nugriovus jį bus pastatytas antras „Lidl“ prekybos centras Panevėžyje. „Lidl“ stato greitai Kad šioje vietoje atsiras „Lidl“ prekybos centras patvirtino Panevėžio miesto savivaldybės administracijos direktorius Rimantas Pauža. Pasak jo, Beržų - J. Basanavičiaus gatvių sankirtoje bus statomas prekybos centras. „Bendrovė „Lidl Lietuva“ nusipirko senus Autobusų parko pastatus ir vietoje jo statys parduotuvę. Kiek žinau, tai ne paskutinis „Lidl“ prekybos centras Panevėžyje. Vieną jau turime, o jų bus ir daugiau. Stato jie greitai“, – informavo administracijos direktorius. Pasistatė dirbtuves Bendrovės „Panevėžio autobusų parkas“ generalinis direktorius Rimantas Petukauskas naujienų portalui JP patvirtino, kad buvusio parko administracinio pastato vietoje atsiras „Lidl“ prekybos centras. „Pardavę prieš bene 50 metų statytą administracinį pastatą už gautas lėšas Autobusų parko vidiniame kieme pasistatėme modernias dirbtuves ir patalpas administracijai. Tokių dirbtuvių, kiek žinau, neturi nei vienas Lietuvos autobusų parkas. Bendrovės administracija jau naujose patalpose įsikūrė, o dirbtuvėse baigiame įrangą sutvarkyti“, – sakė R. Petukauskas. Jis teigė, kad be pridėtinės vertės mokesčio naujas pastatas kainavo apie 2,5 mln. eurų. Bendrovės „Lidl Lietuva“ Korporatyvinių reikalų ir komunikacijos departamento specialistė Valerija Lebedeva naujienų portalui JP aiškino negalinti daug pasakoti ir komentuoti apie prekybos centrų plėtrą šalies miestuose. Pasak jos, Lietuvoje veikia 31 „Lidl“ parduotuvė, o per šiuos metus duris atvėrė devynios. 