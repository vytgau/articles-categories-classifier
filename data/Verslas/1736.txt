Ką daryti, jei pinigus pervedėte ne ten arba patys gavote per daug pinigų, pataria Vilniaus universiteto Teisės fakulteto docentas, advokatas dr. Laurynas Didžiulis. Pasak pašnekovo, Lietuvos banko duomenimis, per metus Lietuvoje įvykdoma daugiau kaip 4 tūkst. nesėkmingų bankinių pavedimų. Nors, advokato manymu, 4 tūkst. atvejų bendrame pavedimų kontekste nėra daug, jie vis tik gali sukurti daug teisinių ginčų. Jei netyčia pervedėte pinigus ne į tą sąskaitą, reikėtų nedelsiant imtis veiksmų. „Reikėtų bandyti atšaukti pavedimą. Paprastai tokia paslauga Lietuvos įkainiais kainuoja 10 eurų. Bankas gali tada tuos pinigus sugrąžinti, jeigu jie dar nėra iškeliavę iš paties banko arba nėra pasiekę gavėjo sąskaitos. Jei pinigai pasiekė gavėjo sąskaitą, tokiu atveju, tie pinigai jau yra gavėjo nuosavybė ir bankas, jei kažką darys, pažeis nuosavybės teises“, – aiškina L. Didžiulis. Advokato teigimu, šiuo atveju yra du sprendimo būdai: susitarti, kad gavėjas grąžintų pinigus, o nepavykus kreiptis į Bendrosios kompetencijos teismą.