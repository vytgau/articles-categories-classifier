SBA pranešė, kad daugiausiai lėšų bus skiriama baldų fabrikų plėtrai ir automatizavimui. „Pagrindinės investicijos koncerno valdomuose fabrikuose Lietuvoje bus skiriamos gamybos automatizavimui bei robotizacijai, naujų technologijų diegimui“, – pranešime spaudai cituojamas SBA viceprezidentas Egidijus Valentinavičius. Koncernas valdo septynis baldų fabrikus ir tris trikotažo gamybos įmones – į jas bus investuojama 38,4 mln. Eur. Dalis šių lėšų bus skirta logistikos centro ir baldų komponentų gamyklos statyboms Klaipėdoje, jas žadama pradėti šiemet. Iki 2020 metų į projektą ketinama investuoti apie 30 mln. Eur. 13,3 mln. Eur investicija šiemet bus skirta nedideliam koncerno fabrikui Baltarusijoje „Mebelain“. „Iš viso per dvejus metus į „Mebelain“ koncernas SBA numatęs investuoti 24,2 mln. Eur, o gamyba naujuose cechuose turėtų prasidėti 2019 metų pabaigoje“, – teigė E. Valentinavičius. SBA valdoma nekilnojamo turto (NT) plėtros įmonė „Urban Inventors“ kartu su investicijų valdymo įmone „Capitalica Asset Management“ į NT plėtrą šiemet investuos 46,3 mln. Eur. SBA jungia 26 įmones, tarp jų yra „Klaipėdos baldai“, „Šilutės baldai“, „Visagino linija“, „Germanika“, „Kauno baldai“, „Utenos trikotažas“, „Šatrija“, nekilnojamojo turto grupė „Urban Inventors“.