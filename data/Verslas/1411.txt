„Maxima Grupės“ stebėtojų tarybos nariais paskirti „Vilniaus prekybos“ valdybos pirmininkas Marius Čatrauskas, „Talka LT“ vadovė Jolanta Bivainytė ir Petras Jašinskas, kuris prieš tai ėjo „Maxima Grupės“ valdybos pirmininko pareigas. „Valdymo struktūros atnaujinimu siekiame įmonėje diegti pažangiausias korporatyvinio valdymo praktikas. Modernus, skaidrus ir efektyvus valdymas yra svarbus pagrindas įgyvendinant ambicingus tikslus“, - pranešime spaudai cituojamas „Vilniaus prekybos“ valdybos pirmininkas M. Čatrauskas. „Stebėtojų tarybos suformavimas sustiprins „Maxima Grupės“ valdymo struktūrą, atskiriant operatyvinio valdymo funkcijas, kurios sukoncentruojamos valdyboje, nuo strateginės priežiūros, kurią užtikrins stebėtojų taryba“, - teigia P. Jašinskas. P. Jašinską „Maxima Grupės“ valdybos pirmininko pareigose nuo šiol pakeis „Maxima Grupės“ ir „Franmax“ generalinis direktorius Dalius Misiūnas, prieš tai valdyboje ėjęs vicepirmininko pareigas. „Šie valdymo pokyčiai padės įmonei greičiau ir efektyviau priimti svarbius sprendimus žengiant į atsinaujinimo ir aktyvios plėtros etapą“, - komentuoja naujasis „Maxima Grupės“ valdybos pirmininkas D. Misiūnas. „Maxima Grupė“ šiuo metu valdo prekybos tinklus „Maxima“ (Baltijos šalyse), „Aldik“ (Lenkijoje), „T-Market“ (Bulgarijoje) ir elektroninę maisto parduotuvę „Barbora“. Konsoliduota „Maxima Grupės“ apyvarta 2016 m. siekė 2 693 mln. eurų.