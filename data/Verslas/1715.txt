Planuota, kad moderni trasa bus pastatyta dar pernai, tačiau paaiškėjo, kad iki šiol skambius planus deklaravusios savivaldybės nepasirašė bendradarbiavimo sutarties, o projektas nepajudėjo iš nulinės fazės. Veikiausiai reiktų sakyti, kad žengtas žingsnis atgal, nes paaiškėjo, kad trasai išrinkta vieta nėra tinkama trasai. Kauno rajono vadovai vis dar puoselėja viltį, kad trasa bus pastatyta, tačiau panašu, kad dar ilgus metus kauniečiai ir toliau rinksis kitų miestų slidinėjimo bazes. Išrinkta vieta – netinkama Apie planus Kaune statyti slidinėjimo trasą kalbėta ne vieną, ir ne penkis kartus. Džiūgauta, kad ledai pajudėjo, kai Kauno meras Visvaldas Matijošaitis dar 2016 metų pradžioje prakalbo, kad netrukus Kaunas turės slidinėjimo trasą. Tuomet buvo paskelbtas konkursas, kur turėtų būti pastatyta trasa. Iš esmės variantų ir pasirinkimo nebuvo daug ir buvo pritarta, kad trasa turėtų būti statoma Kleboniškio miške, ant vadinamojo Smertės kalno (Smertkalnio). Ši vieta yra jau Kauno rajono savivaldybės žinioje. „Geriausiu atveju mes plotume katučiu, jeigu per žiemą pavyktų sutvarkyti procedūras ir kitais metais per vasarą kažką jau tikrai nuveikti“, – 2016 metų pabaigoje situaciją komentavo Kauno savivaldybės administracijos direktorius Gintaras Petrauskas. Taigi pagal optimistinį planą trasa turėjo būti pastatyta praėjusią vasarą. Jau netrukus paaiškėjo, kad išrinkta vieta yra netinkama, nes Smertkalnis iš esmės yra proskyna, kuri skirta aukštos įtampos laidams. Taip, kažkada čia veikė vietinės reikšmės slidinėjimo centras, o surūdiję keltuvų stulpai išlikę iki šiol. Tačiau pagal dabartinius standartus pastatyti modernios trasos po aukštos įtampos laidais yra neįmanoma. Tą pripažįsta ir Kauno rajono valdininkai. „Vieta ir lokacija yra, tačiau pradžioje buvo optimistiškai baksnojama į tą proskyną, kur yra aukštos linijos trasa. Dėl savaime suprantamų priežasčių ši vieta atkrenta, nes ši vieta nėra dėkinga dėl visos jau esamos infrastruktūros. Reikia suprasti, kad šioje vietoje yra apsaugos zonos, ribojamas aukštingumas ir taip toliau. Jei planuotume ir svajotume apie kažkokį primityvų keltuvą, tai yra nerealu“, – sako Kauno rajono savivaldybės Urbanistikos skyriaus vedėjas Mindaugas Kruopis. Dabar kai procesai įstrigo, pakaunės valdininkai sako, kad siūlė kitą vietą, kur viskas vyktų kur kas greičiau. „Buvo padarytos studijos, bet buvo užsispirta, kad ta vieta Kleboniškyje yra pati geriausia. Na, aš nežinau net ką daryti. Aišku, mes turėjome parinkti vietą prie Kačerginės – ten buvo padarytos studijos ir vieta būtų tikusi. Miestui tinka Kleboniškis. Aš negaliu priimti sprendimo už miestą. Dabar procesas yra sustojęs“, – sako Kauno rajono savivaldybės administracijos direktorius Antanas Nesteckis.  Ilgos procedūros M. Kruopis teigia, kad dabar svarstoma slidinėjimo centrą šiek tiek „perstumti“ toliau nuo elektros linijos. Tačiau čia atsiranda kita problema. „Bandytume, modeliuotume ir norėtume trasos šalia. Tačiau ir tai yra pakankamai komplikuota, nes tai yra valstybinis miškas. Mišką išmiškinti yra pakankamai sudėtinga ir yra labai ilga procedūra. Tačiau tai pakankamai realu, bet mes dar neturime galutinio bendro susėdimo ir susitarimo, kuria linkme einame. Lyg vieta ir yra parinkta, bet yra daug namų darbų, kuriuos reikia atlikti, kad galėtume kalbėti apie sprendinius, (…) tačiau iki šiol nėra suformuluotos projektavimo užduoties“, –DELFI teigė M. Kruopis. Skaičiuojama, kad slidinėjimo centro statyboms reikėtų apie kelių hektarų miško ploto. „Norime išsiaiškinti, ar leis tokio dydžio valstybinius miško plotus išmiškinti. Reikalingos automobilių stovėjimo aikštelės, statiniai ir reikalingi nemaži plotai ir čia be valstybinio miško paskirties keitimo neišsiversime. Mes esame derinimo procedūroje su miškininkais. Kiek tai truks? Čia jau ne mūsų žinioje šie dalykai, tačiau iš praktikos galiu pasakyti, kad šie reikalai greitai nevyksta. Statyba yra galima, kai bus pakeista miško paskirtis ir bus leidimas darbams“, – teigia Kauno rajono meras Valerijus Makūnas. Įdomu, kad miškininkai apie planuojamus darbus apskritai nieko nežino. „Valstybinė miškų tarnyba neturi jokios informacijos apie miško žemės paskirties pakeitimą Narėpuose. T.y nieko nežinome apie kokius nors konkrečius sprendimus“, - DELFI sakė Valstybinės miškų tarnybos vadovas Paulius Zolubas. „Mes nesame pradėję proceso. Yra parengta Kauno miesto savivaldybės ir Kauno rajono savivaldybės jungtinės veiklos sutartis, kuri yra derinama. Ji užtruko. Kauno miestas kitą savaitę žada sutartį pasirašyti. Dvejus metus derinome sutartį? Na, viskas vyksta taip, kaip vyksta tas procesas. Kol nėra įsipareigojimų tai nėra tikslo net pradėti proceso“, – sako A. Nesteckis.