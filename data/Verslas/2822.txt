Bulgarijoje nuo 2018 m. MMA bus 510 levų arba 260 Eur. Rumunijoje, kurią anksčiau taip pat lenkėme, minimali alga nuo Naujųjų pradžios padidinta iki 1,9 tūkst. lėjų. Lietuvos banko skelbiamu kursu tai būtų beveik 410 Eur. Lenkija minimalią algą padidino iki 2,1 tūkst. zlotų. Skaičiuojant oficialiu kursu – tai kiek daugiau nei 500 Eur. 500 Eur MMA nuo metų pradžios nustatyta ir Estijoje. Latvijoje ji padidinta iki 430 Eur. Didžiausia minimali alga praėjusių metų antrąjį pusmetį buvo Liuksemburge. Čia ji siekė beveik 2 tūkst. Eur. Airijoje ir Belgijoje minimalus atlyginimas buvo po 1,5 tūkst. Eur. Trišalės tarybos pirmininkas Andrius Romanovskis neseniai viešoje erdvėje paaiškino, kad jo vadovaujama institucija, vienijanti darbuotojų, darbdavių ir valdžios atstovus, nutarė Vyriausybei siūlyti nuo 2018 m. pradžios tvirtinti 400 Eur MMA dydį dėl tam tikrų priežasčių. „Siekiant depolitizuoti minimalaus darbo užmokesčio dydžio nustatymą, siūlyti įtvirtinti, kad minimalios mėnesinės algos ir vidutinio darbo užmokesčio santykis neturi būti mažesnis kaip 45 proc. ir didesnis kaip 50 proc. bei turi atitikti ketvirtadalio didžiausią santykį tarp vidutinio darbo užmokesčio ir minimalios mėnesinės algos turinčių Europos Sąjungos valstybių vidurkį, kuris nustatomas pagal Europos Sąjungos statistikos tarnybos paskutinių trijų metų skelbiamus duomenis“, – pristatyta pozicija. Ne visose ES valstybės minimali mėnesinė alga ar minimalus valandinis atlygis nustatomas įstatymu ar Vyriausybės nutarimu. Kai kur dėl to tariasi profesinės sąjungos ir darbdavių atstovai.