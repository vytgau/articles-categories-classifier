„Boso valanda su S. Jovaišu“ svečias – draudimo brokerių įmonės „Balto Link“ generalinis direktorius Robertas Šaltis. Be jau tradiciniu tapusiu laidos vedėjo klausimo svečiui, kas jūs toks, S. Jovaišas paprašo laidos dalyvio papasakoti savo sekmės istoriją. „Dažnai sau užduodavau klausimą, kodėl man sekasi, kodėl daug kas pavyksta. Ir suvokiau, kad nemažai yra atėję iš šaknų, iš vaikystės. Tėvai augino, skatino kažkuo domėtis. Tas žingeidumas – kraujyje įaugęs. Mano tėtis buvo labai darbštus. Niekada nebijojau ir juodžiausio darbo. Gimiau tarybiniais laikais, nebuvo lengva. Reikėdavo prisidurti. Uogaudavau, grybaudavau, o tai jau buvo uždarbis. Savarankiškai turguje prekiauti pradėjau nuo 12 metų. Turguje atsirado ir pirmieji derybų įgūdžiai. Ten gavau ir pirmąsias pokalbio vystymo pamokas“, – prisiminė R. Šaltis. Laidos svečias įsitikinęs, kad tapti sėkmingu verslininku ir vienos stambiausių pabaltyje draudimo brokerių kompanijos vadovu, jam pavyko dėl to, kad pelningumas niekada nebuvo pirminis tikslas. „Aš dažnai pastebiu, kad verslininkai, kurie orientuojasi tik į pelną, dažniausiai arba padaro tik trumpalaikį verslą, arba jis nepavyksta. O nepavyksta dėl to, kad pelnas nėra pagrindinis verslo produktas. Jis yra šalutinis arba pasekmė. Jeigu tu dirbi gerai, pelnas neišvengiamai ateis“, – įsitikinęs laidos svečias. Daugiau laidoje „Boso valanda su S. Jovaišu“ apie didžiausius iššūkius, su kuriais verslininkui teko susidurti, apie vertybes versle ir ar kompanija privalo jas turėti bei jomis gyventi. Ir kodėl R. Šaltis draudimą lygina su automobilio stabdžiais. Kiekvienoje kassavaitinėje laidoje „Boso valanda su S. Jovaišu” aptariami skirtingi klausimai, susiję su vadovavimu ir vadyba, kalbinamas vis kitas pašnekovas. Laidų metu nagrinėjama problematika aprašoma Sauliaus Jovaišo knygoje „Boso valanda: kasdienė šiuolaikinio vadovo knyga”, kurią leidžia leidykla „Baltos lankos”. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”!