Šįkart laidos „Boso valanda su S. Jovaišu” svečiais – Policijos generalinis komisaras Linas Pernavas. „Aš policininkas”, – į tradicinį klausimą, kas jūs toks, atsakė L. Pernavas. „Policininkas – tai ne profesija, tai gyvenimo būdas. Mes dirbam iš pašaukimo. Ir galiu pasakyti, kad 99 proc. mūsų policininkų dirba iš pašaukimo. Ir visi pastarieji pokyčiai yra padaryti mūsų pačių iš vidaus, nebuvo postūmio iš šono”, – pradėjo pokalbį Policijos generalinis komisaras. Anot jo, keistis buvo būtina. „Mes supratome, kad turime keistis. Nes žiūrint į situaciją, kokia yra dabar (kalbu ne tik apie policiją), jei nebūtume nieko keitę, būtume pamažu bankrutavę. Žinoma, netiesiogine šio žodžio prasme, nes gi pati policija nebankrutuos. Yra valstybė, bus ir policija. Bet nieko nekeičiant būtume po trupučiuką priėję prie ribos“, – atviravo L. Pernavas. „Būtumėt bankrutavę. Na ir kas?”, – provokavo S. Jovaišas. „Man skauda. Man skauda, nes aš dirbu iš pašaukimo. Aš gyvenu tuo, gyvenu policija, gyvenu tais žmonėmis. Mūsų šūkis yra „Ginti. Saugoti. Padėti.” – tikino L. Pernavas. Pokyčiai prasidėjo nuo strategijos kūrimo, pasakojo pašnekovas. „Kai rengėme pokyčių strategiją, pažiūrėjome, ką darė Steve Jobsas. Jis susirinko artimiausią komandą, atsisėdo ir nusprendė, ką reikia daryti. Mes irgi tą patį padarėm. Susirinkom keturiese, nuvažiavom į Kauną, turim ten tokį mokymų centrą, užsidarėm visai dienai ir diskutavom. Žinoma, dienos buvo maža, buvo keletas dienų. Per jas buvo ir taip, kai reikėdavo ataušti, raminti aistras, atsisėsti į skirtingus stalo kampus. Ir mes per keletą mėnesių parengėme strategiją, kuri buvo vos dviejų su puse puslapių.”, – apie pokyčių policijoje pradžią pasakojo L. Pernavas. 24-erius metus policijoje dirbantis pareigūnas jau trejus metus užima aukščiausias šios institucijos pareigas. Kas ir kaip keitėsi per šį laikotarpį – atviras pokalbis su L. Pernavu. Kiekvienoje kassavaitinėje laidoje „Boso valanda su S. Jovaišu” aptariami skirtingi klausimai, susiję su vadovavimu ir vadyba, kalbinamas vis kitas pašnekovas. Laidų metu nagrinėjama problematika aprašoma Sauliaus Jovaišo knygoje „Boso valanda: kasdienė šiuolaikinio vadovo knyga”, kurią leidžia leidykla „Baltos lankos”. Sekite naujienas vadovams kartu! Prisijunkite prie „Boso valandos su S. Jovaišu” paskyros socialiniame tinkle „Facebook”! Užsiregistruokite „Boso valandos“ naujienlaiškiui. Jame naujausia informacija vadovams, kurie nori tobulėti: aktualūs straipsniai savišvietai ir saviugdai, Sauliaus Jovaišo įžvalgos įvairiomis temomis ir atsakymai į jūsų užduotus klausimus, vaizdo reportažai ir, žinoma, naujausios „Boso valanda“ laidos. Ieškokite Facebook.com/BosoValanda.