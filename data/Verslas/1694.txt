„Praėjusiais metais suteikta mažiau naujų vartojimo kreditų, tačiau jų apimtis padidėjo, grąžinimo laikotarpis ilgėjo. Vartojimo kredito rinka smarkiai susitraukė 2016 metais, todėl pernai nuo savotiškų „grindų“ suteiktų kreditų skaičius sumažėjo dar 5 proc.“, - pranešime sako Lietuvos banko Priežiūros tarnybos direktorius Vytautas Valvonis. Teigiama, kad 2017 metais Lietuvos vartojimo kredito rinkoje reikšmingai sumažėjo vėluojančiųjų grąžinti paskolas ir ėmusiųjų rizikingiausius kreditus. Skaičiuojama, kad praėjusių metų pabaigoje ilgiau kaip 90 dienų iš eilės vėluojančiųjų grąžinti kreditus buvo perpus mažiau nei 2016 metų pabaigoje - iš beveik 485 tūkst. vartojimo kreditų šiek tiek daugiau nei dešimtadalis. Bendra susidariusių įsiskolinimų suma sudarė 38,9 mln. eurų ir buvo taip pat perpus mažesnė nei 2016 metų pabaigoje. Didesnė dalis šio sumažėjimo siejama su nutrauktų vartojimo kreditų pardavimu skolų išieškojimo įmonėms. 2017 m. pusę visų suteiktų vartojimo kreditų sumos sudarė susietieji vartojimo kreditai. Jų suteikta apie 207 tūkst. (183,2 mln. eurų) -11,3 proc. mažiau nei 2016 metais. Pernai sumažėjo ir mažesnių nei 290 eurų kreditai. Palyginti su 2016 metais, jų sumažėjo penktadaliu. Vidutinė vartojimo kreditų (ir mažesnių, ir didesnių už 290 eurų) suma sudarė 680 eurų (prieš metus - beveik 540 eurų).