Lietuvos bankų asociacijos užsakymu bendrovė „Spinter tyrimai“ 2017 m. gruodį atliko apklausą, rašoma pranešime spaudai. Jos metu nustatyta, kad nuomonę apie kriptovaliutas turi kas antras (49 proc.) Lietuvos gyventojas. Visgi 36 proc. respondentų teigia iki galo nesuprantantys, kas yra kriptovaliutos, o 15 proc. apskritai nežino, kas tai yra. 27 proc. (dažniau – didmiesčių gyventojai) manymu, kriptovaliutos yra eilinis burbulas, o 22 proc. (dažniau – 18–35 m. respondentai) jas laiko perspektyvia investicija. „Nusprendusieji investuoti į kriptovaliutas turi suvokti, kad tai daro tik savo rizika. Virtualios valiutos yra neprižiūrimos ir nereguliuojamos. Šios dienos kriptovaliutų vertė yra paremta lūkesčiais, o tokių valiutų sandoriai dažniausiai yra neatšaukiami ir anonimiški. Kriptovaliutos taip pat yra siejamos su nusikaltimų finansavimu ir pinigų plovimu. Europol‘as praneša, kad nusikalstami pinigai Europoje milijardais eurų yra plaunami kriptovaliutomis", - cituojamas Lietuvos bankų asociacijos prezidentas Mantas Zalatorius. Pasak jo, niekas nežino, kokia yra virtualios valiutos ateitis, ir tie, kurie aktyviai teigia žiną, tiesiog buria iš kavos tirščių. „Ir nors kriptovaliutų entuziastai dažnai sako, kad virtualios valiutos baiminamasi dėl neva didėjančios konkurencijos, visgi būtina pabrėžti, jog esmė visiškai ne čia. Investuotojas, įsigydamas kriptovaliutos, turi tikėtis ne tik uždirbti, bet ir būti pasiruošęs prarasti savo pinigus, o kartais ir reputaciją“, – sako jis. Skelbiama, kad Lietuvos bankų asociacijos nariai laikosi Lietuvos banko išsakytos pozicijos aiškiai atriboti savo veiklą nuo virtualių valiutų ir neteikti su jomis susijusių paslaugų. Tyrimo metu apklausti 1014 18-75 metų respondentų. Tyrimo imtis reprezentuoja Lietuvos gyventojus amžiaus, lyties, gyvenamosios vietos kriterijais.