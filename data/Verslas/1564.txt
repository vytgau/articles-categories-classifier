„Nusprendėme, kad Specialiųjų tyrimų tarnyba pagal kompetenciją vertins labiausiai korupcijos pažeidžiamas sritis, galbūt paanalizuos jas. (...) Galbūt viešuosius pirkimus“, - žurnalistams pirmadienį po susitikimo sakė S. Urbanavičius. Anot jo, susitikime diskutuota tik apie Kalėjimų departamento problemas, o apie Teisingumo ministeriją nekalbėta. S. Urbanavičius tikino, kad nekalbėta ir apie pirmadienį atsistatydinusį teisingumo viceministrą R. Bakšį. Anot jo, nors STT jau pradėjusi keletą ikiteisminių tyrimų departamente, jie su pirmadienio pokalbiu nesusiję. „STT turi keletą ikiteisminių tyrimų, susijusių su viešaisiais pirkimais, bet jie šiandien nebuvo aptarti“, - tikino jis. Kalėjimų departamento vadovas Robertas Krikštaponis nekomentuoja Teisingumo ministerijos auditorės Rasos Kazėnienės kaltinimų, kad institucijos auditui yra trukdoma. Tuo metu iš Premjero patarėjo Skirmanto Malinausko kritikos sulaukęs teisingumo viceministras pirmadienį atsistatydino. Vasario 28 d. Premjero patarėjas S. Malinauskas ir Teisingumo ministerijos Centralizuoto vidaus audito skyriaus vyriausioji specialistė R. Kazėnienė išsakė kritikos teisingumo viceministrui R. Bakšiui dėl, pasak jų, vilkinimo ir trikdymo atliekant auditą Kalėjimo departamente. Iškart po konferencijos, kurioje buvo kritikuojama ir teisingumo ministrė, pasisakė ir Prezidentė Dalia Grybauskaitė, pareiškusi, kad akivaizdu, jog M. Vainiutė nekontroliuoja padėties ministerijoje ir negeba sklandžiai organizuoti darbo. Nors teisingumo ministrė neigia, kad nesugeba tinkamai kontroliuoti procesų ministerijoje, sulaukusi kritikos iš Prezidentūros, pareiškė žadanti sprendimus dėl tolesnių savo veiksmų priimti pirmadienį, po susitikimo su Premjeru.