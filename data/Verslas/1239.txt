„Jau kartą esu buvusi „Belvilyje“, tik tada pirkau apgyvendinimą per „Makalius.lt“ puslapį. Už naktį su pusryčiais, SPA, masažais ir pan. keturvietyje namelyje tada mes sumokėjome 200 eurų, taigi išėjo po 50 eurų asmeniui. Pasiskaičiavau, kad tai nėra taip brangu, todėl nusprendžiau pailsėti su draugu savaitgalį lietuviškoje gamtoje. Šį kartą pasiūlymo per „Makalius.lt“ puslapį neradau, todėl jo ieškojau paties „Belvilio“ puslapyje ir buvau šokiruota, kad naktis dviviečiame namelyje su sūkurine vonia kainuoja 250 eurų“, – stebėjosi skaitytoja. Tatjana nesupranta, už ką tiek mokėti, jeigu tai tėra paprasta nakvynė be jokių pramogų. „Tu gauni sienas – ir viskas. Na, ir sūkurinę vonią. Neįsivaizduoju, kiek reikia uždirbti, kad sau leistum mokėti 250 eurų „už sienas“ nakčiai. Savaitgalis, t. y. dvi naktys kainuoja 500 eurų – išvis kosmosas. Juokingiausia, kad neseniai pirkau bilietus į Bulgariją ir sumokėjau už skrydžius pirmyn-atgal dviem žmonėms ir savaitės automobilio nuomą apie 300 eurų. Tai yra beveik tas pats, kas viena naktis „Belvilyje“. Visiška nesąmonė“, – rašė ji.  Moteris žvalgėsi ir į kitus pasiūlymus internete, tačiau visi jie stebino savo kainomis. „Lietuvoje tikrai mėgstu būti, myliu lietuvišką gamtą, tačiau su tokiomis kainomis, galiu pasakyti, pamirškime poilsį Lietuvos gamtoje, nebent vasarą palapinėje, kitaip neapsimoka“, – nuogąstavo skaitytoja. Stebėjosi, kad lietuviai skundžiasi kainomis DELFI kreipusis į „Belvilį“, įmonės direktorė Žaneta Bereznojienė paaiškino, kad į vienos nakties kainą taip pat yra įtraukti ir pusryčiai, todėl tai nėra kaina „tik už sienas“, kaip teigia skaitytoja. „Turime standartinių ir liukso kambarių viešbutyje, turime dviviečių bei keturviečių namukų. Taip pat turime vieną dviaukštį romantinį namelį su sūkurine vonia, židiniu. To namelio standartinė kaina kartu su pusryčiais, nes visuose mūsų pasiūlymuose pusryčiai yra įskaičiuoti, yra 246 eurai“, – patikslino ji. Tačiau Ž. Bereznojienė pabrėžia, kad įmonė dažnai pateikianti klientams specialių pasiūlymų, kada kaina gali būti kur kas mažesnė. „Pavyzdžiui, dabar turime pasiūlymą už 165 eurus, į kurį įeina naktis romantiniame namelyje, pusryčiai, baseinas ir taurė vyno arba arbata. Tiesiog reikia paieškoti, o ne rėkti“, – siūlo ji. Direktorė pabrėžė, kad kadangi toks romantinis namelis tėra vienas, jo užimtumas didelis, taigi atitinkama ir kaina. „Paklausa tikrai didelė. Sakykime, jeigu paprasti dviviečiai kambariai savaitgalį paprastai būna rezervuoti, o viduryje savaitės, jeigu nėra renginio, būna laisvi, šis namelis būna užsakytas ir savaitės viduryje. Užimtumas didelis, galiu pasakyti, kad ir šiam, ir kitam ir dar kitam savaitgaliui jis užsakytas, bet kovo 24–25 dienomis mielai kviečiame atvykti“, – sako ji. Ž. Bereznojienė atkreipia dėmesį, kad nemažai kainuoja pats namelio išlaikymas, todėl tai irgi turi įtakos kainai: „Sąnaudos yra didelės, nes namelį reikia šildyti, pati burbulinė vonia sunaudoja nemažai vandens, tos pačios malkos židiniui kurenti kainuoja.“ Ji stebisi, kad vis dar atsiranda kainomis besiskundžiančių lietuvių, nes jie visada gali rinktis poilsį kitur: „Be abejo, lietuviai sutinka už tokią kainą ilsėtis. Juk visada galima rinktis – pietauti „Stikliuose“ ar kokioje paprastoje picerijoje.“ Direktorė taip pat tvirtino, kad kainodara „Belvilyje“ nebuvo keičiama ilgus metus, o šis romantinis namelis litais kainavo beveik tiek pat – t. y. 850 litų savaitgaliui.