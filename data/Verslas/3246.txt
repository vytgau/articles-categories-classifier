Europos Komisija aiškinasi, kaip IKEA esą neteisėtai pasinaudojo savo padaliniu Olandijoje, kad sumokėtų mažiau mokesčių nuo apyvartos, gautos visame pasaulyje. Tai iki šiol ambicingiausias Briuselio tyrimas prieš tarptautinę kompaniją Europoje ir yra panašus į „Apple“, „Amazon“ ir „McDonald's“ atvejus. „Visos kompanijos, didelės ar mažos, tarptautinės ar ne, turėtų mokėti sąžiningą mokesčių dalį, – pareiškė ES konkurencijos reikalų komisarė Margrethe Vestager. – Valstybės narės negali pasirinktoms kompanijoms leisti mokėti mažiau mokesčių leidžiant joms dirbtinai perkelti pelną kitur.“ Apie kokią mokesčių sumą kalbama IKEA atveju Komisija neskelbia, tačiau Žalųjų partijos Europos Parlamente pernai paskelbtoje ataskaitoje teigiama, kad IKEA Europos Sąjungoje 2009-2014 metais išvengė vieno milijardo eurų mokesčių. Nuo pat jos įkūrimo 1943 metais IKEA grupė turi sudėtingą valdymo struktūrą ir yra valdomą per įvairius fondus, kas leido išvengti didelių Švedijos mokesčių. Du tyrimai Komisija atlieka tyrimą dėl dviejų IKEA mokestinių susitarimų tarp Nyderlandų ir jos vietinio padalinio „Inter Ikea“, kuris gauna frančizių mokesčius iš IKEA parduotuvių visame pasaulyje. Teigiama, kad 2006-2011 metais Nyderlandų valdžia leido „Inter Ikea“ sumokėti didelį licencinį mokestį IKEA padaliniui Liuksemburge, kas iš esmės leido perkelti pajamas į jurisdikciją, kur jos nebuvo apmokestintos. O 2011 metais, kai Briuselis privertė Liuksemburge pakeisti tam tikrą įstatymą, „Inter Ikea“ pasiekė antrą susitarimą su Nyderlandais ir šį kartą sudarė sudėtingą paskolos susitarimą su IKEA padaliniu Lichtenšteine. Šiuo atveju švedų kompanija vėl sėkmingai perkėlė apmokestinamas pajamas į mažo apmokestinimo jurisdikciją. „Nyderlandai visiškai remia Komisijos darbą“, – sakė aukšto rango olandų pareigūnas ES, pridūręs, kad šalies vyriausybė turės pasidomėti bylos detalėmis. IKEA: mūsų susitarimai su Nyderlandais – teisėti Švedijos baldų gamybos milžinė IKEA pirmadienį pareiškė, kad jos mokestiniai susitarimai su Nyderlandais nepažeidė Europos Sąjungos teisės aktų. Tai kompanija paskelbė po to, kai anksčiau pirmadienį buvo pranešta, kad Europos Sąjunga pradėjo išsamų tyrimą dėl IKEA mokestinių susitarimų Nyderlanduose. Tai naujausias Briuselio tyrimas dėl mokesčių prieš tarptautinę kompaniją. „Tai, kaip iki šiol buvome nacionalinių tarnybų apmokestinami, mūsų nuomone, atitinka ES taisykles, – nurodoma IKEA pareiškime, kurį gavo AFP. – Labai gerai, kad tyrimas gali įnešti aiškumo ir tai patvirtinti.“