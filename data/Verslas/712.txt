„Artimiausioje perspektyvoje mes prašome 780 mln. eurų. Tai yra pradinis taškas, nuo kurio pradedame derybas. Mums svarbu pirmiausiai gauti pozityvų požiūrį, kad Europa turi solidarizuotis. Sumos turbūt ateis paskutiniu metu, dabar tikslas yra padėti pagrindą tikėjimui, kad kartu su Europos Sąjunga galime uždaryti šią jėgainę“, – BNS teigė L. Sabaitienė. Ji ketvirtadienį kartu su Europos Parlamento (EP) narių delegacija lankėsi Ignalinos jėgainėje. Pasak viceministrės, skaičiuojama, kad jėgainės uždarymui dar reikės apie 1,3 mlrd. eurų. L. Sabaitienės teigimu, pirminis Europos Komisijos (EK) pasiūlymas dėl 2021–2027 metų finansinėje perspektyvoje IAE uždarymui skiriamų lėšų turėtų būti pateiktas gegužės pradžioje. „Vizito tikslas buvo pasižiūrėti, koks progresas padarytas, palyginti su 2012 metais, kai Ignalinos atominėje elektrinėje lankėsi Europos Parlamento Biudžeto ir kontrolės komitetas. Tuomet buvo išsakyta nemažai kritikos apie projekto eigą ir uždarymo procesą, buvo daug skepticizmo dėl Europos galimybių toliau prisidėti prie šio iššūkio. (...) Tikėtina, kad dabar į delegacijos narių rekomendacijas ir pasiūlymus bus atsižvelgta, toliau derantis dėl naujos finansinės perspektyvos“, – kalbėjo L. Sabaitienė. Penkių EP narių delegacijai vadovauja Vokietijos politikė Ingeborga Grassle (Ingeborga Greslė), joje yra ir socialdemokratas Zigmantas Balčytis bei buvęs Ignalinos meras „valstietis“ Bronis Ropė. Ignalinos AE uždarymui iš ES biudžeto 2014-2020 metais jau skirta 450,8 mln. eurų, 2007-2013 metais – 837,4 mln. eurų. Be ES pinigų, branduolinės jėgainės uždarymas finansuojamas ir iš nacionalinio fondo – jo įnašas sudaro 14 proc. projektų vertės. Vyriausybė pernai priėmė sprendimą, kad Lietuva išlaikys tokį jo lygį iki 2038 metų, kai numatoma galutinai uždaryti jėgainę. Vasarį Lietuvoje viešėjęs Europos Komisijos pirmininkas Jeanas Claude'as Junckeris (Žanas Klodas Junkeris) teigė, kad būsimame ES biudžete turi būti numatytas Ignalinos AE uždarymo finansavimas. Lietuva uždaryti Ignalinos AE įsipareigojo stodama į ES. Jėgainė galutinai sustabdyta 2009-ųjų pabaigoje, o jos uždarymo darbai, skaičiuojama, truks iki 2038 metų.