– Daugelis turbūt jau girdėjo apie šią iniciatyvą, bet vis dėlto priminkite jos esmę? – Jos esmė yra tokia – netrukus minėsime Lietuvos Nepriklausomybės Akto šimtmetį ir mums svarbu žinoti, kaip gyvensime po to. Nusprendėme kartu su LRT ir 15min išrinkti tris pagrindines idėjas Lietuvai, kurios nubrėš kryptį šalies proveržiui. Akivaizdu, kad problemų turime daug, jos yra spręstinos. Nusprendėme pasitelkti visus – tiek šalies gyventojus, tiek iškiliausias asmenybes, tiek politikus, verslininkus, mokslininkus, kurie pateiktų savo viziją, kaip šalis turi gyventi ir kuria kryptimi vystytis. Tokia ir yra idėjos esmė. – Kiek idėjų jau pasiūlyta? – Beveik 700. – Kokios idėjos populiariausios? – Pirmiausia norėčiau pasakyti, kad absoliučios kryptys lyderės yra švietimas ir ekonomika. Ekonomika turi surinkusi daugiausia idėjų – 125. Švietimas kiek mažiau – 102. Tai turbūt parodo, kas žmonės svarbu, dėl ko labiausiai skauda, nes problemos, mokesčiai, šalies vystymosi trikdžiai ir yra tai, apie ką reikia kalbėti ir ką spręsti. – Kokios idėjos jums įstrigo labiausiai? Vienos turbūt labai utopinės, kitos – realios? – Apžvelgčiau populiariausias ekonomines idėjas, kuriose vis dar pirmauja Žilvino Šilėno, Lietuvos laisvosios rinkos instituto prezidento, pasiūlymas visus draudimus pakeisti leidimais. Ši idėja turbūt būtų priskirta utopiškesnėms. Jis sako – jeigu norime įsteigti kepyklą, reikėtų pirmiausia leisti kepti bandeles, o po to žiūrėti, kas negerai. Žmonės labai mėgsta šią idėją, sako, kad ją verta įgyvendinti. Ji pirmauja. Kitos dominuojančios idėjos susijusios su mokesčiais: vieno mokesčio šalis, kompleksinė mokesčių pertvarka arba mažiausių mokesčių šalis pasaulyje. Taigi mes matome, kad iš esmės diskusija sukasi apie mokesčius. Tarp populiariausių idėjų yra, žinoma, ekonomisto Raimondo Kuodžio idėja imtis apskritai kompleksinės mokesčių pertvarkos. Ši idėja, man atrodo, viena iš realiausiai įgyvendinamų. Jis siūlo iš esmės sutvarkyti visų rūšių mokesčius, tiek socialinio draudimo, tiek gyventojų pajamų mokesčius ir padaryti sistemą labai aiškią su paskatomis mokėti tuos mokesčius. Galėčiau paminėti, kad savo idėjas yra pateikę visi pagrindiniai šalies ekonomistai. Jos irgi sukasi apie mokesčius. Nerijus Mačiulis siūlo išmanų valstybės valdymą, kas skamba įdomiai ir iš esmės vertingai. Žygimantas Mauricas taip pat kalba apie mokesčių mažinimą ir „Sodros“ įmokų nukirpimą perpus. Esmė tokia, kad visiems skauda dėl mokesčių. – Bet ne tik ekonomistai dalinasi savo įžvalgomis. Juk ir paprasti eiliniai žmonės tai daro. Gal galite išskirti keletą jų pamąstymų? – Viena iš trejetuko idėjų – lietuviškų kriptovaliutų sukūrimas. Tai gyventojų registruota idėja. Tą valiutą pavadino „Litcoin“. Vieno mokesčio šalis yra Tomo Barto užregistruota idėja. – Kas nuspręs, kad viena ar kita idėja yra tinkamiausia? – Mes visi nuspręsime. Dar iki lapkričio 20 d. rinksime idėjas. Jas visi gali registruoti tinklalapyje idejalietuvai.lt. Netgi galima atsiųsti popierinį idėjos variantą, jeigu kažkas nesinaudoja internetu. Tuomet, surinkę visas idėjas, rengsime diskusijas ir gryninsime idėjas su tam tikrų sričių ekspertais, kol galiausiai turėsime kelias dešimtis idėjų, kurias teiksime gyventojų ir specialistų apklausai. Galiausiai vasario 1 d. konferencijoje pristatysime tris pagrindines idėjas Lietuvai. – Kaip minėjome, puslapyje – daugybė idėjų. Galbūt jos nebus tos, kurias įgyvendinsime, bet galime pasisemti įvairiausių minčių. Pavyzdžiui, siūloma tiesiog šypsotis nepažįstamiems. Kai pagalvoji, tai tokia paprasta idėja, lengvai įgyvendinama, nieko nekainuoja. Kaip manote, ar žmonės įsiklauso į tokius paprastus dalykus? – Manau, kad taip. Tą žodžių junginį „Idėja Lietuvai“ vis dažniau girdžiu skambantį mūsų kasdienėje kalboje, socialiniuose tinkluose, visur kitur. Žmonės sako – tai galėtų būti idėja Lietuvai. Ta idėja gali būti kas nors labai paprasto. Pavyzdžiui, viena iš pasiūlytų – išmokti sveikintis su visais kaimynais. Tiesiog, paprasta idėja Lietuvai. Kodėl gi ne? – Idėjų dabar yra beveik 700. Ko gero, iki termino pabaigos bus ir koks tūkstantis? – Manyčiau, kad tai visiškai realu. Jeigu dar visi pakviesime nepateikusius pateikti savo idėjas, tai gal tūkstantį ir perkopsime.