Trys „etatiniai“ Netoliese dirbantys žmonės jau spėjo pastebėti, kad nepaisant to, jog Didžiosios gatvės atkarpoje stovėti galima vos vieną valandą, atsirado trys etatiniai automobilių vairuotojai, kurie automobilius numeta ir laiko toje zonoje kiaurą dieną. „Yra trys etatiniai statytojai automobilių, kurie stovi nuo ryto iki vakaro. Esu seniūną kvietusi, po to, kai jis apsilankė ir pamatė situaciją, pastebėjau, kad čia dažniau policija pravažiuoja, užmeta akį. Seniūnui skambinau du kartus. Seniūnas sakė, kad kvietė viešosios tvarkos specialistus. Man prekes atveža – nėra kur sustoti. Anksčiau dar į kiemą įvažiuodavau, bet dabar su tom statybom viskas užkišta, nėra kaip, o niekur kitur sustoti negaliu – Didžiojoje gatvėje nėra vietų, nes stovi kiaurom dienom mašinos, Senojoje gatvėje sustoti negalima – žodžiu, padėtis be išeities“, – guodėsi Senamiesčio kepyklėlės direktorė Danutė Šarkanienė. Permontuos stebėjimo kamerą „Mes esame gavę informaciją, kad trys konkretūs automobiliai stovi toje gatvės atkarpoje visą dieną. Kalbėjau su savivaldybės Viešosios tvarkos specialistais ir paprašiau, kad jie fiksuotų tuos dalykus. Tačiau susiduriame su bėda – reikia nuolat stebėti, kiek laiko automobiliai stovi toje vietoje. Tačiau turime tokią mintį – vaizdo stebėjimo kamera, esanti Senojoje gatvėje ant kampo, rodo Senąją gatvę ir kas atvažiuoja Didžiąja gatve, tačiau kepyklėlės matosi tik pats kampiukas. Bandysime kamerą patraukti nuo namo sienos, atitolinti, tuomet aiškiai matysis Didžioji gatvė – atsukus vaizdus labai aiškiai matysis, kada koks automobilis atvažiavo ir kiek laiko stovėjo. Tuomet išsikvietus automobilio savininkus bus galima su įrodymais pateikti, kad pažeidinėjamos KET“, – kalbėjo miesto seniūnas Valentinas Tamulis. Jis pabrėžė, kad tvarkos nesilaikantiems katino dienos baigėsi – jau greitai už pažeidinėjamas kelių eismo taisykles jie sulauks baudų. Nėra laikroduko – yra bauda Nepaisant to, kad Kėdainiuose ženklas, nurodantis ribotą stovėjimo galimybę, yra vienintelis, ir apskritai, panašu, keliantis nemažai klausimų, didžiuosiuose Lietuvos miestuose ir tokie ženklai, ir vairuotojų kontrolės praktika yra seniai taikoma. Kauno apskrities VPK Kelių policijos valdybos Kelių patrulių kuopos vadas Ramūnas Kemzūra „Rinkos aikštei“ komentavo, kad yra labai paprasta priemonė, kaip sukontroliuoti nedrausmingus vairuotojus. „Mūsų eismo organizatoriai dalyvavo Kėdainių eismo saugumo komisijos posėdyje ir patvirtino tokį kelio ženklą, kuris leidžia automobilių stovėjimą valandą laiko. KET 149 punktas sako, kad vairuotojas, palikdamas automobilį stovėti minėto kelio ženklo galiojimo zonoje, privalo palikti informaciją apie savo atvykimo laiką už priekinio transporto priemonės stiklo, ant prietaisų skydelio, kad informacija būtų aiškiai matoma kitiems eismo dalyviams. Ant prietaisų skydelio vairuotojas turi uždėti tam skirtą laikroduką, kuriame nustato atvykimo laiką. Ir jeigu vairuotojas tokios informacijos nepalieka, traktuojama, kad jis pažeidžia tą kelio ženklą. Matydami pažeidimus kiti vairuotojai, gyventojai ar verslininkai turi teisę tokius pažeidėjus fotografuoti, filmuoti ir įkelti į epolicija.lt portalą informaciją, nurodydami datą, laiką, nuotraukoje turi matytis automobilio valstybiniai numeriai bei automobilio prietaisų skydelis – kad matytųsi, ar yra laikrodukas, ar ne. Pagal gautą informaciją policijos institucijos suras automobilio savininką, bus surašytas administracinio nusižengimo protokolas, paskirta bauda ir, laikui bėgant, tokie pažeidėjai bus išgyvendinti“, – komentavo policijos pareigūnas. Viešosios tvarkos specialistų darbas Tiesa, tiek seniūnas, tiek policijos pareigūnas pabrėžė – kelio ženklus pažeidžiantis automobilis – ne skubus nusikaltimas, realiai didelės žalos niekam nedarantis, todėl trukdyti policijos pareigūnų juos kviečiant į įvykio vietą nereikėtų – žmonėms šioje situacijoje pagelbėti turėtų savivaldybės Viešosios tvarkos skyriaus darbuotojai. „Kiekviena savivaldybė turi viešosios tvarkos skyrių, ir tai – šio skyriaus darbas. Policija reikalinga ten, kur čia ir dabar yra grėsmė sveikatai, gyvybei. O šioje situacijoje automobilis taip, pažeidžia KET taisykles, bet realiai tai mažai kam trukdo. Jei savivalda, esanti kelio savininkė, nusprendė pastatyti tokį kelio ženklą, privalo ir pasirūpinti, kad jo būtų paisoma. Policija, žinoma, važiuoja, baudžia, bet manome, kad tai viešosios tvarkos skyriaus prioritetinis darbas“, – komentavo R. Kemzūra.