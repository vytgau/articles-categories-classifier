Bendrovė pranešė, kad platinimą numatoma vykdyti Lenkijoje, Lietuvoje ir Estijoje. Įsigyti bendrovės akcijų taip pat bus pasiūlyta atrinktiems užsienio instituciniams investuotojams, veikiantiems ne Jungtinėse Amerikos Valstijose. Iš viso įmonė ketina išplatinti iki 50 proc. savo akcijų. Jas parduoda dabartiniai akcininkai, tarp jų ir „Central European Tour Operator“ (CETO). „Novaturas“ neplanuoja didinti kapitalo ar per akcijų platinimą pritraukti papildomų lėšų“, - teigiama pranešime. Įmonė nurodo, kad, jeigu akcijų paklausa bus didelė, tuomet ketinama pasiūlyti papildomą akcijų paketą, kurį sudarys iki 16 proc. esamų akcijų. „Jeigu investuotojai įsigys visas platinamas akcijas, bendra naujiems investuotojams priklausančių bendrovės akcijų dalis sieks iki 50 proc. - arba iki 66 proc., jeigu bus parduotos ir papildomos akcijos“, - nurodoma pranešime.