Seimo Socialinių reikalų ir darbo komitete dirbančios parlamentarės teigimu, tai numatančias įstatymo išimtis ji užregistravo neiįgalius vaikus auginančių šeimų forumo ir pelno nesiekiančių organizacijų, pavyzdžiui, „Maisto banko“ arba vaikų dienos centrų, prašymu. „Dienos vaikų centrai gauna finansavimą projektinei veiklai, dažniausiai ne nuo sausio ir ne visiems metams. Dažnai finansavimą valstybė pati skiria nepilnam etatui ir jeigu įstatymo laikytis paraidžiui, tų lėšų, kurios būtų skirtos padidėjusioms „Sodros“ įmokoms, nei šiais, nei kitaismetais šie centrai neturės. Jie turės arba iš kažkur gauti papildomų pinigų, arba tiesiog užsidaryti“, – sakė G. Skaistė. Seimo narės teigimu, dalis žmonių ne pilną darbo dieną dirba dėl to, kad augina neįgalius vaikus, kuriems reikalinga nuolatinė priežiūra. „Įvedus „Sodros“ įmokų „grindis“, nepilną darbo dieną dirbantiems asmenims iškilo grėsmė darbdavio būti atleistiems, nes jis geriau pasirinks visu etatu dirbantį“, – tvirtino G. Skaistė. „Sodros“ įmokų „grindys“ nuo šių metų pradžios įvestos siekiant sumažinti šešėlinį darbo užmokestį privačiame versle ir užtikrinti didesnes socialines garantijas. Darbdavio mokamos „Sodros“ įmokos už darbuotojus, dirbančius pagal darbo sutartis ne visą darbo laiką, turi būti skaičiuojamas nuo ne mažiau kaip 400 eurų minimalios mėnesio algos. Išimtys numatytos tik darbuotojams, kurie yra apdrausti pas kitą darbdavį, gauna pensiją arba yra jaunesni negu 24 metų.