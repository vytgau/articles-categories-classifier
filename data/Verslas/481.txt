„K. Donelaičio gatvės remontas bus atliekamas keliais etapais. Pirmiausia bus atnaujintas Kauno valstybinės filharmonijos pusėje einantis šaligatvis iki Maironio gatvės. Vėliau kelininkai persikels į kitą gatvės pusę. Darbus pradėjome nuo E. Ožeškienės gatvės, kur kelininkai šiuo metu ardo susidėvėjusius gatvės bortus, išklypusias šaligatvio plyteles“, – teigė Kauno savivaldybės Miesto tvarkymo skyriaus vedėjas Aloyzas Pakalniškis. Lygiagrečiai darbai vyks ir Maironio gatvės atkarpoje tarp K. Donelaičio iki V. Putvinskio gatvių bei Gedimino gatvėje. Važiuojamosios šių gatvių dalies asfaltavimas numatytas liepos–rugpjūčio mėnesiais, kuomet automobilių srautas mieste būna stipriai sumažėjęs. „Siekdami kauniečiams sudaryti kuo mažiau nepatogumų, šaligatvius tvarkome atskirais etapais. Užbaigę kiekvienos gatvės šaligatvį vienoje pusėje, tik tuomet kelsimės į kitą pusę. Šaligatvių stilistiką išlaikysime tokią pat kaip A. Mickevičiaus ar Miško gatvėse. Tai reiškia, kad šaligatvis bus išklotas naujomis plytelėmis, o įvažiavimai į kiemus išgrįsti trinkelėmis“, – pabrėžė savivaldybės administracijos direktoriaus pavaduotojas Vilius Šiliauskas. Netrukus bus pradėta ir Laisvės alėjos rekonstrukcija. Konkursą laimėjusios kompanijos „Kauno tiltai“ ir „Autokausta“ šiuo metu derina paskutines darbų grafiko detales. Šiuo metu Kaune vyksta J. Pabrėžos, Vilties, Prancūzų, Verkių gatvių bei Savanorių prospekto rekonstrukcijos. Sunkioji technika darbuojasi ir Nemuno krantinėje, kur vietoje senų betoninių plokščių bus paklota ilgaamžė monolitinė betono danga. Dviračių mėgėjams pritaikomos Partizanų ir Veiverių gatvės, kur tiesiami dviračių takai. Paprastasis gatvių remontas apėmęs Sniegenų, Žvirblių, Žiedų gatves ir Lakūnų plentą. 