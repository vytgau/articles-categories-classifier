„Mūsų iš rinkos surinkta informacija, spirituotas vynas, stiprus alus yra alkoholikų gėrimai. Todėl jų ribojimas yra argumentuotas - nukreiptas į tikslinę auditoriją. Gėrimai indeliuose su nuplėšiamais dangteliais taip pat nėra skirti kultūringam vartotojui, bet daugiau ar mažiau degradavusiam“, - teigė R. Apulskis. Tačiau, aljanso prezidento teigimu, siūlymas uždrausti pilstyti bet kokius alkoholinius gėrimus į didesnės nei 0,5 litro talpos plastikines ar kartonines pakuotes jau yra perteklinis. „Tai paliestų vadinamąsias „Tetra“ pakuotes, alų, bet ar galime teigti, kad alaus gamintojas, pilstantis savo produkciją į plastikinius litrinius butelius, pilsto blogą produktą? Jeigu tą patį gėrimą pils į stiklinę tarą, ar jau bus gerai? Verslas turėtų persitvarkyti, daryti naujas investicijas. Šiek tiek perlenkta lazda“, - sakė R. Apulskis. Bendrovės „Biržų alus“ direktorius Juozas Narinkevičius Eltai sakė manantis, kad siūlomi vis nauji prekybos alkoholiu ribojimai neatneš norimos naudos visuomenės blaivumui, tik žalą verslui. „Nebegaliu komentuoti absurdiškų šios Vyriausybės sprendimų. Kodėl nedraudžia stipraus alkoholio didelėje taroje? Mato visą blogybę aluje. O pasienyje su Latvija dabar visi kaimai pilni nelegalių taškų, kur po 2 litrus alų pardavinėja. Žmonės, kurie yra priklausomi, vis tiek geria, ieško pigiau ir visada ras. Rinka niekada nebus tuščia“, - Eltai sakė J. Narinkevičius. Pasak bendrovės vadovo, nuolat keičiant įstatymus, darosi neįmanoma planuoti verslo. „Viena Vyriausybė žada viena, kita padaro kita. Vienus akcizus žada, kitus padaro. Galiausiai, lietuvių sumokami mokesčiai lieka kaimyninėse šalyse“, - komentavo J. Narinkevičius. ELTA primena, kad Seimo narys konservatorius Arvydas Anušauskas įregistravo Alkoholio kontrolės įstatymo pataisą, kuria siūloma uždrausti parduoti alkoholinius gėrimus puodelio tipo pakuotėse su nuplėšiamais dangteliais. Pernai gegužę tokį siūlymą buvo pateikę ir Seimo nariai Vytautas Kernagis ir Paulius Saudargas. A. Anušausko registruotoje pataisoje taip pat siūloma numatyti, kad alaus, fermentuotų gėrimų, alkoholinių kokteilių grupėms priklausančius alkoholinius gėrimus būtų draudžiama parduoti išpilstytus į didesnę negu 0,5 litro tarą, nepriklausomai nuo tūrinės etilo alkoholio koncentracijos juose, išskyrus atvejus, kai šie gėrimai išpilstyti į stiklinę, keraminę, medinę ar metalinę tarą. Šiuo metu Alkoholio kontrolės įstatyme numatyta, kad alaus, fermentuotų gėrimų, alkoholinių kokteilių grupėms priklausančius alkoholinius gėrimus, kurių tūrinė etilo alkoholio koncentracija yra ne didesnė kaip 7,5 procento, nedraudžiama parduoti išpilstytus į ne didesnę negu vieno litro tarą, išskyrus atvejus, kai šie gėrimai išpilstyti į stiklinę, keraminę, medinę ar metalinę tarą.