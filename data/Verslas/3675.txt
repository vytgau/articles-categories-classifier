Atnaujintas konkursas bus skelbiamas po dviejų savaičių, jo rezultatai turėtų paaiškėti sausio viduryje. Kaip BNS sakė Kauno savivaldybės administracijos direktorius Gintaras Petrauskas, maksimalios kainos kėlimas konkurse bus „pakankamai ženklus“. „Projektas didelis, iš kelių dalių, ir sąmatos yra labai sudėtingos. Ne visiškai pasitikėjome ekspertize ir nusprendėme pasitikrinti, ką pasakys rangovai. Vistik net ir rangovų diapazonas pasiūlymų, mažiausia nuo didžiausios kainos – daugiau kaip 10 mln. eurų“, – sakė G. Petrauskas. Savivaldybė anksčiau skaičiavo, kad 5 mln. eurų bus gauta iš Europos Sąjungos fondų, o likusią sumą per pusę tikėjosi pasidalinti su Vyriausybe. Pasak G. Petrausko, rangos kainai išaugus, planas ją per pusę dalintis su Vyriausybe nesikeičia. „Nuo pat pradžių sakėme, kad daliname pusiau, kokia ji bebūtų. Visų tikslas, kad būtų kuo mažesnė, bet manau, kad tas susitarimas gal ir išliks, nes visada tarėmės, kad aiški kaina bus, tik kai baigsime visus konkursus“, – kalbėjo Kauno savivaldybės administracijos direktorius. Vyriausybė stadionui lėšų šiemet nenumatė, jos kol kas nėra numatytos ir kitų metų biudžete. Seimo nariai „valstiečiai“ Aušra Papirtienė ir Gediminas Vasiliauskas yra pateikę pasiūlymą kitais metais skirti stadionui pusantro milijono eurų. Premjeras Saulius Skvernelis viešai išsakė paramą šiam pasiūlymui. Anot savivaldybės, prieš 92 metus statytame stadione po rekonstrukcijos vietų skaičius padidės nuo 9,5 tūkst. iki 15 tūkst., o koncertų metu galės tilpti apie 30 tūkst. žmonių. Šio projekto finansavimas Kaunui buvo paskirtas 2016 metais, tačiau tuomet nespėjus laiku baigti viešųjų pirkimų procedūrų, jį norėta perkelti į šiuos metus. Tačiau, pasikeitus Vyriausybės sudėčiai ir peržiūrėjus lėšų skyrimo tvarką, finansavimas nebeskirtas. Savivaldybė planuoja, kad realūs griovimo darbai prasidės žiemos pabaigoje arba pavasarį. Tai, kad rangovo parinkimas užsitęsė, pasak G. Petrausko, įtakos numatytiems darbų terminams pernelyg neturės. S. Dariaus ir S. Girėno stadionas pastatytas 1936 metais, 1969-1979 metais jis rekonstruotas.