Ji sako, kad šis centras siekia suvienyti blockchain technologijos entuziastus ir verslus iš viso pasaulio, organizuoti renginius ir mokymus, kad visuomenė galėtų susipažinti su šios technologijos pritaikymo galimybėmis, rašoma pranešime spaudai. „Paprastai kalbant, pati blockchain technologija prilyginama interneto atsiradimui. Technologijos išskirtinumas yra decentralizacija, pati technologija dažnai vadinama vertės internetu. Ji suteikia galimybę vartotojams keistis verte ir informacija be tarpininkų. Kadangi informacija laikoma skirtinguose blokuose, ji ypač saugi, jos nebegalima koreguoti, keisti, kas užtikrina skaidrumą", - kuo ypatinga ši technologija sakė ji. E. Nemeikštytė sako, kad Vilniuje veiklą pradeda vienas iš trijų Blockchain centrų pasaulyje, kiti du yra įsikūrę Melburne, Australijoje, ir Šanchajuje, Kinijoje. „Pirmasis toks centras Europoje įsikurs Vilniuje. Mes suvienysime startuolius, kurie dirba su blockchain technologija ir ją vysto bei pritaiko įvairiems verslo sprendimams. Vilniuje mes kuriame erdvę, kurioje vystysis ir augs verslai, suinteresuoti užkariauti Europos rinką būtent blockchain technologijų sprendimais", - kalbėjo ji. Lietuva tokiam centrui steigti pasirinkta dėl kelių priežasčių. „Čia turime greičiausią internetą, palankias sąlygas verslams kurtis, yra daug startuolių, kurie šią technologiją jau vysto ir jau surinko kapitalo savo projektams, turime bendrai pakankamai didelį susidomėjimą šia technologija ir inovacijomis, turime talentų, rimtą mokslinį potencialą. Mūsų regionas garsėja gabiais IT specialistais Europoje, dauguma specialistų, kurie šiuo metu dirba su blockchain technologija būtent ir kilę iš mūsų regiono, todėl visi jie labai prisidėjo prie to, kad pagrindinis Europos blockchain centras įsikurtų būtent Lietuvoje", - dėstė centro vadovė. Skelbiama, kad ir Lietuvos banko veiksmai, tokie, kaip blockchain sandbox kūrimas siunčia pozityvų signalą šios technologijos specialistų ir investuotojų bendruomenei, o Lietuva tampa dar patrauklesne kurtis naujiems verslams iš užsienio. „Šiandien esame labai gerose startinėse pozicijose, Lietuva jau turi sėkmingų blockchain projektų, kurie pritraukė kapitalo ir sėkmingai vystomi. Mūsų misija – padėti blockchain projektams rasti reikiamus verslo kontaktus ir mentorius, suvesti su papildomo finansavimo ar rizikos kapitalo fondais", - apibendrino ji.