Ministras pažymi, kad per praėjusius metus jau baigti Lietuvos vertinimai 18-oje EBPO komitetų, dėl narystės padaryta dvidešimt įstatymų pakeitimų. L. Linkevičius trečiadienį Lietuvos pasiekimus rengiantis narystei šioje organizacijoje pristatė Vyriausybei, pranešė Užsienio reikalų ministerija. Anot L. Linkevičiaus, toliau reikia baigti peržiūras likusiuose trijuose EBPO komitetuose, kurie vertins vienas iš sudėtingiausių sričių stojimo kontekste – Lietuvos investicinę aplinką, valstybės valdomų įmonių veiklą ir kovą su korupcija. Tarp svarbių įstatymų, kurių priėmimas yra būtinas sklandžiai užbaigti stojimo procesą, ministras minėjo sausio 12-osios balsavimus dėl žemės pardavimo ir investicijų į strateginius sektorius. EBPO narėmis šiuo metu yra 35 aukštą ekonominio išsivystymo lygį pasiekusios valstybės. Lietuva pradėti stojimo į EBPO procesą pakviesta 2015 metų birželį.