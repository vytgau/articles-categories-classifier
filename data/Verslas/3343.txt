„Anksčiau siųsti „vyšniniai vokai“ buvo samdomiems darbuotojams, o šie skirti savarankiškai dirbantiesiems, pavyzdžiui, ūkininkams. Tikslas yra informuoti dirbančiuosius, kad nuo jų pajamų ir sumokėtų socialinio draudimo įmokų priklauso socialinės garantijos“, – BNS sakė „Sodros“ atstovas Saulius Jarmalis. Ketvirtadienį planuojama išplatinti apie 100 tūkstančių „vyšninių vokų“ savarankiškai dirbantiems gyventojams, kurie per 2016 metus nesukaupė vienerių metų stažo pensijai. „Sodra“ pažymi, kad trijų iš keturių savarankiškai dirbančių gyventojų pajamų neužteko sukaupti metų stažą pensijai. Jei draudžiamosios pajamos nepadidės, 57 tūkst. gyventojų nesukaups būtinojo stažo. „Sodra“ gegužę 138 tūkst. žmonių išsiuntė specialius laiškus – jų gavėjai gavo minimalią arba mažesnę nei algą ir dėl to nesukaupė vienerių metų darbo stažo, reikalingo pensijai apskaičiuoti. „Sodros“ direktorius Mindaugas Sinkevičius spalį teigė, kad „vyšniniai vokai“ šiemet paskatino mažiausiai uždirbančius darbuotojus išeiti iš „šešėlio“. Daliai jų pradėjus gauti daugiau nei minimalią algą, „Sodra“ per kelis mėnesius papildomai gavo 17 mln. eurų. Atlyginimas yra svarbus senatvės pensijai – būtinas jai stažas skaičiuojamas nuo atlyginimo, kuris yra ne mažesnis nei minimali mėnesio alga (MMA). „Sodros“ duomenimis, pernai nesukaupę būtinojo stažo į pensiją išėjo 25 proc. dirbančiųjų. Neturintieji būtinojo stažo šiuo metu vidutiniškai gauna 167 eurų, o turintieji – apie 302 eurų pensiją.