8.25 val. Lietuvos laiku „Brent“ rūšies naftos ateities sandorių kaina smuko 0,14 proc., iki 70,42 dolerio už barelį. JAV „West Texas Intermediate“ naftos rūšies ateities sandorių kaina išaugo 0,27 proc., iki 66,32 dolerio už barelį. Tarp pagrindinių veiksnių, palaikančių naftos kainas, analitikai vardija tvirtą paklausą, silpną JAV dolerį ir galiojančius Naftą eksportuojančių šalių organizacijos (OPEC) bei karteliui nepriklausančių gamintojų susitarimus dėl žaliavos gavybos ribojimo. „JP Morgan“ analitikų prognozėmis, „Brent“ naftos kaina 2018 metais vidutiniškai sieks 70 dolerių, WTI rūšies - 65,53 dolerio už barelį. Tuo tarpu vienas iš veiksnių, stabdančių tolesnį rinkos augimą, vis dar išlieka auganti naftos gavyba Jungtinėse Valstijose. JAV energetikos departamento skaičiavimais, bendros žaliavos gamybos apimtys šalyje nuo 2016 m. vidurio padidėjo daugiau nei 17 proc. ir šiuo metu siekia 9,88 mln. barelių per parą. Dauguma analitikų laikosi vienos nuomonės, kad naftos gavyba JAV jau greitai įveiks 10 mln. barelių per parą ribą. Gręžimo platformų skaičius JAV per praėjusią savaitę išaugo 12, iki 759, parodė pirmadienį publikuoti paslaugas naftos srityje teikiančios JAV bendrovės „Baker Hughes“ duomenys.