„Skaitmeniniame pasaulyje darbo rinka keičiasi labai greitai, ateityje ji keisis dar greičiau, o tai reikalauja naujo požiūrio ir naujų įgūdžių žmogiškųjų išteklių srityje,“ – pranešime spaudai cituojama vadovų paieškos įmonės „Master Class Lietuva“ vadovaujanti partnerė Laura Duksaitė-Iškauskienė. Pasak jos, personalo paieškos specialistai šiandien privalo labai greitai suprasti, kokių darbuotojų organizacijai reikės artimiausiu metu ir jų ieškoti iš anksto. Ypač svarbu galvoti apie tuos žmones, kurių šiuo metu rinkoje yra labai mažai. Dabar darbuotojų paieška aktyviai keliasi į internetą. „Didelė dalis darbo skelbimų šiandien matomi ir socialiniuose tinkluose, o darbo pokalbiai vis dažniau vyksta „Skype“, „WhatsApp“ ar kitoje virtualioje erdvėje. Tai leidžia pasiekti didelį potencialių kandidatų ratą ir sutaupyti daug laiko bei pinigų. Tačiau kartu skaitmeninė erdvė meta iššūkį žmogiškųjų išteklių specialistams, nes šiuos kanalus ir jų galimybes reikia išmanyti labai gerai“, – sako ji. Vertindama šių specialistų uždarbio galimybes, ji nurodo, kad pradedantysis specialistas gali tikėtis nuo 800 iki 1 000 eurų algos, turintis 3-5 metus patirties asmuo – iki 1 300 eurų. Aukštos kvalifikacijos personalo vadovo alga gali siekti ir 3 000 - 4000 eurų. Tai, kad skaitmeniniai kanalai tampa žmogiškųjų išteklių specialistų kasdienybe, pritaria ir Debbie Lynch, didžiulės JAV gamybos bendrovės „Ansell“ personalo direktorė. „Darbuotojų paieškos perkėlimas į skaitmeninę erdvę leidžia ne tik greičiau rasti geriausius kandidatus, bet ir mažinti bendras darbuotojų paieškos sąnaudas. Pavyzdžiui, socialinius tinklus pradėję naudoti mūsų įmonėje kasmet stebime 10-15 proc. įdarbinimo sąnaudų mažėjimą. Taigi šių įrankių privalumai teikia tiesioginę naudą verslui, – sako D. Lynch. – Skaitmeniniame pasaulyje šiuolaikinės bendrovės į žmogiškųjų išteklių komandas ieško narių, kurie turi ne tik tradicinius personalo valdymo įgūdžius, bet ir geba naudotis technologijomis.“ Vertindama žmogiškųjų išteklių specialistų darbo pokyčius ateityje, D. Lynch tikisi, kad ir nauji technologiniai laimėjimai padės vis daugiau funkcijų perkelti į skaitmeninę erdvę ir automatizuoti dalį procesų. Personalo valdymo srityje, pasak jos, akivaizdus ir dirbtinio intelekto panaudojimo potencialas: „Darbo pokalbiuose robotai žmogaus, ko gero, dar ilgai nepakeis. Tačiau informacijos kiekiui didėjant, dirbtinio intelekto tipo programos galėtų būti įdarbintos siekiant efektyviau apdoroti didelius duomenų srautus.“ Pasak D. Lynch, viena iš galimybių – automatizuoti pirminį tinkamų kandidatų atrankos etapą, kuomet atrenkami žmonės, geriausiai atitinkantys darbo pozicijos aprašymą. „Ansell“ personalo direktorė Debbie Lynch skaitys pranešimą apie žmogiškųjų išteklių specialistų iššūkius skaitmeniniame amžiuje lapkričio mėnesį vykstančioje tarptautinėje „Master Class HR" konferencijoje.