„Jeigu galima įdarbinti užsieniečius, norėtųsi tai padaryti greitai (...) Turime aiškiai suprasti – dėl užsieniečių konkuruojame ne su lietuviškomis įmonėmis, o su kokiomis 6—7 šalimis. Pavyzdžiui, Lenkijoje užtenka atvažiuoti, pasirašyti darbo sutartį ir žmogus jau po poros dienų gali dirbti“, – dienraščiui teigė logistikos bendrovės „Rhenus Svoris“ vadovas Arūnas Bertašius. Lietuvos statybininkų asociacijos prezidentas Dalius Gedvilas sakė, kad iš Lietuvoje dirbančių užsieniečių skaičiaus galima spręsti, jog dabartinės įdarbinimo sąlygos gana geros. Tačiau pritaikyta užsienio patirtis padėtų išspręsti kitą problemą – nepakankamą darbo jėgos planavimą. Jei priėmimo į darbą procesas būtų numatomas iš anksto, įmonėms nekliudytų ilgesnės procedūros įdarbinti užsieniečių tuomet, kai darbuotojų labiausiai trūksta. BNS primena, kad Vyriausybė vasarį pritarė 27 trūkstamų profesijų sąrašui. Šių specialybių žmones yra lengviau įdarbinti – jiems paprasčiau išduodami leidimai, o darbdaviams nebeliko prievolės mokėti tris kartus didesnį nei vidutinis darbo užmokestį, pakanka pusantro karto didesnės algos.