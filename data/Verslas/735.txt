„Anot darbdavių apklausos, kurią ką tik paviešino Lietuvos bankas, kas antra Lietuvos įmonė per artimiausius šešis mėnesius ketina didinti atlyginimus savo darbuotojams, - pranešime žiniasklaidai cituojama CVMarket.lt atstovė Raimonda Tatarėlytė, - be to, auginti atlyginimus suskato vidutinės ir mažos Lietuvos įmonės. To paties Lietuvos banko prognozėmis šiais metais darbo užmokestis turėtų pasistiebti 6,7 proc., o ateinančiais – dar 6 proc.“ Patys darbuotojai, įmonių, kuriose jie dirba, galimybes kelti atlyginimus vertina kur kas geriau. Tokius rezultatus rodo CVMarket.lt kovą atlikta dirbančiųjų Lietuvos įmonėse apklausa, kurioje dalyvavo 1429 asmenys. Buvo klausta, ar darbuotojo darbdavys turėtų galimybių mokėti didesnį atlyginimą. Į šį klausimą teigiamai atsakė net 76 proc. apklausos dalyvių. Tiesa, lietuviai vis dėlto buvo ganėtinai kuklūs. Dažniausiai buvo minimas 10-15 proc. algų augimas, kuris, respondentų nuomone, darbdaviui nebūtų per sunkus. Tokį uždarbio augimą nurodė vos ne kas trečias iš visų apklausos dalyvių. 23,3 proc. dirbančiųjų savo darbdavio galimybes įvertino kiek geriau ir teigė, kad jis pajėgtų pakelti algas 16-30 proc. O beveik 14 proc. apklausos dalyvių mano, kad jų darbovietė turėtų galimybę užauginti atlyginimus net 31-50 proc. Tokių, kurių nuomone, jų darbdavys būtų pajėgus pasiūlyti didesnį nei 50 proc. atlygio prieaugį , buvo jau kur kas mažiau – 8,9 proc. Kad jau ir dabar gauna pakankamo dydžio algą nurodė tik 6,5 proc. visų apklausos respondentų. 8,3 proc. atsakė negalį įvertinti savo darbovietės galimybių mokėti didesnį atlyginimą ir tik 9,6 proc. pareiškė manantys, kad jų darbdavys negalėtų didinti esamo atlygio, nes patiria sunkumų. „Vyrai atlyginimo kėlimo klausimu buvo kiek reiklesni nei moterys. O tarp pastarųjų buvo mažiau manančių, kad darbdavys pajėgus pakelti algą 50 proc. ir labiau, bet daugiau pasisakančių už 10-15 proc. augimą. Trisdešimties ir jaunesni darbuotojai dažniau nurodė, kad jų darbdaviui pakaktų jėgų kilstelėti algą 16-30 proc., užtat vyresni dažniau gailėjo savo darbovietės – teigė, kad nesitiki iš jos algų augimo dėl verslo būklės,“ - vardijo CVMarket.lt atstovė. Kaip nurodo „Eurostat“, Lietuvos, Latvijos ir Estijos įmonių išlaidos personalui sudaro apie penktadalį visų sąnaudų, tuomet kai ES šalyse senbuvėse (Vokietijoje, Prancūzijoje) personalui skiriama apie ketvirtadalį visų išlaidų.