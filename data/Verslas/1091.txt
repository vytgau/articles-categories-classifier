„Pastebime tendenciją, kad savo autoparkus atnaujinti nusprendusios Baltijos šalių įmonės investuoja į parko plėtrą ir vis dažniau renkasi naujas transporto priemones įsigyti lizingo būdu. Lietuvoje naujų automobilių santykis paaugo 4 procentais, Latvijoje - 8 procentais, o Estijoje - 2 procentais“, - pranešime spaudai cituojamas „Swedbank“ Lizingo palaikymo ir plėtros skyriaus vadovas Liudas Zajančkauskas. Per 2017 m. „Swedbank“ Lietuvoje su šalies įmonėmis pasirašė lengvųjų automobilių lizingo sutarčių, kurių bendra vertė siekė daugiau kaip 57 mln. eurų. Tuo pačiu laikotarpiu Estijoje finansuojama suma buvo apie 126 mln. eurų, o Latvijoje - apie 55 mln. eurų. Pasak L. Zajančkausko, lengvieji automobiliai bei komercinės transporto priemonės Lietuvoje dažniausiai finansuojamos 4 metų laikotarpiui, panaši tendencija matyti ir kitose Baltijos šalyse. Estijoje ir Latvijoje sudarytų automobilių lizingo sutarčių juridiniams klientams suma per 2017 m., palyginti su ankstesniais metais, išaugo atitinkamai 11 ir 19 procentų, o Lietuvoje banko sudarytų lizingo sutarčių bendra suma per tą patį laikotarpį išliko to paties lygio. „Swedbank“ duomenimis, šalies įmonės lizingu įsigyja vidutiniškai 29 tūkst. eurų kainuojančius lengvuosius automobilius. Baltijos šalyse įmonės renkasi panašius automobilius - tai „Volkswagen“, „Škoda“ ir „Toyota“ markių modeliai. Šių markių automobiliai sudaro daugiau kaip 30 procentų visų pernai finansuotų automobilių visose trijose Baltijos šalyse. Latvijos įmonės taip pat renkasi vidutiniškai apie 29 tūkst. eurų kainuojančius lengvuosius automobilius. Tuo metu Estijos verslininkai linkę rinktis šiek tiek brangesnes transporto priemones - vidutinė lizingu įsigyjamo automobilio vertė šioje šalyje sudaro daugiau kaip 31 tūkst. eurų. Pasak „Swedbank“ eksperto, šiais metais prognozuojamas bendro „Swedbank“ lizingo portfelio augimas visose Baltijos šalyse. „Transporto sektorius kiekvienais metais atnaujina ir plečia savo parkus visose Baltijos šalyse, o įmonės vis dažniau renkasi naujesnius automobilius. Tai natūraliai stimuliuoja automobilių lizingo rinką, kuriai šiais metais prognozuojame tvarų augimą“, - sako „Swedbank“ Lizingo palaikymo ir plėtros skyriaus vadovas L. Zajančkauskas.