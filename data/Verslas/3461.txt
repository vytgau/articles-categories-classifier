„Lietuva tikisi paramos iš Ukrainos, šalies, kuri labiausi nukentėjo nuo branduolinės elektrinės avarijos Černobylyje pasekmių. Astravo rajone Baltarusijoje statoma atominė elektrinė yra nesaugi ir kelia grėsmę Lietuvos nacionaliniam saugumui, sveikatai ir aplinkai. Tai pripažinome dviem įstatymais, kurie priimti mūsų parlamente“, – penktadienį Lietuvos-Ukrainos ekonomikos forume Vilniuje kalbėjo Ž. Vaičiūnas. Ministras teigė dar nesulaukęs Ukrainos reakcijos, bet tikisi, jog pavyks atkreipti viso regiono dėmesį įAstravo jėgainės saugumo problemą. „Kol kas konkretesnių žingsnių ar paramos iš Ukrainos pusės neturime, bet manau, kad pirmiausia suprasti pačią problemą (...) Šiuo klausimu paramos prašome visos Europos. Regione reikia žiūrėti plačiau, mums reikalinga ne tik Lenkijos, Baltijos šalių, bet ir Ukrainos parama, suprantant šio projekto (Astravo AE – BNS) pavojingiausius aspektus. Mes kalbame apie visus galimus instrumentus – Europos Sąjungos, Tatenos instrumentų panaudojimą, taip pat apie dvišalius santykius tiek mūsų regione, tiek Ukrainoje“, – BNS sakė Ž. Vaičiūnas. Europos Komisijos pirmininkas Jeanas-Claude'as Junckeris (Žanas Klodas Junkeris) lapkritį vykusiame Europos Sąjungos (ES) Rytų partnerystės viršūnių susitikime Briuselyje sakė, kad dėl saugumo standartų Lietuvos kritikuojamas Astravo AE projektas rūpi visai Europai, ir Briuselis atidžiai jį seks. Siekdama apsunkinti Astravo AE projektą, Lietuva žada blokuoti elektros patekimą į šalies rinką. Vyriausybė prieš dvejus metus taip pat kreipėsi į Briuselį, ragindama ES lygiu pradėti diskusijas dėl elektros boikoto iš nesaugių elektrinių, bet nesulaukė nei EK, nei kitų ES šalių paramos. Astravo AE stato Rusijos korporacija „Rosatom“ – ji žada, kad abu elektrinės reaktoriai turėtų pradėti veikti 2020 metų vasarą. Lietuva kaltina Minską, kad jėgainė netoli Vilniaus statoma nesaugiai, nesilaikant tarptautinių įsipareigojimų.