Tarp kartu su 2018 metų biudžetu pateiktų Gyventojų pajamų mokesčio (GPM) įstatymo pataisų yra pasiūlymas, pagal kurį prie neapmokestinamųjų pajamų būtų priskirti ir geležinkelio ar kelių viešojo transporto bilietai, už kuriuos sumoka darbdavys. Šiuo metu darbdavio darbuotojui nupirktas bilietas laikomas pajamomis natūra ir yra apmokestinamas kaip darbo užmokestis, t.y. 15 proc. GPM tarifu. Pagal naująją tvarką, bilietus perkantis darbdavys galės sutaupyti mokesčių sąskaita. Sutaupyta suma priklausys nuo bilieto kainos. Pavyzdžiui, Vilniuje 30 dienų bilietas, galiojantis tik darbo dienomis, kainuoja 26 eurus (be nuolaidų), tad sutaupymas siektų 3,9 euro. Tiesa, darbdavys gali pasirinkti apmokėti tik dalį bilieto vertės, tada sutaupymo suma priklausytų nuo skiriamų lėšų. Pasiūlymas jau priimtas Seimo plenariniame posėdyje. Siūlė įtraukti taksi ir kurą Darbdavio apmokamas keliones svarstęs Seimo Biudžeto ir finansų komitetas atsisakė Teisės departamento pasiūlymo į neapmokestinamąsias pajamas įtraukti ir išlaidas taksi arba nuosavo automobilio kurui. Komiteto išvadose paaiškinta, kad tai būtų sunkiai administruojama. Be to, dabar siūloma lengvata yra kaip alternatyva tam atvejui, kai darbdavys skiria transportą darbuotojų kelionei į darbo vietą ir iš jos, o tai ir šiuo metu nėra apmokestinama. Naująją tvarką pasiūlė dabar jau buvęs ūkio ministras Mindaugas Sinkevičius. „Jei įmonė turi savo autobusą ir susirenka darbuotojus, viskas gerai, to autobuso kuro sąnaudos gali būti nurašomos įmonės patirtoms sąnaudoms, tačiau jeigu darbuotojas naudojasi viešuoju transportu, jo patirtos išlaidos įmonei apsiskaito kaip darbuotojo gaunamos pajamos natūra ir darbdavys, padengdamas savo darbuotojų kelionių išlaidas, turi susimokėti visus su darbo santykiais susijusius mokesčius“, – spalį naujienų agentūrai BNS sakė jis. Norėtų duoti ir maisto Pasiūlymą komentavęs Lietuvos verslo darbdavių konfederacijos vadovas Danas Arlauskas pastebėjo, kad Seimui anksčiau buvo pateiktas platesnis – Įmonių socialinių iniciatyvų skatinimo įstatymas. „Jo esmė tokia, kad darbuotojo gaunamos pajamos natūra nebūtų apmokestinamos“, – DELFI sakė jis. D. Arlauskas paaiškino, kad pajamų natūra gali būti labai įvairių, pradedant papildomu sveikatos draudimu, baigiant maisto talonais pietums. „Kai girdime, kad „Google“ ar kitur Silicio slėnyje darbuotojai nemokamai gauna maistą, tai čia nėra nemokamai, nes už jį „Google“ sumoka. Įmonė maitina, bet ji turi galimybę įtraukti į sąnaudas, kad išlaidos būtų neapmokestinamos“, – pasakojo darbdavių atstovas. Pagal praeitoje Seimo kadencijoje „darbietės“ Dangutės Mikutienės registruotą GPM įstatymo pataisą, pajamoms natūra būtų galima skirti iki 25 proc. darbo užmokesčio fondo. Tačiau šioms išlaidoms turėtų būti pritarta įmonės kolektyvinėje sutartyje ar darbuotojų atstovų susirinkime ir jomis be diskriminacijos ir apribojimų galėtų naudotis visi darbuotojai. D. Arlauskas sutiko, kad kai kurie darbuotojai gali norėti tiesiog gauti didesnę, nors ir apmokestintą algą, o ne maisto ar bilietą viešajam transportui. „Būtent, mūsų pasiūlyme yra kolektyvinės sutarties klausimas. 25 proc. darbo užmokesčio fondo gali skirti šitoms reikmėms. Vieni renkasi pietus, kiti – medicinines paslaugas, treti – sporto klubus. Tada darbo taryba ar profsąjunga sprendžia, kaip išnaudoti valstybės paskirtą limitą socialinei gerovei“, – komentavo jis. D. Arlauskas taip pat pastebėjo, kad spalį Vyriausybės, darbdavių ir profsąjungų pasirašytame Nacionaliniame susitarime dėl šalies pažangai būtinų reformų yra toks punktas: „Peržiūrėti pajamų natūra už įmonės suteiktas paslaugas darbuotojui pripažinimo tvarką.“ Tad panašu, kad darbdavių perkamais neapmokestintais bilietais gali būti neapsiribota. Vadina europietiška praktika Lietuvos maistininkų profesinės sąjungos Klaipėdos regiono koordinatorius Raimondas Tamošauskas apie nuo kitų metų įsigalioti galinčią tvarką atsiliepė teigiamai. „Daugelyje Europos šalių taip yra – darbdavys apmoka darbuotojo keliones į ir iš darbo. Yra skiriama suma, net ir tiems, kurie važiuoja dviračiais, o bendrai paprasčiausiai yra perkamas nuolatinis bilietas“, – sakė jis. Profsąjungų atstovo teigimu, svarbiausia – kad išlaidos bilietui nebūtų iš darbuotojo atlyginimo. „Jei šiuo dalyku galės pasinaudoti dauguma darbuotojų, tai bus gerai. Jei darbdaviai ryšis tai daryti“, – svarstė R. Tamošauskas.