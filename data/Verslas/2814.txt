Nuo sausio 1 dienos Lietuvoje įsigaliojo nauja prekybos alkoholiu tvarka. Anksčiau parduotuvėje jo įsigyti buvo galima nuo 8 iki 22 val., o dabar – nuo 10 iki 20 val., išskyrus sekmadienius, kai draudimas numatytas nuo 15 val. Prekybos įmonių aljanso „Aibė“ rinkodaros departamento direktorė Giedrė Pukienė DELFI sakė, kad jos žiniomis, 4 iš 783 tinklui priklausančių parduotuvių dėl naujo prekybos alkoholiu laiko pakoregavo savo darbą laiką. „Tačiau dauguma parduotuvių savininkų stebi ir vėliau spręs, ar trumpinti darbo laiką, ar likti prie įprasto darbo laiko“, – sakė ji. Tuo metu specializuotos alkoholio parduotuvės „Vynoteka“ ir „Bottlery“ darbo laiką jau sutrumpino. Daugumoje šių tinklų parduotuvių jis sutampa su prekybos alkoholiu valandomis, t.y 10–20 val. pirmadieniais–šeštadieniais ir 10–15 val. sekmadieniais. Prieš 20 val. – ilgesnės eilės „Lidl Lietuva“ korporatyvinių reikalų ir komunikacijos departamento specialistė Valerija Lebedeva sakė, kad prie naujos tvarkos prisitaikyti iš esmės pavyko sklandžiai. „Natūralu, kad pirmoji savaitė buvo kiek sudėtingesnė, nes prie naujovių reikia įprasti. Pastebime, kad parduotuvėse, kurios dirba iki 22 val., atsirado pirkėjų pagausėjimo momentas 20 val., o sekmadienį dalis pirkėjų užsimiršę bandė įsigyti alkoholio ir po 15 val.“, – pasakojo ji. „Maximos“ komunikacijos ir korporacinių reikalų departamento direktorė Ernesta Dapkienė teigė, kad didesnė dalis tinklo pirkėjų apie naujus prekybos alkoholiniais pakeitimus žino ir šie jiems yra priimtini. Kita dalis teigia, kad nauja tvarka jiems yra nepatogi, kelia rūpesčių. „Artėjant laikui, kai alkoholinių gėrimų įsigyti jau nebegalima, t.y. po 20 val. pirmadieniais–šeštadieniais ir nuo 15 val. sekmadieniais, alkoholinių gėrimų skyriuose pirkėjų padaugėja, eilės kasose taip pat kiek pailgėja“, – sakė ji. Tuo metu „Iki“ viešųjų ryšių vadovė Berta Čaikauskaitė nurodė, kad didesnių pirkėjų srautų pokyčių per pirmąją 2018 metų savaitę nepastebėjo. „Jie išlieka panašūs kaip kiekvienų metų sausio mėnesio pradžioje“, – komentavo ji. „Norfos“ atstovas spaudai Darius Ryliškis teigė, kad daryti apibendrinimų kol kas negali. „Praėjo vos kelios dienos. Reiktų palaukt bent mėnesį ir tuomet daryti preliminarias išvadas“, – sakė jis. Dirbs kaip dirbę Tiek „Lidl“, tiek „Maxima“, tiek „Iki“ atstovai teigė, kad darbo laiko pokyčių šiuo metu neplanuoja. „Keisti parduotuvių darbo laiko dėl šių pokyčių neplanuojame“, – sakė V. Lebedeva. „Pirkėjus norėtume nuraminti. Pasikeitus alkoholinių gėrimų pardavimo tvarkai, nesame numatę koreguoti parduotuvių darbo laiką“, – sakė E. Dapkienė. „Mūsų pirkėjams svarbu turėti galimybę apsipirkti jiems patogiu metu, ypač vakare, po darbo valandų. Šiuo metu keisti mūsų parduotuvių darbo laiko neketiname“, – sakė B. Čaikauskaitė. Prekybos tinklų atstovai taip pat teigė, kad per pirmąją naujų apribojimų savaitę didelių konfliktų su alkoholio nusipirkti norinčiais gyventojais išvengė. „Rimtesnių incidentų, susijusių su minėtais pokyčiais, kol kas nefiksavome“, – sakė E. Dapkienė. B. Čaikauskaitė sakė, kad „Iki“ pirkėjų nusiskundimų nėra gavę. „Žinoma, laiko prabėgo dar nedaug, todėl situacija gali keistis“, – pridūrė ji. „Tačiau visi mūsų prekybos tinklo kasininkai-darbuotojai buvo iš anksto apmokyti, kaip tinkamai informuoti pirkėjus apie pasikeitimus. Norime, kad jie būtų pasiruošę ir šis pereinamasis laikotarpis sukeltų kuo mažiau stresinių situacijų tiek jiems, tiek mūsų prekybos tinklo pirkėjams“, – sakė „Iki“ atstovė. „Aibės“ atstovė pastebėjo, kad tiek žiniasklaida, tiek ir parduotuvių darbuotojai informuoja pirkėjus apie pasikeitusius įstatymus. „Tad konfliktinių situacijų neužfiksavome“, – komentavo G. Pukienė. Pasitinka plakatais „Iki“ ir „Maximos“ atstovės dar papasakojo, kad nuo sausio 1 dienos pradėjusiems galioti prekybos alkoholiniais gėrimais pokyčiams pasiruošė iš anksto. „Visų pirma mums buvo svarbu supažindinti su naujovėmis savo darbuotojus ir juos paruošti būsimam pereinamajam laikotarpiui, kol pirkėjai pripras prie pokyčių. Visų antra, paruošėme visą reikalingą informaciją parduotuvėse, kuri padėtų pirkėjams greičiau susipažinti su alkoholinių gėrimų pardavimo naujovėmis“, – sakė B. Čaikauskaitė. E. Dapkienė pasakojo, kad „Maximos“ alkoholinių gėrimų skyriuose bei šalia kiekvienos kasos kaba informaciniai plakatai, šalia kasų esančiuose ekranuose sukasi Narkotikų ir tabako kontrolės departamento sukurtas informacinis filmukas, parduotuvėse skambančio radijo bangomis transliuojame informacinius šaukinius. „Nuo sausio 1 dienos mūsų darbuotojams kasose skenuojant alkoholinius gėrimus, atsiranda automatinis langas, su klausimu ar asmuo, įsigyjantis alkoholį yra vyresnis nei 20 metų, skatinantis kasos darbuotoją pirkėjo pasiteirauti apie amžių. Tuo paros metu, kai alkoholiniais gėrimais prekiauti draudžiama – pirmadieniais–šeštadieniais iki 10 val. ir vėliau nei 20 val., o sekmadieniais iki 10 val. ir nuo 15 val. – alkoholinių gėrimų pardavimą blokuojame techniškai, t.y. kasoje šių prekių nėra įmanoma nuskenuoti, o taip pat ir parduoti. Daug dėmesio skiriame darbuotojų informavimui ir mokymams. Apie pasikeisiančią tvarką su darbuotojais kalbamės susitikimų metu diskutuodami, peržiūrėdami įvairią vizualinę medžiagą, dalindamiesi patarimais, kaip apie pokyčius informuoti pirkėjus“, – dėstė E. Dapkienė.