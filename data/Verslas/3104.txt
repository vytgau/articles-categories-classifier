„Mūsų klientai – tiek lietuviai, tiek užsieniečiai. Nors lietuvių kol kas daugiau, bet kartais tenka vykti filmuoti ir į užsienį. Internete apie „SCUARE“ informacija pateikta angliškai, nes taip tiesiog patogiau. Užsieniečiams nekyla problemų norint susisiekti, o ir visi lietuviai puikiai supranta anglų kalbą“, – sako Laurynas. „Facebook“ paskyroje pagrindinė komandos misija skamba taip: „To make your craziest visual ideas become reality“ („Tavo pačias beprotiškiausias vizualines idėjas paversti tikrove“, – aut. past.) Kaip „SCUARE“ susikūrė? „Dar mokykloje buvome kelių draugų kompanija, kuri mėgdavo pafilmuoti, pamontuoti. Viskas taip ir prasidėjo. Ir štai atsirado vienas didesnis užsakymas (Ericos Jennings eurovizinis klipas „Leading Me Home“). Jam reikėjo daugiau žmonių, pajėgumų. Taip pat filmavimų metu visi labai susidraugavom, kartu praleidom savaitę Nidoje. Nors dirbome kartu ir anksčiau, tačiau būtent šio projekto metu tapome šeima. Viskas apsivertė, persikėlė į kitą lygį, tad atrodė natūralu, kad mums reikia prekės ženklo, bendro stogo, kad toliau galėtume vystyti savo projektus ir lengviau realizuoti idėjas. Už tai esame labai dėkingi ir Jurgiui Didžiuliui, Ericai Jennings su jos vadyba „DAMNGOOD“. Šie žmonės mumis pasitikėjo, suteikė šansą, nors buvome tikrai jauni ir nelabai žinomi“, – pasakoja Laurynas apie verslo kūrimo pradžią. Svarbu tai, kad „SCUARE“ užsiima ne tik komerciniais projektais. Lauryno manymu, nekomerciniai projektai, kurie neatneša daug pelno, irgi labai apsimoka: „Sukurti žmonių ratą aplinkui save, kurie tiki idėja, nors projekto biudžetas nulinis – tai jau labai daug, gali kalnus nuversti. Tai pati geriausia savireklama, kokia tik gali būti.“ Laurynas prisimena vieną tokį projektą: „Tarkim, yra muzikos grupių, kurios neturi labai didelio biudžeto, tačiau kuria gerą muziką. Viena tokia grupė kreipėsi į mus dėl klipo, pasakė savo idėją ir kiek gali sumokėti. Biudžetas buvo per mažas, toli gražu iki reikiamo sukurti tokiam klipui. Bet vienas iš mūsų, režisierius, pasakė, kad būtent šią idėją jis nešiojasi jau daugelį metų ir dabar, su šia muzikos grupe, kaip tik yra proga ją realizuoti. Taip režisierius mus visus užkūrė ir pradėjome dirbti. Nors nieko neuždirbome iš to projekto, tačiau tikėjome idėja ir mums patiko dirbti. Galiausiai sukūrėme gerą produktą, kuriuo buvome patys patenkinti. Tai, beje – ir geriausia savireklama.“ „Svarbu dirbti nesivaikant pinigų. Realiai niekas iš mūsų komandos niekada specialiai neieškojo darbo. Darėme tai, kas mums labiausiai patiko, ir viskas išsivystė natūraliai. Pinigai ateina savaime. Kai degi tuo, ką darai, sukuri gerą produktą, o tada jau patys pas tave ateina klientai, kurie gali ir nori sumokėti už tavo darbą“, – sako Laurynas. Paklausiau jo, ką patartų jauniems žmonėms, norintiems kurti savo verslą. Jo nuomone, prekės ženklo sukūrimas ir kokybiškas darbas yra daug svarbiau nei susikurti įmonę: „Tai yra tavo veidas. Be prekės ženklo tu nebūsi įdomus. Taip pat labai svarbu komunikacija su klientais. Mano galva, tai bene svarbiausia. Tik iš bendravimo ir komunikacijos akis į akį ateina pasitikėjimas tavo prekės ženklu. Jeigu klientui patiko tavo darbas, jis pas tave grįš su naujais projektais. Kartais tavo uždavinys yra padaryti daugiau, negu nori klientas. Tau kiekvieną kartą reikia ieškoti naujų būdų, kaip nustebinti užsakovą, pasiūlyti jam naujovių. Galbūt klientas nieko tavęs neprašė, bet tu gali ateiti ir pasakyti jam: žiūrėk, aš turiu tokią idėją, gal padarom? Ir žmonės dažniausiai sutinka. Realiai tu pasiūlai klientui daugiau, negu jis norėjo. Jei jam patinka, tai jį stebina. Jis tikrai norės ir kitą kartą su tavimi bendradarbiauti.“ Daug jaunų žmonių, nors ir nori kurti savo verslą, bijo buhalterinių sunkumų. Laurynas sako, kad jo komanda, kūrybininkai, taip pat nelabai gaudosi buhalteriniuose niuansuose, tačiau visada yra žmonių, kurie gali padėti. „Galiausiai, galima sumokėti kokiai nors buhalterinei įstaigai, kuri padės susitvarkyti su dokumentais arba pakonsultuos iškilus kokiam nors klausimui. Na, pavyzdžiui, turime parengti sutartį su klientu. Tačiau abejojame, ar vieni ją parengsime teisingai. Tuomet pasikonsultuojame su draugais, pažįstamais, kurie yra turėję panašių situacijų, taip pat kartais kreipiamės į buhalterius, kurie puikiai nusimano šioje srityje ir visada sulaukiame pagalbos. Pirmosios konsultacijos yra nemokamos. Kam koncentruotis į buhalterinius dalykus, kai įmonės direktoriui yra daug svarbesnių dalykų?“, – sako Laurynas. Anksčiau darbas vyko individualia veikla, tačiau augant projektams, tapo sunku valdyti finansus, tad „SCUARE“ nusprendė įsisteigti kaip mažoji bendrija (MB). Kodėl pasirinkta būtent tokia įmonės forma, paaiškinti nesunku. Pasak Lauryno, MB jaunam verslui – labai palanki forma. Mokesčiai daug mažesni negu turint, pavyzdžiui, uždarąją akcinę bendrovę. „Tiesa, MB veiklą vystyti gali daugiausiai 10 žmonių, tačiau mums tai ne problema, tiek mūsų ir yra. Na, o jei didesniems filmavimams reikia pagalbos iš šalies, pavyzdžiui, daugiau apšvietėjų, visada galima nusisamdyti papildomų žmonių projektui. Taigi MB – palankiausia forma jaunam verslui, todėl ją ir pasirinkom.“ Laurynas prisimena, kad jo komandos pagrindinė baimė steigiant verslą buvo ta, kad jie jau dirbo ir kūrė dar nebūdami įmone. Buvo daug dvejonių, klausimų, kaip viską sutvarkyti sklandžiai. Tačiau su draugų ir buhalterių pagalba viskas pavyko. „Reikia nebijoti ir tiesiog pradėti daryti, visada sulauksi pagalbos iš kitų, – mano Laurynas. – Juk Lietuva – tokia maža šalis. Tarkim, nori atidaryti savo kavinę. Vienas iš tavo penkių draugų tikrai turės pažįstamą, kuris turi kavinę. Reikia nebijoti prašyti pagalbos iš pažįstamų, kurie jau turi patirties kuriant verslą. Mums irgi daug kas labai padėjo, kai pradėjome vystyti veiklą.“ Galiausiai Laurynas pabrėžia draugų ir patikimų kolegų svarbą versle. „Jeigu nebūtų buvę žmonių aplinkui mane, kurie nuo pat pradžių tikėjo mano idėja, nieko nebūtų išėję. Kai tik pradėjome, pirmieji projektai kainavo labai daug jėgų, bemiegių naktų. Paaukojom daug, net nemąstėm apie kažkokios įmonės kūrimą. Buvo prekės ženklas, sukirtom rankom, kad dirbsime kartu, ir pradėjome. Tad draugai, patikimi kolegos – taip pat labai svarbu verslui. Net kai būnu labai pavargęs ir svyra rankos imtis darbo, aš dirbu toliau, nes mane skatina mintis apie draugus. Aš esu prieš juos atsakingas. Tai mūsų bendras projektas, visi esame viena grandis. Manau, kiekvienoje komandoje, ypač mažose, yra tas pats dalykas: kiekvienas žmogus yra labai svarbus. Jei tu esi nemotyvuotas, kenčia tavo komanda, tavo draugai. Atsakomybės jausmas man – labai didelis variklis. Turi judėti į priekį ir daryti dalykus. Mes vieni kitus užkuriame motyvacija, palaikome vienas kitą ir taip kartu judame į priekį“, – užbaigia Laurynas. Čia galite pamatyti „SCUARE“ sukurtą vaizdo klipą iš Ericos Jennings „Leading Me Home“ filmavimo užkulisių: 