Kaip ir kasmet prekybos tinklai prieš šventes sulaukia būrių pirkėjų, besiruošiančių šventėms, perkančių vaišes ar ieškančių dovanas. Tačiau švenčių metu dalis parduotuvių keičia savo darbo laiką ar nusprendžia nedirbti, todėl pirkėjai turi būti atidūs. DELFI pateikia prekybos ir pramogų centrų darbo laikus. „Norfa“ ir „Lidl“ per Kalėdas ir naujuosius nedirbs „Norfos mažmenos“ vadovai priėmė sprendimą, kad šiais metais „Norfa“ parduotuvės pirmąją šv. Kalėdų ir Naujųjų metų dieną iš viso nedirbs. Be to, gruodžio 24 d. visos „Norfos“ dirbs 2 val., o gruodžio 31 d. – 1 val. trumpiau. „Nusprendėme, kad tikrai nedirbsime pirmąją ateinančių šv. Kalėdų ir Naujųjų metų dieną. Kviečiu prie mūsų iniciatyvos prisijungti ir kitus prekybininkus. Manyčiau, kad yra datų, kurios turėtų būti „neprekybinės“, – sakė „Norfos mažmenos“ valdybos pirmininkas Dainius Dundulis. Bendrovės vadovybė mano, kad kai kurie apribojimai ar apsiribojimai yra būtini, nes šventės neturėtų aplenkti ir prekybos sektoriaus darbuotojų. „Norfos“ pavyzdžiu pasekė ir „Lidl“ prekybos tinklas, kurio parduotuvės šv. Kalėdų dieną nedirbs, o kitomis šventinėmis dienomis pirkėjus aptarnaus trumpiau nei įprastai. „Daugybėje šalių per šventes parduotuvės nedirba iš viso, tačiau Lietuvoje tai vis dar neįprastas dalykas. Šiais metais nusprendėme įvesti naują parduotuvių darbo laiko šventiniu laikotarpiu standartą ir gerokai sutrumpinti darbo valandas. Tikime, kad pirkėjams didelių nepatogumų tai nesudarys ir jie palaikys mūsų tikslą“, — sako „Lidl Lietuva“ generalinis direktorius Radostin Roussev-Peine. Kūčių dieną „Lidl“ parduotuvės Vilniuje, Kaune ir Klaipėdoje dirbs nuo 8 val. iki 18 val., kituose miestuose – nuo 8 val. iki 17 val. Tuo metu antrąją šv. Kalėdų dieną visos „Lidl” parduotuvės dirbs nuo 10 val. iki 19 val. „Maxima“, „Rimi“ ir „Iki“ dirbs trumpiau Šiais metais gruodžio 24 d. visos „Maximos“ parduotuvės atsidarys įprastu laiku, tačiau dirbs tik iki 17 val. „Nors didžiausi pirkėjų srautai parduotuvėse apsilanko likus 2–3 dienoms iki Kūčių ir Kalėdų, vis tik jau kelerius metus iš eilės atliekamos pirkėjų apklausos rodo, kad pirkėjai pageidauja, jog įprastai jų lankomos parduotuvės bent dalį dienos dirbtų ir šventinėmis dienomis“, – teigė Lina Trinkūnienė, „Maximos“ prekybos vadovė. Gruodžio 25-ąją, pirmąją šv. Kalėdų dieną dirbsiančios „Maximos“ parduotuvės duris pirkėjams atvers nuo 10 val. ir darbą užbaigs 20 val. Maždaug dešimtadalis „Maximos“ parduotuvių, esančių šalia didesnių „Maximų“, šią dieną nedirbs visai. Tarp jų ir kelios didžiausio formato „Maximos“: Kauno „Akropolyje“, dar tik atsidarysianti parduotuvė prekybos ir pramogų centre „Ozas“ Vilniuje. Gruodžio 26-ąją, antrąją šv. Kalėdų dieną visų „Maximos“ parduotuvių darbas prasidės 9 val. ir tęsis iki įprastos darbo pabaigos. Štai prekybos tinklo „Iki“ parduotuvės Kūčių dieną dirbs iki 20 valandos, o Kalėdų pirmąją dieną darbą pradės nuo 9 val. ir baigs kiek anksčiau – 20 val. Tuo metu „Iki Express“ parduotuvės Kūčių ir Kalėdų dienomis dirbs nuo 10 iki 21 valandos. „Matome, kad mūsų pirkėjams svarbu turėti galimybę apsipirkti švenčių dienomis, todėl per šias Šv. Kalėdų ir Naujųjų metų šventines dienas prekybos tinklo „Iki“ ir „Iki Express“ parduotuvės dirbs pagal iš anksto nustatytą darbo grafiką, kuris bus skelbiamas visose tinklo parduotuvėse“, – sakė „Iki“ viešųjų ryšių vadovės Berta Čaikauskaitė. „Rimi“ parduotuvės daugiausia dirbs nuo 8 val. iki 20 val. vakaro. „Jeigu trumpai, švenčių metu mūsų parduotuvės arba pradės darbą vėliau, arba dirbs trumpiau, taip pat bus tokių parduotuvių, kurios kai kuriomis švenčių dienomis visai nedirbs, tačiau pirkėjai greta tikrai ras kitą dirbančią „Rimi“ parduotuvę“, – sakė „Rimi“ viešųjų ryšių atstovė Giedrė Bielskytė. Keičiasi prekybos ir pramogų centrų laikas Per Kalėdas ir Naujuosius metus keisis ir „Akropolių“ darbo laikas Kūčių dieną „Akropoliai“ užsidarys jau 17 val. Pirmąją Kalėdų dieną, gruodžio 25-ąją, duris pirkėjams atvers tik „Akropoliuose“ įsikūrusios „Maxima XXX“ parduotuvės ir „Eurovaistinės“ – jos gruodžio 25 dieną dirbs nuo 10 iki 20 val. Antrąją Kalėdų dieną, gruodžio 26-ąją, „Maxima XXX“ ir „Eurovaistinės“ visuose „Akropoliuose“ ir „Ermitažo“ parduotuvė Vilniaus „Akropolyje“ darbą pradės vėliau nei įprastai – 9 val. ryto. Nuo 9 val. ryto taip pat veiks ir „Akropolių“ ledo arenos. Visos kitos parduotuvės bei paslaugų teikėjai, darbą, kaip visada, pradės 10 val. ryto ir dirbs įprastu ritmu. Gruodžio 31 d. „Akropoliai“ darbą baigs 20 val., o juose esančios „Maxima XXX“ parduotuvės – 21 val. (Vilniaus „Akropolyje“ „Maxima XXX“ veiks iki 22 val.). „Eurovaistinės“ tądien visuose „Akropoliuose“ dirbs iki 21 val. Sausio 1 d., nedirbs „Akropoliuose“ įsikūrusios parduotuvės bei bankų skyriai ir „Lietuvos pašto“ padaliniai. „Maxima XXX“ parduotuvės ir „Eurovaistinės“ pirmąją 2018 m. dieną dirbs tik nuo 12 val. ir iki 21 val. (Vilniaus „Akropolyje“ „Maxima XXX“ parduotuvė dirbs iki 22 val., o „Eurovaistinė“ atsidarys 11 val. ryto.). „Akropoliuose“ aplink Ledo arenas įsikūrusios kavinės bei restoranai ir pramogos pirmąją 2018 m. dieną veiks nuo 12 val. Visomis kitomis dienomis prekybos ir pramogų centrai „Akropolis“ dirbs įprastu grafiku. Prekybos ir pramogų centras „Panorama“ Kūčių dieną dirbs iki 18 val., per šv. Kalėdas nedirbs, o antrąją Kalėdų dieną visos parduotuvės dirbs joms įprastu sekmadienio laiku. Per šventes visomis dienomis iki 20 val. dirbs ir „Panoramoje“ įsikūręs sporto klubas „People Fitness“, „Rimi“ parduotuvė. Prekybos ir pramogų centras „Ozas“ per Kūčias pirkėjų lauks nuo 10 iki 17 val., šv. Kalėdų dieną nedirbs. 26-ąją dieną „Ozas“ dirbs įprastu darbo metu. Nedirbs ir „Barbora“ Internetinė maisto ir kasdienių prekių parduotuvė „Barbora“ gruodžio per šv. Kalėdas taip pat nedirbs. „Absoliuti dauguma mūsų klientų prekes „Barboroje“ renkasi iš anksto žinodami, ko ir kada jiems reikės, tad mūsų sprendimas nedirbti per didžiąsias metų šventes tikrai nesukels nepatogumų pirkėjams. Šiuo metu, išaugus užsakymų srautui, dirbame maksimaliais pajėgumais, tad norime, kad mūsų darbuotojai turėtų pakankamai laiko ir pasirengti šventėms, ir jas sutikti“, – sakė „Barboros“ direktorius Tomas Kibildis. Vilniuje, Kaune ir Klaipėdoje maisto ir kasdienių produktų užsakymo internetu ir pristatymo į namus paslaugą teikianti „Barbora“ darbo laiką sutrumpins ir kitomis švenčių dienomis. Kūčių dieną, gruodžio 24-ąją, ir Naujųjų metų išvakarėse, gruodžio 31-ąją, prekes pirkėjams „Barboros“ kurjeriai pristatys tik iki 19 val., antrąją Kalėdų dieną „Barboros“ kurjeriai darbą pradės nuo 12 val.