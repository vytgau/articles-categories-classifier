Davido Camerono vyriausybėje aplinkosaugos, maisto ir kaimo reikalų ministro pareigas ėjęs Owenas Patersonas tikina, kad ES ir JK derybos atsidūrė aklavietėje, iš kurios išeities greitai rasti nepavyks. Jis ragina britų verslą jau dabar ruoštis grįžimui prie pasaulio prekybos organizacijos (PPO) taisyklių, pagal kurias nuo 2016 metų vyktų prekyba tarp JK ir ES. Tai reikštų papildomą patikrą bei muitus tiek importuojamai, tiek eksportuojamai produkcijai. „Tai neišvengiama ir geriau tai pasakyti dabar, kad verslas suspėtų pasiruošti“, – ketvirtadienį BBC sakė buvęs ministras. Jis pats buvo aktyvus „Brexit“ rėmėjas, o neseniai šalies premjerę Theresą May paragino trauktis iš derybų, jeigu europiečiai atsisako derėtis dėl būsimosios prekybos sutarties. Euroderybininkai tikina, kad apie tai bus galima kalbėti tik tuomet, kai britai padarys pakankamą pažangą derantis dėl kitų sąlygų. Šiuo metu esą tos pažangos nėra, tad „Brexit“ klostosi ne pagal scenarijų ir gresia įšaldymu. O. Patersonas dėl to kaltina ES: jo manymu, bendrija yra suinteresuota tik dėl pinigų, kuriuos JK yra skolinga Briuseliui, o visa kita – nesvarbu. Britai yra įvardiję 3 galimas derybų baigtis: „kietasis Brexit“ su ES keliamų sąlygų nepaisymu, „minkštasis Brexit“ su abi puses tenkinančiu kompromisu bei likti be susitarimo. Tačiau buvęs ministras siūlo nepanikuoti ir tokiu atveju. „Net jeigu teks su ES prekiauti pagal PPO taisykles, mūsų šalis vienašališkai galės netaikyti papildomų tarifų. Juk dėl to galėsime nuspręsti patys“, – kalbėjo O. Patersonas. Didžiausios diskusijos kyla dėl 3 derybų punktų: sąskaitos, kurią apmokėti turės pasitraukiantys britai, dydis, ES piliečių teisės JK po „Brexit“ ir klausimai, susiję su bendrijos siena su JK Airijos saloje.