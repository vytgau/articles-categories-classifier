Panevėžio ir Vilniaus apskrityse eismo sąlygas sunkina rūkas, matomumas vietomis sumažėjęs iki 180 m. Rytų Lietuvoje valstybinės reikšmės kelių dangos su šlapio sniego provėžomis. Likusioje šalies dalyje pagrindinių kelių dangos daugiausia šlapios, vietomis yra drėgnų kelių ruožų. Mažesnio eismo intensyvumo rajoniniai keliai padengti šlapio sniego sluoksniu, provėžoti, slidūs, informuoja Lietuvos automobilių kelių direkcija. Vandens gylis krašto kelio Nr. 206 Šilutė-Rusnė apsemtame ruože, kurio ilgis - 411 metrų (nuo 6,301 iki 6,721 km), išlieka 26 cm. Lengvųjų transporto priemonių eismas draudžiamas. VĮ „Kelių priežiūra“ Klaipėdos padalinys specialiomis transporto priemonėmis apsemtu ruožu kelia lengvuosius automobilius, gyventojus bei keleivius. Hidrometeorologijos tarnybos duomenimis, naktį daug kur krituliai. Kai kur rūkas, plikledis. Vėjas pietvakarių, pietų, 6-11 m/s, rytą pajūryje gūsiai iki 18 m/s. Žemiausia oro temperatūra nuo 1 laipsnio šalčio iki 3 laipsnių šilumos.