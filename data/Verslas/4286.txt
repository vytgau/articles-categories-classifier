Sausio mėnesio ateities sandorių „Brent“ naftos kaina Londono biržoje „ICE Futures“ išaugo 35 centais, arba 0,6 proc., iki 62,42 JAV dolerio. Gruodžio mėnesio ateities sandorių WTI naftos kaina elektroninės prekybos Niujorko prekių biržoje (NYMEX) metu padidėjo 29 centais, 0,47 proc., iki 55,92 JAV dolerio. Vienu metu kaina buvo pasiekusi ir 56,28 JAV dolerio ribą. Saudo Arabijoje dešimtys aukšto rango veikėjų, tarp jų karališkosios šeimos narių, ministrų ir vienas iškilus verslo magnatas, šeštadienį buvo suimti per „lemiamą“ antikorupcinę operaciją, pranešė pareigūnai. Tačiau kai kurie apžvalgininkai šiuos reidus laiko karalystės sosto įpėdinio mėginimu konsoliduoti valdžią. Milijardierius princas Al Waleedas bin Talalas buvo tarp 11 princų, suimtų šeštadienio vakarą, sakoma valstybinės žiniasklaidos pranešimuose. Ši areštų banga buvo surengta praėjus nedaug laiko po komisijos, vadovaujamos įtakingo sosto įpėdinio princo Mohammedo bin Salmano, įsteigimo pagal karališkąjį įsaką. Be to, buvo pakeisti keli svarbūs pareigūnai, tarp jų Nacionalinės gvardijos vadovas, anksčiau laikytas pagrindiniu pretendentu perimti sostą, karinių jūrų pajėgų vadas ir ekonomikos ministras. Šis dramatiškas valymas buvo surengtas ultrakonservatyvioje Saudo Arabijoje vykstant precedento neturinčioms socialinėms ir ekonominėms transformacijoms, susijusioms su princo Mohammedo užmoju sumažinti šalies priklausomybę nuo naftos eksporto. Praėjusį penktadienį naftos kainos pasiekė aukščiausią ribą per dvejus metus, rinkos dalyviams besitikint, kad Naftą eksportuojančių šalių organizacija (OPEC) ir jos partneriai pratęs susitarimo dėl naftos gavybos apimčių ribojimo galiojimą.