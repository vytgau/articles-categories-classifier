Komisijai trečiadienį paaiškinimus pateiks buvęs tarnybos direktorius Jonas Milius. Tarnybai jis vadovavo nuo 2010 metų spalio, po ketverių metų buvo paskirtas antrai kadencijai, bet 2016 metų rugsėjį atleistas. „Visi aiškina, kad tai buvo aktualu, bet niekas nieko nedarė“, – sako komisijos vadovė Guoda Burokienė. Liudyti taip pat atvyks buvusi sveikatos apsaugos ministrė Rimantė Šalaševičiūtė ir Nacionalinio visuomenės sveikatos centro Vilniaus departamento direktorė Rolanda Lingienė. Pasak G. Burokienės, komisijai svarbu išsiaiškinti, kieno atsakomybė buvo inicijuoti produktų ir prekių, įvežamų į Lietuvą, kokybės atitiktį su tais, kuriais prekiaujama kitose ES šalyse. Komisija jau išsiaiškino, kad nuo 2011 metų pasirodžiusių publikacijų dėl galimai prastesnių maisto produktų tiekimo Lietuvai, šiuo klausimu tyrimai neatlikti. 2015 metais, kai Čekija kėlė klausimą dėl galimai prastesnių produktų, Lietuvos Žemės ūkio ministerija nusiuntė čekams raštišką palaikymą, tačiau asmeninių iniciatyvų tirti lietuviams tiekiamą produkciją niekas nerodė. Seimas komisiją yra įpareigojęs išanalizuoti, kodėl skiriasi Lietuvoje ir kitose ES šalyse parduodami to paties prekės ženklo maisto produktai, ar taip nėra pažeidžiamos vartotojų teisės, ar nėra nesąžiningos veiklos požymių, kodėl Maisto ir veterinarijos tarnyba produktų kokybės tyrimą atliko vėliau nei kitos Vidurio ir Rytų Europos valstybės.