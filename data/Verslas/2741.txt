„Aš abejoju, kad agentūros vadovas galėtų sėkmingai darbuotis ir užtikrinti šios institucijos sėkmingą funkcionavimą. Manyčiau, kad sprendimą turėtų daryti ir pats vadovas. Sprendimą priėmė ministras, laikantis įstatymų“, – ketvirtadienį po Valstiečių ir žaliųjų partijos tarybos posėdžio Kaune žurnalistams sakė S. Skvernelis. Jis teigė tikėjęsis kitokio Broniaus Markausko sprendimo. „Manau, ne tik manau, bet ir buvo indikacijos, kad bus kitoks sprendimas“, – pridūrė premjeras. „Aš matau tikrai dideles problemas ir galimybes, kad dėl vadovo personalijos netaptų įkaitu visa sistema ir agentūra. Kiekvienas vadovas įvertina ir priima sprendimą – jeigu trukdo sėkmingam institucijos darbui, tai pirmiausia žiūri į institucijos interesus, tik po to į savo“, – kalbėjo S. Skvernelis. B. Markauskas praėjusį penktadienį paskyrė E. Bėrontą antrai kadencijai vadovauti NMA. Ministras BNS tuomet teigė, kad E. Bėrontas sėkmingai įgyvendino jam ir agentūrai keltus tikslus, tačiau pripažino, kad jei įstaigos vadovui būtų pareikšti įtarimai, jis turėtų iš karto atsistatydinti. Pirmadienį B. Markauskas žurnalistams kalbėjo, kad prieš paskiriant E. Bėrontą jis buvo paprašęs papildomos informacijos iš Specialiųjų tyrimų tarnybos (STT), tačiau ji netrukdė tolesniam NMAvadovo darbui. Finansinių nusikaltimų tyrimų tarnyba (FNTT) atlieka ikiteisminį tyrimą dėl beveik 4 mln. eurų ES lėšų iššvaistymo. Jame kaip specialusis liudytojas apklaustas ir E. Bėrontas. Be to, Europos kovos su sukčiavimu tarnyba (OLAF) kartu su FNTT šiuo metu tiria, ar žemės ūkio kooperatyvas „Pienas LT“ teisėtai panaudojo beveik 19 mln. eurų ES paramos. Didžioji dalis paramos kooperatyvui buvo suteikta 2010 metais, o papildoma 4 mln. eurų parama – 2016 metais, kai agentūrai jau vadovavo E. Bėrontas. B. Markauskas prieš tapdamas ministru buvo kooperatyvo valdybos nariu ir, pasak žiniasklaidos, dar buvo jo pajininkas. Registrų centro duomenimis, šiuo metu kooperatyvo pajininkė yra B. Markausko mama Sofija Markauskienė.