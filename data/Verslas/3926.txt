Tokia priemonė keturias valandas bus atliekama buvusių Kalvarijos ir Lazdijų kontrolės punktų teritorijose, rašoma pranešime spaudai. Nuo 10 iki 14 val. atsižvelgiant į rizikos veiksnius bus vykdomas pasirinktinis atvykstančių į Lietuvą asmenų, transporto priemonių ir daiktų patikrinimas. Be to, pratybų metu bus tikrinama sąveika su policija ir kitomis tikrinimą atliekančiomis institucijomis bei Lenkijos sienos apsaugos tarnyba. VSAT primena keliautojams, kad vykstant per vidaus sienas privaloma turėti galiojantį kelionės dokumentą – piliečio pasą arba asmens tapatybės kortelę. Valstybės, priklausančios Šengeno erdvei, yra panaikinusios vidaus sienų kontrolę, tačiau kiekviena šalis ją gali laikinai atnaujinti, kai yra būtina imtis tam tikrų saugumo priemonių siekiant efektyviau užkirsti kelią rimtiems vidaus saugumo ir viešosios tvarkos pažeidimams. Tokias sienos kontrolės atnaujinimo pratybas Lietuvos pasieniečiai prie šalies vidaus sienų su Lenkija ir Latvija bei oro uostuose organizuoja nuolat. Pratybose dalyvaus Valstybės sienos apsaugos tarnybos (VSAT) Varėnos rinktinės Kalvarijos užkardos, Specialios paskirties komandos, Sienos kontrolės ir Kriminalinės žvalgybos skyrių pasieniečiai. Pagrindinis šios priemonės tikslas – tobulinti įgūdžius atnaujinant vidaus sienos su Lenkija kontrolę.