Abiem atvejais operacijos, kaip teigiama, buvo susijusios su Rusijos technologijų pramonės magnatu Jurijumi Milneriu, palaikančiu dalykinius santykius su JAV prezidento Donaldo Trumpo žentu, Baltųjų rūmų patarėju Jaredu Kushneriu. Kaip skelbia „The Times“, J. Milneris investavo į J. Kushnerio ir jo brolio įkurtą finansinių technologijų nekilnojamojo turto bendrovę „Cadre“. Kaip leidiniui sakė pats J. Milneris, su J. Kushneriu jis buvo susitikęs tik kartą. J. Milnerio ryšiai su J. Kushneriu ir jam priklausančia įmone nėra susiję su Rusijos investicijomis į socialinius tinklus „Facebook“ ir „Twitter“. Anot „The Times“, Rusijai priklausantis VTB bankas pervedė 191 mln. JAV dolerių (maždaug 164 mln. eurų) su J. Milneriu susijusiai lengvatinio apmokestinimo bendrovei. Kiek vėliau šiam subjektui pervesti pinigai buvo panaudoti kaip finansavimas „Twitter“. Laikraštyje taip pat nurodoma, kad Rusijos naftos ir dujų bendrovė „Gazprom“ paskolino pinigų kitai įmonei, investavusiai į J. Milnerio kelių milijonų dolerių vertės sandorį su „Facebook“. Kaip skelbia „The Guardian“, J. Milneris faktą apie VTB banko suteiktų lėšų panaudojimą darant poveikį „Twitter“ neigia. Be to, jis tvirtina nežinojęs, kad „Gazprom“ buvo kaip nors susijusi su investicija į „Facebook“. Ar „Facebook“ ir „Twitter“ finansavimas kaip nors susijęs su Maskvos politiniais interesais, ar tėra siekiant padidinti pelną atliktos investicijos, kol kas neaišku. „Twitter“ išplatintame pranešime nurodoma, kad „DST Investments 3“ – J. Milneriui priklausančios įmonės „DST Global“ valdomas fondas – buvo investuotojas dar iki pirminio viešojo siūlymo. Kaip „Twitter“ atstovas sakė transliuotojui CNN, iki viešo paskelbimo 2013 metų lapkritį įmonė peržvelgė visus galimus investuotojus. Įmonės atstovas taip pat paminėjo, kad 2014 metų gegužę „DST Global“ priklausiusios dalies buvo atsisakyta. Tuo tarpu „Facebook“ pirminis viešasis siūlymas įvyko 2012 metų gegužę. Nors vakar (lapkričio 5 d.) vakare su įmonės darbuotojais susisiekti nepavyko, vienas „Facebook“ atstovas anksčiau yra sakęs, kad „Gazprom“ remiama investicija buvo realizuota prieš penketą metų.