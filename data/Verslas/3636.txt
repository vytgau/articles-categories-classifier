Pavyzdžiui, nemaža dalis gyventojų registruojasi loterijoje apsipirkę prekybos centre ar kitoje parduotuvėje. „Taip, ir pas mus darbe ne vienas kolega sakė apsipirkęs kokioje „Maximoje“. Tik neaišku, ar taip daro nežinodami, kad jų kvitas nežais, ar galvoja, kad pergudraus loterijos organizatorius“, – pasakojo vilnietė Agnieška. Iš tikrųjų žaidimo puslapyje galima įregistruoti bet kurį kasos kvitą. Pvz., DELFI žurnalistui pavyko sėkmingai registruoti dviejų mėnesių senumo kvitą, išduotą vienoje elektronikos prekių parduotuvėje. Valstybinė mokesčių inspekcija (VMI) pripažįsta, kad registruoti įmanoma bet kokį čekį, tačiau tikina, kad tikrai ne visi jie dalyvaus loterijoje ir laimės numatytus 200 Eur kassavaitinius ir 5 tūkst. mėnesinius prizus. VMI Kvitų žaidimo projekto vadovas Rolandas Puncevičius šią situaciją pakomentavo taip: „Visų pirma, noriu dar kartą pabrėžti, kad pagal šiuo metu galiojančias taisykles, kvitų žaidime dalyvauja tik tie kvitai, kurie yra gauti už prekes turgavietėse arba už paslaugas. Kvitų žaidimo pagrindinis tikslas – didinti pajamų apskaitymą ir tokiu būdu mažinti „šešėlinę“ ekonomiką, todėl žaidimo objektu pasirinkti kvitai iš tų sektorių, kur apskaityti pajamas vengiama labiausiai – t. y. turgaviečių ir paslaugų sektoriaus.“ Vadovo teigimu, įvertinus žaidimo eigą, tarpinius ir galutinius rezultatus, į kvitų žaidimą galės būti įtraukiami ir kiti sektoriai, tačiau pagal šiuo metu galiojančias taisykles kvitai, išduoti už mažmeninės prekybos tinklų parduotuvėse, degalinėse, vaistinėse parduotą maistą, gėrimus ar kitas paslaugas žaidime nedalyvauja. „Registruodamas kvitą gyventojas turi nurodyti unikalų kasos aparato numerį, pagal kurį yra identifikuojamas mokesčių mokėtojas, t. y. nustatoma ar kasos aparatas yra mažmeninės prekybos centre, degalinėje ar turgavietėje. Sistemoje užregistruotas, tačiau žaidimo taisyklių neatitinkantis kvitas nėra „praleidžiamas“ į tolimesnį etapą ir negali patekti tarp laimingųjų“, – tikino pašnekovas. Jo teigimu, iki penktadienio pietų šalies gyventojai žaidime buvo iš viso užregistravę per 20 tūkst. kvitų. Paklaustas kaip vertina kvitų loterijos informacijos sklaidą, viešųjų ryšių ekspertas Arijus Katauskas atkreipė dėmesį į kelis aspektus. „Apie čekių loteriją ilgą laiką buvo kalbama, tačiau kartu buvo pakankamai neaišku, nei kaip ji vyks, nei kokios bus sąlygos. Dabar prasidėjusius procesus vadinčiau pradiniais, pati idėja gali būti komunikacine prasme sėkminga tik ilgalaikėje perspektyvoje, plius, tikėtis viską šluojančios komunikacijos dabartiniu laikotarpiu sunku ir dėl būtinų finansinių resursų“, – komentavo pašnekovas. Jo nuomone, idėjos įgyvendinimas palengva yra teisingas, nes pagrindinis tikslas yra ne tai, kad gyventojai dalyvautų loterijoje, o kad jie pradėtų vis dažniau reikalauti čekių prekybos bei paslaugų srityse. „Žinoma, kartu kyla rizika, kad sužinojusi loterijos apribojimus didelė grupė gyventojų gali nusivilti ir tiesiog nematyti reikalo joje dalyvauti, nes tarsi nėra jokio paskatinimo. Šis pavojus yra kur kas didesnis, kai tik ribotas čekių gavimo vietų skaičius dalyvauja loterijoje. Kur kas paprasčiau būtų tiesiog pasakyti, kad bet koks čekis gali atnešti laimėjimą. VMI ir Finansų ministerijos laukia labai svarbus momentas, kaip jie toliau elgsis, ypač jei žmonių susidomėjimas bus didelis“, – įsitikinęs A. Katauskas. Jis nesureikšmino to fakto, kad dabar loterijoje sėkmingai galima registruoti bet kurį kasos kvitą. „Manau, tai yra sistemos supaprastinimo klausimas, padarytas kompromisas tarp poreikio daryti viską kiek įmanoma lengviau suprantama ir tarp taisyklių, tačiau anksčiau ar vėliau teks paaiškinti, kaip yra iš tikrųjų“, – apibendrino jis. Pristatyta kasos kvitų loterija sudomino daugelį šalies gyventojų. Ne visiems kilo keblumų suprasti, kokius kvitus galima registruoti, o kurių ne. Vilnietis Edgaras pasakojo, kad išbandyti laimę loterijoje nusprendė dėl to, kad nori laimėti pinigų: „Ir šiaip įdomu, kaip viskas veikia. Kol kas esu užregistravęs tris kvitus. Didelių sunkumų nebuvo – tiesiog suvedžiau informaciją puslapyje ir tiek. Aišku, galėtų būti svetainės adresas patogesnis, nes dabar per „Google“ paiešką lengviau susirasti. Galėtų būti funkcija suvesti iškart kelis kvitus, bet gal nepatogumas nors kažkiek nuo piktnaudžiavimo atgraso“, – pasakojo vaikinas. Esą dabar jis laukia laimėjimo. „Taip pat bus įdomu pažiūrėti, ar valdžia pasieks savo tikslų su šešėlio mažinimu. Kažkaip abejoju. Dar tikiuosi, kad ne kasininkai bus pagrindiniai loterijos laimėtojai“, – pasakojo jis. Kaip jau skelbta, ne vienerius metus kvitų loteriją žadėjusi rengti VMI antradienį paskelbė jos pradžią. Žaidimu siekiama kovoti su nepaskaityta ekonomika, skatinti žmones pirkti tik legaliai. Norintiems dalyvauti tereikia registruoti kasos aparatų kvitus, gautus maitinimo, remonto, kirpimo įstaigose arba turgavietėse už įsigytas prekes bei paslaugas. Pirkti mažiausia 1 Eur kainuojančią prekę turgavietėse arba mažiausia tiek sumokėti už paslaugą (remontą, kirpimą ir pan.). Gautą fiskalinį kvitą reikia registruoti puslapyje kvituzaidimas.vmi.lt Kiekvieną antradienį 10 kvitų savininkų laimės po 200 Eur. Kiekvieno mėnesio pirmą antradienį vienas kvitas laimės 5 000 Eur. 