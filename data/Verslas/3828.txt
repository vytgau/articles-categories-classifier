Siekdama pritraukti privačius investuotojus, Lazdijų savivaldybė jai priklausantį 40 hektarų žemės sklypą išnuomojo 99 metams. Atvedus dvi geležinkelio atšakas: rusišką ir europinę vėžes, pastatytas tranzitinio naftos produktų perpylimo terminalas. Jame per metus bus galima perkrauti 1 milijoną tonų skystų produktų. Kol kas trijose saugyklose saugoma po 3 tūkstančius tonų dyzelino ir tūkstantis tonų benzino. Naftos produktai iš Rusijos ir Baltarusijos terminalą pasiekia rusiškąja vėže ir gilyn į Europą gali būti gabenami tiek autocisternomis, tiek ir europine geležinkelio vėže. Skelbiama, kad „Mockavos terminalas“ yra pirmasis skystų produktų terminalas Lenkijos pasienio geležinkelio stotyje, skirtas degalų ir kitų chemijos produktų tranzitui per Lietuvą iš Rytų į Europos valstybes ir atvirkščiai. Iš terminalo siunčiami produktai gali pasiekti bet kurią ES geležinkelio stotį be perpylimo ar papildomo perkrovimo. „Tai yra pirmasis ir vienintelis skystų produktų perpylimo terminalas Lietuvoje, kuriame galima tiek gauti, tiek siųsti skystus produktus abiejų standartų geležinkelio vėžėmis - tiek rusiško, tiek europinio. „Mockavos terminalas“ taip pat yra pirmasis objektas, siekiant išnaudoti „Rail Baltica“ potencialą ir galimybes didinant tranzitinių skystų krovinių srautus per Lietuvą visomis galimomis kryptimis - tiek tarp Rytų ir Vakarų, tiek tarp Pietų ir Šiaurės“, - sakė „Mockavos terminalas“ direktorius Tadas Augustauskas. 