Paštas pranešė, kad praėjusiais metais internetu apsipirko 44 proc. respondentų - 6 proc. daugiau nei 2016 metais. Anot Lietuvos pašto rinkos tyrimų vadovės Editos Jurkienės, gyventojai vis dažniau perka internetu. Pavyzdžiui, fiksuotas augimas toje kategorijoje, kuri internetu apsiperka bent kartą per ketvirtį, o kartą per pusmetį ar metus apsiperkančiųjų sumažėjo. „Galima teigti, kad žmonės, iš pradžių pabandę pirkti internetu ir įvertinę tokio pirkimo būdo privalumus, į šį procesą įsitraukia vis labiau, keisdami savo pirkimo įpročius ir vis dažniau įsigydami prekių ne tik fizinėse, bet ir elektroninėse parduotuvėse“, - pranešime teigė E. Jurkienė. Ji pažymi, kad sumažėjo dalis žmonių, kurie savo pirkiniams renkasi tik Lietuvos elektronines parduotuves. O štai interneto naudotojų, savo išlaidas kreipiančių į užsienį, per metus padaugėjo 12 procentinių punktų. Anot pranešimo, Lietuva atsilieka nuo ES vidurkio pagal apsipirkimą internetu. Europos Sąjungoje, „Eurostat“ duomenimis, tokių apsiperkančiųjų buvo 68 proc. „Kasmet vis daugiau lietuvių perka internetu, tačiau, palyginti su kaimynais ar kitomis ES šalis, esame konservatyvūs ir dažniau varstome parduotuvių duris, nei naršome elektroninių parduotuvių tinklalapius. Kaimyninėje Estijoje internetu perka 58 proc., Latvijoje - 46 proc. šių šalių gyventojų. Labiausiai nutolę esame nuo Didžiosios Britanijos ir Skandinavijos šalių, kur internetu prekių įsigyja 8 iš 10 gyventojų“, - sakė E. Jurkienė. Lietuvos pašto duomenimis, tiek Lietuvoje, tiek kitose šalyse dažniausiai internetu perkama drabužių, avalynės, sporto prekių, kosmetikos ir parfumerijos, namų apyvokos prekių, buitinės įrangos, elektros prietaisų ir knygų. Lietuvos statistikos departamentas skelbia, kad kiek daugiau nei trečdalis elektroninių parduotuvių pirkėjų Lietuvoje per paskutinius 3 mėnesius vidutiniškai prekėms internete yra išleidę nuo 100 iki 500 eurų. Lietuvos pašto užsakymu Lietuvos gyventojų pirkimo įpročių tyrimą 2017 metų gruodį-2018 metų sausį atliko viešosios nuomonės ir rinkos tyrimų bendrovė SIC. Tyrimo metu apklausti 1 006 16-74 metų Lietuvos gyventojai.