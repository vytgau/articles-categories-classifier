Spalio 28–29 dienomis ir lapkričio 1 dieną keisis eismo organizavimas prie Rokantiškių ir Karveliškių kapinių, o lapkričio 1 dieną – ir prie Saltoniškių, Kairėnų kapinių. Minėtomis dienomis pakeista eismo tvarka ir transporto eismo nukreipimas apylankų maršrutais galios nuo 7 iki 22 val. Transporto eismas į Rokantiškių kapines iš Stepono Batoro gatvės spalio 28–29 dienomis ir lapkričio 1 dieną bus nukreiptas per Naujosios Vilnios rajoną, A. Kojelavičiaus, Šiaurės, Uosių, Kalno ir Rokantiškių gatvėmis. Automobilius bus galima statyti aikštelėse ir kelkraščiuose, kur jie nekliudo eismui ir nėra automobilių statymą draudžiančių kelio ženklų. Lapkričio 1 d. Ąžuolyno gatve, ties Saltoniškių kapinėmis bus draudžiamas transporto eismas. Keliaujantys iš Laisvės prospekto galės privažiuoti iki automobilių stovėjimo vietų Viršuliškių gatvėje, o iš Ozo gatvės – iki automobilių stovėjimo aikštelių Ąžuolyno gatvėje.  Eismo į Kairėnų kapines organizavimas keisis lapkričio 1 dieną – automobilių eismas nuo Nemenčinės plento pusės iš Kairėnų gatvės bus nukreiptas apvažiavimu Šilėnų gatve, o nuo Plytinės gatvės link kapinių bus nustatytas vienpusis eismas. Eismo organizavimas spalio 28–29 dienomis ir lapkričio 1 dieną keisis ir Karveliškių kapinių prieigose. Vykstantys savo transportu į Karveliškių kapines per Pilaitės rajoną galės privažiuoti prie kapinių ne pagrindiniu, bet aplinkiniu keliu, esančiu už 1 km nuo pagrindinio įvažiavimo, važiuojant link Sudervės. Į Karveliškių kapines rekomenduojama įvažiuoti iš Vilniaus rajono savivaldybės Sudervės seniūnijos pusės. Šias kapines galima pasiekti ir palikus savo automobilį Žvėryno žiede esančioje „Statyk ir važiuok“ aikštelėje bei įsėdus į 63-iojo maršruto autobusą. Eismo dalyviai prašomi būti atidūs, laikytis kelių eismo taisyklių ir eismo reguliuotojų nurodymų. Nepalikti automobilių, kurie sudarytų kliūtį ir trukdytų sklandžiam transporto eismui, ypatingai viešajam transportui. Minėtomis dienomis prie kapinių patruliuos policijos pajėgos. Dažniau važiuos ir viešasis transportas Artėjant Visų Šventųjų ir Vėlinių šventėms, gyventojų patogumui nuo spalio 21 d. iki lapkričio 2 d. keičiasi viešojo transporto organizavimas. Didinamas autobusų skaičius 2-ajame, 37-ajame, 38-ajame, 63-ajame, 115-ajame maršrutuose į Liepynės, Rokantiškių, Karveliškių bei Kairėnų kapines – autobusai važiuos dažniau. Šių maršrutų autobusų tvarkaraščiai keisis tiek darbo dienomis, tiek ir savaitgaliais. Tuo tarpu spalio 28–29 d. ir lapkričio 1 d. didinamas 2-ojo, 7-ojo, 16-ojo ir 19-ojo maršrutų troleibusų skaičius, atitinkamai troleibusai važiuos dažniau. Lapkričio 1 d. 7-ojo maršruto autobusai važiuos pakeista trasa. 7-ojo Šiaurės miestelis–Verkių g.–Viršuliškės–Lazdynai maršruto autobusai (abiem kryptimis) nevažiuos Ąžuolyno, Viršuliškių gatvėmis ir atitinkamai nestos Ąžuolyno stotelėse. Nuo Buivydiškių–Ozo g. sankryžos važiuos Buivydiškių gatve ir Laisvės pr., toliau – įprasta trasa. Autobusai papildomai sustos stotelėse Vaikų kaimas, Buivydiškių, Rygos, Pal. Jurgio Matulaičio bažnyčia, Šaulių sąjunga. Spalio 28–29 d. ir lapkričio 1 d. 115-ojo maršruto autobusai važiuos pakeista trasa. 115-ojo Antakalnis–Rokantiškės–Parko g. maršruto autobusai važiuos pakeista trasa dėl gausesnio kapinių lankytojų skaičiaus ir intensyvaus transporto eismo kapinių prieigose. Autobusai, važiuodami link Naujosios Vilnios, apsisuks stotelėje Rokantiškės ir važiuos apylanka – Viršupio, Mildos, S. Batoro gatvėmis, toliau – įprasta trasa. Autobusai stos stotelėse Lyglaukiai, Šilo, Viršupis, Mildos, Pūčkorių atodanga, Pūčkoriai, Stepono Batoro, Lelijų. Autobusai nestos stotelėse Rokantiškių sodai, Uosių sodai, Kalno, Paparčių, Uosių, Alberto Kojelavičiaus ir Dūmų. Link Antakalnio važiuojantys autobusai maršruto trasos nekeis. Spalio 21–27 d. galiosiantys autobusų eismo tvarkaraščiai interneto tinklalapyje vilniustransport.lt paskelbti nuo spalio 19 d. Nuo spalio 28 d. iki lapkričio 2 d. galiosiantys autobusų eismo tvarkaraščiai bus skelbiami nuo spalio 26 d. Informacija apie autobusų eismą viešojo transporto stotelėse atnaujinama nuo spalio 19 d. Tuo tarpu atnaujinti troleibusų eismo tvarkaraščiai bus skelbiami nuo spalio 26 d. ir tik interneto tinklalapyje vilniustransport.lt.