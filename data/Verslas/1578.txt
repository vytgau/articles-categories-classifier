Pavyzdžiui, 2014 metais sultys kainavo 3,39 lito, o 2018-aisiais – 1,09 euro, pienas 2014-aisiais – 3,29 lito, 2018-aisiais – 0,95 euro, grikiai – 5,69 lito 2014-aisiais ir 1,04 euro 2018-aisiais. Tiesa, paslaugos, pasak J. Čeponytės, brango labiau nei prekės, bet tikrai nepasiekė tokios sumos, kokia buvo mokama litais. „Jeigu nebūtume įsivedę euro, kainos vis tiek būtų pasikeitusios. Galbūt produktai ir paslaugos būtų brangę daugiau ar mažiau, bet vis tiek būtų brangę, nes infliacija yra natūralus dalykas, kuris vyksta visada“, – pabrėžia LRT RADIJO žurnalistė. Pasak jos, dar vienas dažnai kylantis klausimas – kodėl valdžia nedaro nieko, kad nekiltų kainos? Gal valdžia ir gali kažkiek tai kontroliuoti, bet Lietuvoje yra rinkos ekonomika ir valdžia kainų nekontroliuoja, akcentuoja laidos „PIN kodas“ vedėja. „Žinome, kokioje santvarkoje gyvenome prieš 3 dešimtmečius, tada kainos buvo kontroliuojamos. Tik ar tikrai taip buvo geriau?“ – retoriškai klausė J. Čeponytė.