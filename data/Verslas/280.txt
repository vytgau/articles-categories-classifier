Pasak bendrovės, praeityje „Lietuvos geležinkelių“ grupės pirkimai kėlė nemažai įtarimų. Pavyzdžiui, pabėgių pirkimo konkursų dalyviai būdavo šalinami dėl reikalavimų neatitikimo ir pasirenkami didesnę kainą pasiūlę pretendentai. Kai kuriais atvejais pabėgiai būdavo perkami be konkursų. Ši ydinga praktika buvo pakeista, pažymima „Lietuvos geležinkelių“ pranešime. Skaičiuojama, kad pradėjus pabėgius pirkti skaidriai, tik per viešuosius pirkimus, vidutinė jų kaina sumažėjo maždaug penktadaliu. Šiuo metu vykdomas pabėgių viešasis pirkimas, kuriame mažiausią kainą pasiūlė bendrovė „Skinest Baltija“. Jos pasiūlymas - 200 tūkst. eurų pigesnis nei antroje vietoje likusios įmonės. Bendra pasiūlymo vertė - daugiau nei 3 mln. eurų. Su „Skinest Baltija“ siejamoje įmonėje dirba vienas iš buvusių „Lietuvos geležinkelių“ vadovų. Vyriausioji tarnybinės etikos komisija (VTEK) yra pradėjusi tyrimą, ar šis darbuotojas nepažeidė Viešųjų ir privačių interesų derinimo valstybinėje tarnyboje įstatymo reikalavimo vienerius metus „atvėsti“ nuo buvusios tarnybos. Įvertinę tai, kad „Skinest“ grupė figūruoja VTEK tyrime, „Lietuvos geležinkeliai“ ketina prašyti FNTT įvertinti, ar pirkime nėra nusikalstamos veikos apraiškų. „Pirkimuose siekiame užtikrinti konkurenciją ir palankiausią kainą valstybės valdomai bendrovei. Ne mažiau svarbu užtikrinti skaidrumą ir valstybės interesus, todėl kreipsimės į atsakingas institucijas įvertinimo“, - pranešime cituojamas „Lietuvos geležinkelių“ generalinis direktorius Mantas Bartuška. „Lietuvos geležinkeliai“, kaip nacionaliniam saugumui užtikrinti svarbi įmonė, taip pat ketina pasinaudoti Nacionaliniam saugumui užtikrinti svarbių objektų apsaugos įstatyme numatyta teise kreiptis į Nacionaliniam saugumui užtikrinti svarbių objektų apsaugos koordinavimo komisiją dėl sandorio atitikties nacionalinio saugumo interesams patikros.