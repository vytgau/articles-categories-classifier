„Man keista matyti tokią lengvatą, jos projektą. Būtų tikrai baugu, jei tai įgautų pagreitį. Juolab, kad kiek esu susipažinęs, lengvatos autoriai anksčiau yra turėję pakankamai kategorišką nuomonę dėl PVM lengvatų kaip tokių ir kam jos neša didžiausią naudą – tai yra tarpininkams“, – antradienį spaudos konferencijoje kalbėjo V.Vasiliauskas. „Tikrai pakankamai skeptiškas esu lengvatų atžvilgiu, ypač kai kalbama apie PVM lengvatas, nes tai gali būti vienas iš faktorių, kuris įpiltų žibalo į ugnį. To nereikia. Rinka vystosi pakankamai nuosekliai ir stabiliai, tad kažkokių pagreitinimų, papildomų priemonių tikrai nereikia“, – pridūrė Lietuvos banko valdybos pirmininkas. Pridėtinės vertės mokesčio įstatymo pataisą J.Olekas ir R.Budbergytė Seime įregistravo praėjusią savaitę. Pasak R.Budbergytės, nustačius 5 proc. PVM tarifą, perkamas būstas atpigtų 16 proc. – tiek, kiek vidutiniškai kainuoja jo įrengimas, arba kiek šeima, norėdama gauti banko paskolą, turi sukaupti pradiniam įnašui. Parlamentarės teigimu, ši pataisa yra atsakas į Vyriausybės siūlymą finansiškai remti pirmąjį būstą mažesniuose miestuose ir rajonuose įsigyjančias jaunas šeimas. Anot R. Budbergytės, šis valdančiųjų siūlymas nesprendžia asmenų, kurie gyvena ne šeimoje arba ne regionuose, problemų. Dabar 5 proc. PVM lengvatinis PVM tarifas taikomas vaistams, o 9 proc. – keleivių vežimui, spaudai, knygoms ir neperiodiniams informaciniams leidiniams, viešbučiams, centralizuotam šildymui. Įprastas PVM tarifas yra 21 proc., jis galioja nuo 2009 metų rudens.