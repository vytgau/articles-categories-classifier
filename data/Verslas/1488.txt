„Kai prakalbome apie ketinimus atnaujintame Šventosios uoste prekiauti ką tik sugautomis žuvimis, pagalvojome ir plačiau - kodėl to nedaroma visame Lietuvos pajūryje? Manau, tikrai laikas pradėti diskusijas su žvejų asocijuotomis struktūromis. Juk ne tik turistai, poilsiautojai, bet ir vietos gyventojai su didžiausiu malonumu įsigytų ką tik iš jūros ar marių parplukdytų žuvų“, - „Lietuvos žinioms“ sakė Palangos miesto meras Šarūnas Vaitkus. Priekrantės verslinės ir rekreacinės žuvininkystės asociacijos vadovas Mindaugas Rimeikis sako, kad tokia prekyba būtų sėkminga tik jei pavyktų sukurti bendrą tinklą Kuršių nerijoje, Klaipėdoje, Palangoje ir Šventojoje, paskirstyti šiose vietose laimikį, laiku pranešti, jeigu prekyba nevyks. Turgavietę tik iš jūros grįžusiems žvejams svarstoma įrengti rekonstruojant Šventosios uostą.