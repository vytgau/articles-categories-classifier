Bendras didžiausių regiono įmonių akcijų indeksas „Stoxx Europe 600“ nuo sesijos pradžios smuko 0,27 proc. iki 377,38 punkto. Didžiosios Britanijos FTSE 100 sumenko 0,06 proc., Prancūzijos CAC 40 – 0,27 proc., o Vokietijos DAX – 0,32 procento. Rinkose vis plačiau kalbama apie tai, kad tarptautinė koalicija gali imtis karinių veiksmų prieš Siriją, kurioje vyriausybės karinės pajėgos, kaip įtariama, surengė nuodingųjų dujų ataką. „Į antskrydžius rinka gali sureaguoti staigiu noro rizikuoti sumažėjimu“, – sako „FxPro“ analitikai. Tuo tarpu JAV ir Kinijos prekybos konflikto paaštrėjimo rizika po optimistinių abiejų šalių atstovų pareiškimų kiek sumažėjo. Vis dėlto Tarptautinio valiutos fondo (TVF) vadovė Christine Lagarde (Kristina Lagard) trečiadienį įspėjo, kad sugrįžimas prie protekcionistinės politikos gali sutrikdyti susiformavusią prekybos reguliavimo sistemą. Trečiadienį paskelbti statistiniai duomenys parodė, kad pramonės gamyba Didžiojoje Britanijoje vasarį, palyginti su ankstesniu mėnesiu, ūgtelėjo 0,1 proc., o palyginti su 2017 metų vasariu – 2,2 procento. Analitikai prognozavo, kad mėnesio prieaugis sudarys vidutiniškai 0,4 proc., o metinis prieaugis – 2,9 procento. Vien apdirbamosios pramonės sektoriuje gamyba per mėnesį sumenko 0,2 proc. ir smukimas buvo pirmasis per pastaruosius 11 mėnesių. Analitikai prognozavo, kad gamyba šiame sektoriuje vasarį, palyginti su sausio mėnesiu, paūgės 0,2 procento. Didžiosios Britanijos mažmenininkės „Tesco“ akcijų kursas pašoko 6,1 procento. Įmonė pranešė, kad vasario 24 dieną pasibaigusiais finansiniais metais jos pelnas padidėjo beveik 10 kartų iki 1,3 mlrd. svarų (1,85 mlrd. JAV dolerių). Be to, „Tesco“ pirmą kartą per ketverius metus išmokės akcininkams metinius dividendus. „Deutsche Telekom“ akcijos pabrango 1,8 proc., pasklidus gandams apie tai, kad jai priklausanti JAV mobiliojo ryšio operatorė „T-Mobile“ atnaujino derybas dėl susijungimo su konkurente „Sprint“. Ankstesnės derybos buvo nutrauktos lapkritį, nepasiekus jokių rezultatų. Tuo tarpu oro bendrovės „Air France-KLM“ kapitalizacija padidėjo 1,2 procento. Oro vežėja profsąjungų atstovams pasiūlė aptarti darbo užmokesčio klausimus. Derybos bus pradėtos ketvirtadienį.