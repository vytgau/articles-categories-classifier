Naujoji taisyklė reiškia, kad vairuotojai po 10 valandų darbo privalės nuo darbo atsitraukti mažiausiai 6 val. Visą šį laikotarpį jie negalės prisijungti prie „Uber“ programėlės išmaniuosiuose įrenginiuose. „Manome, kad mūsų sektoriuje tai yra pirma tokia iniciatyva. Nežinome nė vienos kitos pavėžėjimo kompanijos, kuri taikytų tokį limitą“, - pranešime teigė „Uber“. „Tai yra dar vienas pavyzdys, parodantis, kaip „Uber“ naudoja technologijas vairuotojų ir klientų saugumo užtikrinimui“, - sakė „Uber“ politikos planavimo vadovas Andrew Byrne'as. Kai kurie politikai apie šiuos pokyčius atsiliepė teigiamai, bet tuo pat metu „Uber“ sulaukė ir kritikos. Nepriklausomos Didžiosios Britanijos darbuotojų sąjungos vadovas Jamesas Farraras teigė, kad vairuotojai būna pavargę dėl to, jog „pakankamai neuždirba“. „Jei „Uber“ privers vairuotojus dirbti trumpiau bei nemokės jiems daugiau, jų valandinės pajamos kris dar žemiau vidutinio užmokesčio“, - sakė jis. „Uber“ šiuo metu yra pateikę apeliaciją dėl savo licencijos atšaukimo Londone. Kol apeliacija nagrinėjama, „Uber“ vairuotojai toliau gali teikti paslaugas Jungtinės Karalystės sostinėje.