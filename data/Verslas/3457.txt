Ji atskleidė, kad apie dovanas draugams ir artimiesiems galvoja visus metus, o jas pradeda pirkti vos prasidėjus rugsėjui. „Gruodį jau turiu beveik visas dovanas ir didžiausias likęs galvos skausmas – ką patieksiu ant kalėdinio stalo, – juokėsi ji. Laima sutiko papasakoti, kaip jai pavyksta artimuosius nustebinti geidžiamiausiomis dovanomis ir sutaupyti. „Prieš šventes nejaučiu absoliučiai jokio finansinio streso. Gruodį perku dovanas sau“, – teigė ji. Draugus stebi visus metus Laima neslepia – ji mėgsta planuoti, todėl dovanų idėjas konkretiems asmenims ji kaupia visus metus. „Telefone turiu sąrašiuką draugų, artimiausių žmonių, ir nuolat stebiu, ko jiems trūksta, ar ko jie norėtų. Pavyzdžiui, vasarą iškylaujame su draugais gamtoje, ir vienas pasako, kaip būtų gerai turėti kišeninį peiliuką. Arba būna koks vakarėlis ir draugė sako: man taip patinka „Hiperbolė“, bet aš neturiu jų kompakto ir nemačiau, kur pirkti. Iškart tokius dalykus telefone užfiksuoju“, – pasakoja ji. Laima teigia, kad tai labai padeda ne tik artėjant Kalėdoms, bet ir draugų gimtadieniams ar kitoms šventėms: „Juk nugirdus užsirašyti telefone užtrunka labai nedaug ir padovanoti žmogui tikslingą dovaną – labai lengva. Be to, tada draugai ar šeimos nariai labai maloniai nustemba, kai gauna ko tikrai norėję. Tas mano sąrašiukas susidaro nemažas. Juokiuosi, kad net mano draugių vyrai man skambina ir klausia, ką turiu užsirašius prie žmonos pavardės.“ Telefone Laima turi ne tik sąrašiuką su pažįstamų vardais, bet ir kitą sąrašiuką, kuriame kaupia užmatytas originalias dovanų idėjas, kurios vėliau gali rasti savo šeimininką. „Tarkime, užmačiau labai gražius akinius mediniais rėmeliais arba kokius auskariukus – keksiukus. Iškart nusikopijavau nuorodą savo telefone ir pasidėjau savo kaupyklėlėje“, – pasakojo ji. Dovanas pradeda rinktis dar vasaros gale Kalėdinių dovanų Laima pradeda žvalgytis jau vasaros pabaigoje. „Rugpjūtį žvalgausi, o nuo rugsėjo jau pradedu užsakinėti dovanas, na, kartais dar spalį užsakau. Ir štai, dabar gruodžio pradžia, o aš jau beveik viską turiu, – džiaugiasi ji. – Be to, jeigu jau turiu konkretų daiktą nusižiūrėjusi, galiu stebėti, kada bus kokios akcijos, išpardavimai, ir tada jį nusipirkti. Juk per tris mėnesius iki gruodžio jų tikrai būna. Tai man leidžia sutaupyti.“ Ji atskleidžia, kad dažniausia dovanų žvalgosi internete, nes taip yra paprasčiau, nei eiti dovanų į parduotuvę, kur neaišku, ar norima prekė bus: „Be to, kadangi viską užsisakinėju gana anksti, gavusi užsisakytą prekę, jei dėl kažko ji man nepatinka, lieka daug laiko ją pakeisti. Tarkime, buvau užsakiusi internetu ryškią suknelę, bet gavau tokios purvinos spalvos. Taigi dabar nusiunčiau ją atgal ir ramiai lauksiu kitos spalvos suknelės.“ Laima teigia, kad tokia dovanų planavimo schema jai leidžia sutaupyti ir visiškai nepatirti jokio finansinio streso. „Galbūt kažkam pasirodys, kad tokiu būdu susieikvoja dar daugiau laiko nei viską perkant prieš šventes, nes užtrunki galvodamas, stebėdamas, rinkamas dovanas, bet rezultatas būna geresnis. Visada galima nueiti į parduotuvę paskutinę dieną ir visiems nupirkti dušo želė ar kokius kvepalus, bet nenoriu dovanoti bet ko, man rūpi, kad artimieji džiaugtųsi dovana, būtų nustebinti“, – tvirtina ji. Kad piniginė nebūtų stipriai nuskriausta „Swedbank“ finansų instituto vadovė Jūratė Cvilikienė teigė, kad išties labiausia sutaupyti padeda kruopštus išankstinis planavimas. „Pagrindinis patarimas – kaip įmanoma anksčiau pradėti planuoti šventę. Kitaip man tas pasiruošimas panašesnis į būseną, kai vėluoji į darbą arba pramiegi. Lieka labai mažai racionalumo, viską griebi, ką matai po ranka, keliauji į visokius juoduosius penktadienius ir pan. Dovanas planuoti reikia pradėti kuo anksčiau, bent prieš porą mėnesių, nors tyrimai rodo, kad pusė žmonių to neplanuoja visai. Maždaug 30 proc. teigia, kad planuoja jas prieš mėnesį – tai jau visai neblogai, bet vis tiek per vėlu“, – sako ji. Taip pat labai svarbu susitarti su bendradarbiais ar draugais, artimaisiais, kokia bus šių metų dovanų politika. „Niekada nežaiskite pagal taisykles, kurias nustatė kiti, o sutarkite su draugais, kolegomis žaidimo taisykles. Gal šiais metais visi sutarsite, kad bus daugiau naudos nedovanoti vienas kitam dovanų, o kartu nueiti pietų ar pan.“, – patarė ji. J. Cvilikienė teigė, kad esant galimybėms – palanku dovanas užsisakyti internetu. Taip bus paprasčiau laikytis nustatytų dovanoms sumų, nekils įvairių pagundų nusipirkti per daug, bus galima palyginti kainas. Tačiau verta atkreipti dėmesį, kad siunčiantis internetu reikia palikti pakankamai laiko, kitaip per Kalėdas galite likti be nieko. „Vis dėlto 70–80 proc. žmonių dovanas perka prekybos centruose, todėl pagrindiniai patarimai – eiti vienam, pavalgiusiam ir nepavargusiam. Labai svarbu maksimaliai laikytis nustatytų sumų, kiek daugiausia planuojama išleisti tam tikrai dovanai. Reikia tam ruoštis rimtai, kaip ir bet kokiam projektui“, – pabrėžia ji. Pasidalinkite, kaip Kalėdų stalui ir dovanoms taupote jūs? Ar pradedate pirkti kalėdines dovanas anksčiau, ar atidedate paskutinei minutei? Gal esate susigalvoję tokį pirkimo būdą, jog pavyksta sutaupyti ne vieną dešimt eurų ir galite duoti patarimų kitiems? Rašykite el. p. pilieciai@delfi.lt su prierašu „Šventinės dovanos“.