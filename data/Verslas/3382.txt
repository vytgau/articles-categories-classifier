Seimo komisija apklaus kelių nevyriausybinių vartotojų teisių gynimo organizacijų atstovus. „Klausime, ar buvo pas juos tas klausimas iškilęs, jeigu buvo – kodėl nevykdė jokio tyrimo“, – BNS sakė komisijos pirmininkė „valstietė“ Guoda Burokienė. Valstybinės maisto ir veterinarijos tarnybos atstovai anksčiau komisijai yra pripažinę, kad daugelyje šalių, kur buvo atlikti prekių kokybės ir sudėties tyrimai, juos atliko nevyriausybinės vartotojų teisių gynimo organizacijos. Tarnybos direktoriaus pavaduotojas Deividas Kliučinskas komisijoje yra sakęs, kad nuo 2011 metų tarnyba nesėkmingai kvietė visuomenines organizacijas atlikti maisto produktų sudėties ir kainų tyrimus skirtingose šalyse. Komisija jau išsiaiškino, kad nuo 2011 metų pasirodžiusių publikacijų dėl galimai prastesnių maisto produktų tiekimo Lietuvai, šiuo klausimu tyrimai neatlikti. 2015 metais, kai Čekija kėlė klausimą dėl galimai prastesnių produktų, Lietuvos Žemės ūkio ministerija nusiuntė čekams raštišką palaikymą, tačiau asmeninių iniciatyvų tirti lietuviams tiekiamą produkciją niekas nerodė. Seimas komisiją yra įpareigojęs išanalizuoti, kodėl skiriasi Lietuvoje ir kitose ES šalyse parduodami to paties prekės ženklo maisto produktai, ar taip nėra pažeidžiamos vartotojų teisės, ar nėra nesąžiningos veiklos požymių, kodėl Maisto ir veterinarijos tarnyba produktų kokybės tyrimą atliko vėliau nei kitos Vidurio ir Rytų Europos valstybės.