„Circle K Lietuva“ marketingo ir komunikacijos vadovė Indrė Česūnienė neslepia nustebusi, nes apie tokius apribojimus net nebuvo girdėjusi. Daug pirkinių degalinėje įsigyti norintys žmonės – nėra dažnas atvejis. Visgi, su užsieniečiais buvęs lietuvis Aidas perspėja, kad tokia staigmena gali laukti ne vieno, kuris su draugais norės apsirūpinti maistu ir gėrimais. Vilnietis neslepia, kad tai buvo staigmena ne tik pirkėjams, bet ir pačiai pardavėjai. Su mergina bendravusiam Aidui ji pasakė, kad tai pirmas atvejis per dvejus jos darbo metus. Kas konkrečiai įvyko pardavėja negalėjo pasakyti, tad į pagalbą pakvietė dar vieną moterį. „Mus aptarnavusi pardavėja į pagalbą pakvietė lyg ir vyr. pardavėją ar pamainos viršininkę ir paprašė padėti išsiaiškinti, kodėl už tokį prekių kiekį nepavyksta atsiskaityti banko kortele. Padėti atėjusi moteris kažkam paskambino ir paklausė, ką daryti tokiu atveju, kai sistema neleidžia atsiskaityti kortele už 55 prekes. Pokalbio metu ji išgirdo ir mums pasakė, kad galima banko kortelėmis atsiskaityti tik iki 30-ties prekių. Už didesnį prekių kiekį sumokėti galima tik grynaisiais“, – pasakojo Aidas. „Circle K Lietuva“ marketingo ir komunikacijos vadovė I. Česūnienė sako, kad nėra nieko panašaus girdėjusi. Visgi pasidomėjusi konkrečia situacija atstovė pateikė atsakymą, kad sistema išties neatlaikė informacijos srauto. „Mūsų darbuotoja teisingai paaiškino, kad siekiant išvengti duomenų kiekio perdavimo limito, greičiau būtų atsiskaityti grynaisiais pinigais, nes tokios operacijos nereikalauja tam tikros kasos sistemos dalies, gebančios apdoroti ribotą duomenų kiekį, įsitraukimo. Būtent ši sistema apdoroja čekyje išmuštų duomenų kiekį ir perduoda juos kaip konkrečią mokėjimo užklausą finansų institucijai“, – I. Česiūnaitė. Anot „Circle K“ atstovės, jos žiniomis kol kas tai vienintelis atvejis degalinių tinkle. „Pirkimų apimtys mūsų degalinėse yra neribojamos: teoriškai būtų galima užpilti degalų į visų degalinėje stovinčių automobilių bakus, jų vairuotojus pavaišinti kava ir sumuštiniais. Tačiau daugiau kaip 50 pozicijų skirtingų prekių, įskaitant ir taros užstatą, viename čekyje nėra įprasta degalinės formatui, todėl kasos sistemoje čekis įstrigo. Atsižvelgiant į degalinių darbo specifiką, tokie ribojimai paprastai įvedami siekiant eliminuoti sistemos arba žmogiškąsias klaidas“,– DELFI sakė I. Česiūnaitė.