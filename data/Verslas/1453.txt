Anot centrinio banko, išnagrinėjus 50 sutarčių, sudarytų nuo pernai birželio, nustatyta, kad klientams buvo skaičiuojamos palūkanos nuo didesnės sumos, nei šie gavo paskolą. „Visais nagrinėtais atvejais į bendrą finansuojamą sumą įskaičiavo ir sutarties sudarymo mokestį, kurio dydį atitinkančios sumos vartojimo kredito gavėjams neišmokėjo, tačiau palūkanas skaičiavo nuo visos bendros finansuojamos sumos, t. y. ir nuo sutarties sudarymo mokesčio“, - teigiama Lietuvos banko pranešime. „BigBank“ taip pat nenurodė, kokia įmokos dalis skiriama kreditui ir papildomoms išlaidoms padengti. Be to, Lietuvos bankas nustatė, kad 5 atvejais iš 8, kai vartojimo kredito sutartys buvo nutrauktos „BigBank“ reikalavimu dėl vėlavimo sumokėti, klientams buvo taikomi didesni delspinigiai, nei galima. Tai yra buvo skaičiuojami ne tik maksimalūs 0,05 proc. delspinigiai, bet ir reikalaujama sumokėti už pranešimą apie nutrauktą kredito sutartį. Pažymėtina ir tai, kad 3 atvejais iš 8 „BigBank“ filialas nutraukė vartojimo kredito sutartis su vartojimo kredito gavėjais, nepraėjus trims mėnesiams nuo pirmos uždelstos įmokos mokėjimo dienos, nurodytos mokėjimo grafike, o uždelstas mokėjimas sudarė mažiau kaip 10 proc. negrąžintos vartojimo kredito sumos. Taip buvo pažeistas Vartojimo kredito įstatymo reikalavimus. Anot Lietuvos banko, „BigBank“ pripažino padarytus pažeidimus ir savo iniciatyva ėmėsi priemonių juos ištaisyti.