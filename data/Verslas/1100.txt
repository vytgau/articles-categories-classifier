Pasak Kauno miesto savivaldybės Miesto tvarkymo skyriaus vedėjo Aloyzo Pakalniškio, judriojoje Kauno arterijoje rekonstrukcija prasidės nuo šaligatvių tvarkymo ir baigsis asfalto dangos atnaujinimu Savanorių prospekto atkarpoje nuo miesto centro iki Taikos prospekto. „Pirmasis etapas – šaligatvių rekonstrukcija, eismui įtakos neturės.Važiuojamoji dalis bus pradėta asfaltuoti vasarą“, – komentavo A. Pakalniškis. Remiantis Kauno miesto savivaldybės administracijos direktoriaus Viliaus Šiliausko anksčiau išsakyta pozicija, šiuo metu Savanorių prospekte automobilių parkavimas vyksta itin chaotiškai, todėl šioje vietoje nuspręsta padaryti tvarką, – neleisti statyti automobilių, taip, kad jie trukdytų pėstiesiems, dviratininkams, mamoms su vežimėliais. Jo teigimu, kone didžiausias atsinaujinusio Savanorių prospekto akcentas – dvikryptis dviračių takas, eisiantis iki pat miesto ribos, kuris vėliau susijungs su Karmėlavos dviračių taku. Šalia dviračių tako eis trinkelėmis išgrįstas pėsčiųjų takas. „Naujo pėsčiųjų ir dviračių tako ilgis sieks 6,14 km. Projektuojant pėsčiųjų ir dviračių taką, atsižvelgta ir į žmonių su negalia reikalavimus. Eismo saugumo užtikrinimui bus įrengti apsauginiai atitvarai, pastatomi kelio ženklai ir atliekamas dangos ženklinimas. Taip pat vykdant statybos darbus bus atnaujinti želdiniai, daugelyje vietų bus papildomai sodinami medžiai, krūmai“, – kalbėjo V. Šiliauskas. Taip pat siekiant išsaugoti vertingus medžius vykdant minėtąjį etapą, medžiai, kurie patenka į statybvietę, šiuo metu apdėti lentomis, kad būtų apsaugoti nuo mechaninių sužalojimų. O, esą neapdėti lentomis medžiai, į statybvietę nepatenka. Tačiau, jei planai ateityje pasisuktų kita linkme, jie būtų apsaugoti tokiu pat būdu, nes medžių Savanorių prospekto teritorijoje kirsti neketinama. Numatyti rekonstrukcijos etapai Kaunui kainuos apie 3 mln. eurų. Daugiau naujienų iš Kauno skaitykite čia.