Pirmadienį „Vilniaus šilumos tinklai“ teikia priešieškinį prieš „Veolia“. Tai Eltai patvirtino „Vilniaus šilumos tinklų“ vadovas Mantas Burokas. „Dokumentų apimtis yra labai didelė, greičiausiai ieškinys bus pateiktas pirmadienį po pietų“, - Eltai sakė M. Burokas. Anksčiau skelbta, kad atsakymą VŠT turės pateikti iki sausio 23 dienos, bet terminas buvo pratęstas. Anot jo, kartu su priešieškiniu teikiamas ir atsiliepimas į „Veolia“ anksčiau pateiktą priešieškinį. Vilniaus savivaldybė ir VŠT pateikė 200 mln. eurų ieškinį „Veoliai“ arbitraže, tačiau M. Burokas kol kas neatskleidžia, ar suma po priešieškinio išaugs. „Kol kas negaliu pasakyti, dar daug skaičiavimų ir tikslinimų, bet sumos tikrai nemažos“, - teigė M. Burokas. Pernai pavasarį pasibaigus nuomos sutarčiai „Vilniaus energija“ sostinei grąžino šilumos ūkį. Tačiau 2016 metais įmonė kreipėsi į Stokholmo arbitražą, prašydama paskirti nepriklausomą vertintoją. Vėliau susigrąžinusi ūkį savivaldybė ir VŠT pateikė preliminariai 200 mln. eurų vertės ieškinį dėl padarytos žalos šilumos ūkiui. Į tai pernai spalį „Veolia“ ir „Vilniaus energija“ sureagavo priešieškiniu. Įmonės neatskleidžia jo vertės, bet neoficialiai jis siekia 100 mln. eurų. „Veolia“ su Lietuva ginčijasi ir Vašingtono arbitraže, kur prašo atlyginti maždaug 120 mln. eurų žalą dėl nesąžiningo Lietuvos elgesio. Energetikos ministerija į tai sureagavo 130 mln. eurų priešieškiniu.