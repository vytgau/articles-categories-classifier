„Rengdami įstatymo projektą įvertinome Europos Sąjungos (ES) teisės reikalavimus, Europos šalių patirtis, kur taip pat nustatytos tam tikros išimtys. Be to, užsienio leidinių, kuriuose yra alkoholio reklama, kiekis yra nedidelis, todėl pakeitimai nedarys reikšmingo poveikio konkurencijai ir alkoholio vartojimo skatinimui“, - pranešime teigia ūkio ministras Virginijus Sinkevičius. Siekiant užkirsti kelią mėginimams išvengti draudimo, numatyta, kad išimtis alkoholio reklamai bus taikoma reklamai tik tuose Lietuvoje platinamuose užsienio leidėjų išspausdintuose leidiniuose, kurie atitinka visus nustatytus reikalavimus: jie yra spausdinami užsienio kalba, jų leidėjas yra užsienio asmuo, jie platinami kitose valstybėse ir nėra skirti platinti išimtinai Lietuvoje, o pagrindinis leidinių tikslas nėra alkoholio reklama. Pasak ūkio ministro V. Sinkevičiaus, tai sudarys sąlygas Lietuvoje užsienio leidinius platinančioms įmonėms neatsisakyti tokių leidinių sklaidos ar rūpintis reklamos šalinimu iš leidinių įvairiais būdais. Visuomenėje pasipiktinimas kilo po to, kai šių metų sausį buvo įvestas visiškas alkoholio reklamos draudimas, kuriuo remiantis iš užsienio leidinių buvo plėšomi puslapiai su alkoholio reklama.