ES plieno, aliuminio, dviračių, cemento, chemijos, keramikos, stiklo, popieriaus ir saulės baterijų pramonė priversta konkuruoti su trečiųjų šalių pertekline produkcija, kuri dažnai remiasi nesąžininga prekybos praktika - dempingu ir subsidijomis. Pirmą kartą pasaulinės prekybos istorijoje priimtos ES taisyklės įpareigos į Sąjungos rinką savo produkciją tiekiančius prekybos partnerius gerbti tarptautinius darbo ir aplinkosaugos standartus. Tokiu būdu siekiama sustiprinti ES verslo ir sukurtų darbo vietų apsaugą nuo pigaus importo, kai prekės parduodamos pigiau negu rinkos kaina ar net jų savikaina, nurodoma EP pranešime. Naujosios taisyklės leis ES „ryškaus rinkos iškraipymo“ atveju padidinti importo muitus arba jį apriboti. ES įmonėms nebereikės pateikti išsamių įrodymų, kad jų konkurentai subsidijuoja savo produkciją dempingo tikslu - tokius įrodymus rinks Europos Komisija. Savo ruožtu Komisija, spręsdama dėl prekybos apsaugos priemonių, turės atsižvelgti į ES profsąjungų nuomonę. ES taisyklėms pritarė 554 EP nariai, 48 nepritarė, o 80 susilaikė. Jos jau neformaliai suderintos su ES Taryba, todėl nebeliko kliūčių joms įsigalioti. „Šiandien ne tik diskutuojame, ar Kinija yra rinkos ekonomika, bet ir ar mūsų Europinė sistema gali ir turi sukurti visiems lygias prekybos sąlygas. Atsakymas - taip, nes mes siekiame sąžiningos konkurencijos“, – pažymėjo EP pranešėjas Salvatore Cicu.