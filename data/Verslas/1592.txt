„Į sąrašą pateks ne tik plieno ir aliuminio produktai, bet ir pramonės, žemės ūkio ir maisto produktai taip pat“, – sakė šaltinis, pridūręs, kad Europa „yra pasirengusi reaguoti, jei bus konkretus patvirtinimas“ iš Vašingtono. JAV prezidentas ketvirtadienį paskelbė, jog kitą savaitę pasirašys įsaką dėl muitų, kuriais siekiama ginti JAV gamintojus, nors tai gali įžiebti prekybinį karą su Kinija ir Europa. Plienui ketinama įvesti 25 proc., o aliuminiui – 10 proc. importo muitus. Konkrečių šalių, kurioms bus taikomi importo muitai, jis neįvardijo, tačiau jo pareiškimas sukėlė prekybos partnerių – Kanados, Europos Sąjungos, Meksikos, Australijos ir Kinijos pasipiktinimą. Pastaroji yra didžiausia pasaulyje plieno gamintoja. Sklinda kalbų, kad ES gali savo priemonėmis smogti toms valstijoms, kurios smarkiai rėmė D. Trumpą per prezidento rinkimus, ir įvesti importo muitus Kentukio burbonui ar apelsinams iš Floridos valstijos. Minėtas šaltinis, dirbantis Europos Komisijoje, sakė, kad šie produktai gali patekti į sąrašą, kuris dar kol kas neužbaigtas. „Reikia rasti gerą balansą tarp politinės žinios D. Trumpui ir produktų, kurių mums reikia“, – sakė šaltinis, pabrėžęs, kad atsakomųjų priemonių bus imtasi laikantis Pasaulio prekybos organizacijos (PPO) taisyklių. Verta paminėti, kad 2002 metais taip pat pagrasino apmokestinti įvairius amerikietiškus produktus po to, kai George‘o Bušo administracija pradėjo „plieno karą“. Tačiau Vašingtonas atsitraukė Europos Sąjungai dar nesiėmus atsakomųjų priemonių. Europos Komisija trečiadienį, kovo 7 d., planuoja aptarti padėtį, kuri susidarė po to, kai Jungtinių Valstijų prezidentas Donaldas Trumpas pranešė apie planus plieno ir aliuminio importui įvesti muitus. ES ketina aptarti ir galimas atsakomąsias priemones, penktadienį per trumpą spaudo konferenciją sakė oficialus EK atstovas Alexanderis Wintersteinas. „Komisija jau yra parengusi atsakomųjų priemonių Jungtinių Valstijų atžvilgiu, kad atkurtų pusiausvyrą. Kolegija (Europos Komisija – BNS) jas aptars ateinančią savaitę. Jeigu importo muitai europietiškai produkcijai tikrai bus padidinti, mes glaudžiai bendradarbiausime su mūsų partneriais, kad kaip galima greičiau pateiktume skundą Pasaulio prekybos organizacijai“, – sakė EK atstovas. Spaudos konferencijos pradžioje A. Wintersteinas pacitavo EK pirmininko Jeanas-Claude‘o Junckerio (Žano-Klodo Junkerio) pareiškimą dėl JAV planų. A. Wintersteinas kelis kartus pakartojo EK pirmininko žodžius, kad Komisija yra pasirengusi reaguoti į JAV veiksmus „greitai, ryžtingai ir proporcingai“, remdamasi PPO taisyklėmis. Anot EK atstovo, šiuo metu labai svarbu „nesėdėti rankų sudėjus“, kai Europos pramonei gresia griežtos priemonės. Atsakydamas į klausimą dėl D. Trumpo pranešimo socialiniame tinkle „Twitter“, kad „prekybos karai yra gerai“, A. Wintersteinas, vengdamas tiesioginio atsakymo, pakartojo žinomą EK poziciją, kad, jos nuomone, tarptautinėje prekyboje negali būti laimėtojų ir pralaimėjusiųjų. Prekyba turi būti abipusiai naudinga, būti plėtojama siekiant visų rinkos dalyvių interesų ir būti paremta tarptautinėmis taisyklėmis, pavyzdžiui, PPO taisyklėmis.