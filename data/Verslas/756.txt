Apie indo kelią į Lietuvą ir gyvenimą čia jau šį vakarą 19.30 val. pasakos LRT TELEVIZIJOS laida „Gyvenimas“. „Pirmą kartą atvykęs į Lietuvą čia nieko nepažinojau, vyko mano skyrybos, buvo išties labai sudėtingas metas, širdį slėgė daug sunkumų. Esu užkietėjęs keliautojas, todėl britų laikraštyje pamatęs mažą straipsnį apie Lietuvą iškart užsikabinau už nuostabių nuotraukų. Informacija irgi intrigavo, pažvelgęs į žemėlapį supratau, kad ji visai netoli Didžiosios Britanijos“, – laidos „Gyvenimas“ žiūrovams pasakos S. Bhaskaras. Po dvidešimties Londone praleistų metų atsitiktinė kelionė į Lietuvą visiškai pakeitė indų kilmės vyro gyvenimą. Mūsų šalyje jis atrado ne tik gerokai ramesnį gyvenimo tempą, bet ir įžvelgė naujų galimybių. Iš pradžių prestižiniame sostinės rajone rado namus, kuriuose norėtų įsikurti, vėliau sėdo prie naujo verslo idėjos. „Biurokratinės girnos jūsų šalyje dažnai nori sumalti kiekvieną, pradedantį pirmuosius verslo žingsnius, todėl už savo svajones su jūsų sistema turėjau gerokai pakovoti“, – prisipažįsta imigrantas, kurio įkurta įmonė jau po metų perkopė milijono eurų apyvartą. Samo niekada negąsdino nei vėsokas lietuviškas klimatas, nei kalbos, kad kitokios išvaizdos atvykėliai mūsų šalyje neretai sutinkami nedraugiškai. „Jei atvirai, per pastaruosius pustrečių metų nė karto nesusidūriau su netolerancija. Tikrai negyvenu nuo neigiamos aplinkos izoliuoto gyvenimo. Lankausi senamiestyje, prekybos centruose, bet dažniausiai sutinku pozityviai mano atžvilgiu nusiteikusius žmones, – LRT TELEVIZIJOS laidoje „Gyvenimas“ šįvakar atviraus Samas. – Kas iki šiol stebina, tai, kad dažnas lietuvis atrodo liūdnas. Gal jūs nepratę šypsotis? O gal turite labai daug minčių savo galvose? Vis mėginu atrasti to liūdnumo priežastį. Tačiau drąsiai sakau, nei vienas daugiau ar mažiau liūdnas žmogus su manimi Lietuvoje kol kas nepasielgė negražiai. Tačiau, kol jūs emigruojate, aš čia atrandu laimę.“ Samo tėvas – buvęs diplomatas, motina – madų kūrėja, savo sūnui jie planavo mediko karjerą, tačiau šis nepakluso gimdytojų valiai ir išsikėlė iš namų. Su tėvais vyras nebendrauja jau ne vienerius metus, prisipažįsta, kad santykiai visiškai atšalo po skyrybų su pirmąją žmona, jųdviejų sūnaus motina. Tai, kad gyvenime privalo elgtis taip, kaip liepia širdis, o ne įpareigoje aplinka, Samas suprato po sunkios kovos su reta imunine liga. Neįtikėtina Lietuvą pamilusio Samo istorija – jau šį vakarą 19.30 val. LRT TELEVIZIJOS laidoje „Gyvenimas“ su Edvardu Žičkumi.