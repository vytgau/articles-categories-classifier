„Vienas iš variantų svarstomas irgi toks, dėl sujungimų (Ūkio ir Energetikos) ministerijų“, – antradienį žurnalistams Seime sakė S. Skvernelis. „Vyriausybės viena iš nuostatų tokia ir buvo, kalbant apie Energetikos minsiteriją, tačiau mes matome, kokia situacija su energetiniais projektais, yra tokia sistema, ir politinė, ir biurokratinė, Europoje reikia turėti energetikai atstovaujantį ministrą, tai visai kiti kontaktai, visai kitas lygmuo, šiandien tikrai nėra laikas (sujungimui), bet vienas iš svarstomų variantų, kad šios dvi ministerijos galėtų būti vėl sujungtos“, – kalbėjo S. Skvernelis. Vyriausybės vadovas taip pat patvirtino turintis keletą galimų kandidatūrų į ūkio ministrus vietoje atsistatydinusio socialdemokrato Mindaugo Sinkevičiaus, tačiau sako dar nežinantis, kuris scenarijus bus pasirinktas. „Turiu įvairių kandidatų, bet kadangi yra įvairių variantų, tai susiję ir su politiniais procesais čia (Seime)“, – į klausimą, kada bus aiški situacija dėl Ūkio ministerijos vadovo, atsakė premjeras. Socialdemokratų partijos tarybai rugsėjo pabaigoje nusprendus trauktis iš valdančiosios koalicijos, M. Sinkevičius paliko ministro postą. Laikinuoju ūkio ministru paskirtas energetikos ministras Žygimantas Vaičiūnas.