Didžiojoje Britanijoje registruota „Hitachi Europe Limited“ Registrų centrui pranešė spalio 12 dieną nusprendusi nutraukti atstovybės Lietuvoje veiklą. Tačiau projektui įkurta bendrovė „Hitachi Visaginas Project Investment“ vis dar nėra išregistruota. Atstovybė įsteigta 2012 metų vasarį. Tuomet įmonės vadovas Akira Shimizu teigė, jog „Hitachi“ atėjimas leis korporacijai plėsti veiklą ne tik Lietuvoje, bet ir Baltijos šalyse bei Skandinavijoje. Pasak jo, Lietuvoje esama potencialo vystyti ne tik atominės elektrinės projektą, bet ir kitus energetikos bei infrastruktūros projektus. „Hitachi“ buvo strateginio investuotojo į Visagino AE – Japonijos ir JAV koncerno „Hitachi–GE Nuclear Energy“ vadovaujanti partnerė. VAE projektas oficialiai nėra nutrauktas, tačiau Energetikos ministerijos parengtoje atnaujintoje energetikos strategijoje branduolinės energijos plėtra neminima. Energetikos ministras Žygimantas Vaičiūnas yra teigęs, kad atominė energetika Lietuvoje politiškai neturi perspektyvų. Pernai lapkritį pristatytose strategijos gairėse buvo siūloma VAE projektą įšaldyti, pabrėžta, kad bendradarbiavimo galimybes su „Hitachi“ reikia išnaudoti kitose srityse. Lietuva 2011 metų vasarą parinko „Hitachi“ strateginiu investuotoju į VAE, bet po metų surengtame patariamajame referendume projektas nesulaukė paramos.