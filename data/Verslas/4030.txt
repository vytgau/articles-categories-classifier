Anot buvusių nepriklausomų „Invegos“ valdybos narių, Ūkio ministerijos sprendimas kreiptis į teismą, siekiant iš trijų valdybos narių prisiteisti padarytą žalą, gali atgrasyti nepriklausomus specialistus jungtis prie valstybės valdomų įmonių valdybų. „Noriu patikinti, kad visi sprendimai, kurie buvo priimti buvusios valdybos narių, dalyvaujant ir nepriklausomiems valdybos nariams, buvo priimti teisėtai, vadovaujantis gerąja bendrovių valdysenos praktika bei laikantis pačios bendrovės prisiimtų sutartinių įsipareigojimų“, – BNS atsiųstame komentare teigė buvęs nepriklausomas „Invegos“ valdybos narys, advokatų kontoros „Zeta Law“ partneris Jonas Bložė. Beveik penkerius metus „Invegai“ vadovavęs A. Zabotka pareigas šalių susitarimu paliko liepos 7 dieną. Tuomet viešai skelbta, kad jam išmokėta 4,8 tūkst. eurų dydžio išeitinė išmoka. Praėjusią savaitę buvęs ūkio ministras Mindaugas Sinkevičius BNS patvirtino, kad valdybos sprendimu A. Zabotkai buvo išmokėtas dar apie 20 tūkst. eurų priedas. Ūkio ministerija rugpjūčio pradžioje kreipėsi į Vilniaus miesto apylinkės teismą, reikalaudama panaikinti „Invegos“ valdybos sprendimo dalį ir priteisti žalą. Atsakovais šioje byloje yra J. Bložė, Finansų ministerijos Valstybės iždo departamento direktoriaus pavaduotojas Gediminas Norkūnas ir buvusi bankininkė Laimutė Milašauskienė. Trečiuoju asmeniu byloje dalyvauja A. Zabotka. G. Norkūnas: stebėtojų taryba žinojo apie valdybos sprendimus J. Bložės teigimu, žala „Invegai“ būtų padaryta tuo atveju, jei nebūtų laikomasi įsipareigojimų išmokėti atlyginimą buvusiam vadovui. „Stebina, kad to nesuvokė bendrovės akcininko vadovybė. Esu įsitikinęs, kad savo pozicija pagrįsime ir teisme, jei toks bendravimo su savo pačios pasirinktais valdybos nariais būdas yra priimtiniausias ministerijai, valdančiai akcininko teises“, – teigė J. Bložė. Buvęs „Invegos“ valdybos pirmininkas G. Norkūnas teigė, kad įmonės valdyba ne kartą informavo Ūkio ministerijos vadovaujamą įmonės stebėtojų tarybą apie susidariusią situaciją ir numatomas A. Zabotkos pasitraukimo sąlygas. „Invegos“ stebėtojų tarybos pirmininkė, ūkio viceministrė Lina Sabaitienė BNS teigė nenorinti komentuoti situacijos, kol nepasibaigė ginčo nagrinėjimas teisme. „Ūkio ministerija kreipėsi į teismą dėl „Invegos“ valdybos sprendimo. Šiuo metu vyksta pasiruošimas bylos nagrinėjimui, pateiktas prašymas dėl bylos medžiagos pripažinimo nevieša, todėl šiuo metu nuo komentarų apie bylą susilaikome“, – teigė L. Sabaitienė. Atbaidys nepriklausomus ekspertus J. Bložės teigimu, situacija dėl „Invegos“ vadovo gali atbaidyti kitus nepriklausomus ekspertus dalyvauti valstybės valdomų įmonių valdybose. „Kritiškai vertinu (Ūkio – BNS) ministerijos elgseną, net neišsiaiškinus situacijos inicijuoti nepagrįstų ieškinių teikimą bendrovės valdybos nariams. Toks elgesys, manau yra didelis žingsnis atgal diegiant modernios verslo vadybos principus viešajame sektoriuje. Tokia elgsena atstums potencialius bei kompetentingus verslo atstovus nuo dalyvavimo viešojo sektoriaus įmonių valdyme ateityje“, – sakė J. Bložė. „Tenka konstatuoti, kad priimant akcininko sprendimus vadovaujamasi ne įmonės interesais, teise ar verslo principais, bet trumpalaikiais viešųjų ryšių arba politiniais motyvais, kas nesuderinama su verslo vadybos principais“, – pridūrė jis. Vyriausybė šiemet patobulino kandidatų į valstybės valdomų įmonių stebėtojų tarybų ar valdybų narius atrankos procedūras. Pagal naują tvarką valdybas turės sudaryti ne mažiau kaip pusė nepriklausomų narių. Be to, valdybos ar tarybos nariu negalės būti paskirtas politinio pasitikėjimo valstybės tarnautojas, taip pat asmuo, kurio funkcijos būtų susijusios su srities, kur veikia įmonė, politikos formavimu. Šiuo metu vyksta ne vienos valstybės valdomos įmonės valdybos narių atranka. „Invegos“ valdyboje šiuo metu dirba trys nepriklausomi nariai: jos pirmininkas Nerijus Datkūnas, Alditas Saulius ir Gytis Bendorius, taip pat Ūkio bei Finansų ministerijos atstovės Rita Armonienė ir Rūta Dapkutė-Stankevičienė. Šiuo metu „Invega“ ieško naujo vadovo, laikinai bendrovei vadovauja generalinio direktoriaus pavaduotojas Algis Skiauterė.