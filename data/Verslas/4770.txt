„Susitinku su savivaldybių žemės ūkių skyrių vadovais ir žiūrėsime, kaip būtų galima nuostolius apskaičiuoti efektyviau. Dabar jau turime lenteles, kurios turi būti užpildytos, norint suskaičiuoti nuostolius, bet norime, jog tai vyktų dar efektyviau“, - BNS teigė B. Markauskas. Anot jo, tikslesnė nuostolių apskaičiavimo metodika leis geriau padėti labiausiai nukentėjusiems ūkininkams. Dėl gausausi lietaus spalio pradžioje visoje šalyje paskelbta ekstremali situacija, todėl Lietuva turės daugiau galimybių gauti europinę paramą, bus galima naudoti Vyriausybės rezervo lėšas. Vyriausybė jau kreipėsi į Europos Komisiją (EK), prašydama padengti žemdirbių nuostolius. Preliminariais Žemės ūkio ministerijos skaičiavimais, ūkininkų nuostoliai dėl liūčių gali siekti 40 mln. eurų, tačiau Žemės ūkio rūmai skaičiuoja, kad ši suma gali viršyti 200 mln. eurų.