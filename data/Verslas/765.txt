Eurokontrolė nurodė, kad sugedo duomenų apie skrydžių tvarkaraščius keitimosi ir koordinavimo sistema, todėl buvo prarasti visi duomenys apie lėktuvų skrydžius, įvesti iki 12 val. 26 min. vietos (13 val. 26 min. Lietuvos) laiku. Dėl šio rikto vėlavo apie 15 tūkst. iš 29,5 tūkst. regione suplanuotų skrydžių. Tarnybos duomenimis, šis kompiuterinės sistemos sutrikimas skrydžių saugumo nepaveikė. Padėtį pavyko normalizuoti tik vakare, rašo Didžiosios Britanijos dienraštis „Daily Mail“. Eurokontrolė turi 41 narę, tarp jų 28 Europos Sąjungos šalis, Ukrainą, Turkiją ir Norvegiją. Vokietijos skrydžių saugumo tarnyba nurodė, kad šalies oro uostuose darbas irgi vyksta „truputį lėčiau“. Transliuotojas „Deutsche Welle“ citavo didžiausią Vokietijoje Frankfurto oro uostą valdančią bendrovę „Fraport“, kad padėtis nėra itin įtempta, nors daug lėktuvų vėluoja išskristi.