„Projekto įgyvendinimo metu bus modernizuojamos Ignalinos atominės elektrinės ir Utenos transformatorių pastotės, įdiegiant pažangiosios infrastruktūros elementus (...) Bendrovė planuoja įgyvendinti projektą iki 2021 metų vasario mėnesio“, – rašoma Kainų komisijos pažymoje. Komisija nenurodo investicijų sumos, motyvuojant konfidencialumu. „Litgrid“ netrukus turėtų pasirašyti 28,943 mln. eurų vertės sutartį su kelių ir tiltų statybos bendrove „Kauno tiltai“ ir Švedijos energetikos ir automatikos technologijų koncernu ABB – jos rekonstruos transformatorių pastotes. „Litgrid“ planuoja pergabenti vieną iš didžiųjų Ignalinos AE pastotės transformatorių į 330 kV Utenos pastotę, be to, bus atskirtos trys integruotos linijos, iš kurių dvi jungiasi su Latvija ir Baltarusija, o kiekvieną jungtį bus galima valdyti atskirai. Viena iš penkių linijų su Baltarusija bus išardyta. Pernai gegužę Vyriausybė projektą pripažino svarbiu ekonominiu projektu. Europos Komisijos ir 4 šalių – Lietuvos, Latvijos, Estijos ir Lenkijos – energetikos ministrai gruodį sutarė, kad galutinis politinis sutarimas dėl sinchronizavimo su Europa, dalyvaujant ES vadovams, turėtų būti pasirašytas šių metų birželį.