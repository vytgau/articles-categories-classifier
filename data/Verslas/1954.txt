„Apeliacinis skundas patenkintas, panaikintas Kelių direkcijos direktoriaus įsakymas dėl atleidimo iš darbo, nurodyta grąžinti pareiškėją (D. Zabulionį – BNS) į pareigas ir priteisti vidutinio darbo užmokesčio už priverstinės pravaikštos laiką nuo atleidimo iš darbo iki teismo sprendimo įsiteisėjimo“, – sakė Lietuvos vyriausiojo administracinio teismo (LVAT) atstovė spaudai Neringa Lukoševičienė. D. Zabulioniui direkcija turės sumokėti 29,5 tūkst. eurų darbo užmokesčio, taip pat po 127,65 euro už kiekvieną priverstinės pravaikštos dieną nuo teismo sprendimo priėmimo iki jo grąžininmo į buvusias pareigas. Teismas nutarė, kad Kelių direkcija, atlikdama D. Zabulionio tarnybinio nusižengimo tyrimą, nepateikė jam nusižengimo kvalifikavimo ir nesurinko visų įrodymų, patvirtinančių jo kaltę, nepatikrino D. Zabulionio pateiktų aplinkybių ir netinkamai įformino tyrimo rezultatus. Teismo teigimu, Specialiųjų tyrimų tarnybos (STT), kurio pagrindu D. Zabulionis atleistas iš pareigų, byloje nevertintinas kaip dokumentas, iš kurio jis turėjo ir galėjo aiškiai suprasti, kokio pobūdžio nusižengimu jis yra kaltinamas. Pasak teismo, D. Zabulioniui įteiktame pranešime nurodyta, jog pagal STT 2017 metų vasario 17 dienos raštą yra duomenų, jog jis yra įtariamas galimai padaręs tarnybinį nusižengimą – korupcinio pobūdžio neteisėtas veikas, ir prašoma nedelsiant pateikti paaiškinimą. D. Zabulionio advokatas, advokatų kontoros „ConsulTax“ vadovaujantis partneris Albertas Kručkauskas BNS teigė, kad LVAT sprendimas užkirto kelią precedentui ir neleistinai paskatai ateityje neatlikus tyrimo, neturint faktų, „susidoroti su kiekvienu neįtikusiu tarnautoju“. „Daug vilčių dėjome į tai, kad bylą nagrinėjo ne vienas teisėjas, o išplėstinė teisėjų kolegija. Tikėjomės, kad kolegija įsigilins į tai, kad byla buvo šališka, kad tarnybinio patikrinimo išvados, kurios ir tapo dingstimi atleisti D. Zabulionį iš tarnybos, nebuvo paremtos faktais“, – BNS sakė D. Zabulionio advokatas, advokatų kontoros „ConsulTax“ vadovaujantis partneris Albertas Kručkauskas. D. Zabulionis iš pareigų atleistas pernai kovo pradžioje, išdirbęs apie vienerius metus. Teisėsauga įtaria, kad iki tol Lietuvos standartizacijos departamentui vadovavęs D. Zabulionis į aukštas pareigas Kelių direkcijoje buvo paskirtas koncerno „MG Baltic“ viceprezidento Raimondo Kurlianskio ir tuometinio bendrovės „Kauno tiltai“ valdybos pirmininko Nerijaus Eidukevičiaus dėka. STT pažymoje teigiama, kad susitikimų su verslininkais metu D. Zabulionis galėjo perduoti tarnybinę paslaptį turinčią informaciją. D. Zabulionis anksčiau teisme tikino, kad su R. Kurlianskiu jį siejo ilgametė asmeninė pažintis, judviejų šeimos tarpusavyje bendravo.