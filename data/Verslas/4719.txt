Žemėmis užterštą kelią Kelmės r., Užvenčio miestelyje, pastebėjo Telšių apskrities vyriausiojo policijos komisariato Kelių policijos skyriaus pareigūnai. Tai – vienas iš veiksnių, keliančių pavojų eismo saugumui, pranešė policija. „Ant kelio dangos esančios žemės, ypač palijus, didina riziką įvykti eismo nelaimėms, nes automobilis gali tapti nevaldomu, pradėti slysti. Tai ypač pavojinga mažiau praktinių įgūdžių turintiems vairuotojams“, – apie teršiamos kelio dangos pavojų aiškino Kelių policijos skyriaus viršininkas Robertas Gečas. Nustačius, kad kelio dangą traktoriumi „John Deer“ užteršė pas ūkininką žemės ūkio darbus dirbantis vyras (gimęs 1981 m.), jo atžvilgiu surašytas administracinio nusižengimo protokolas. Pritaikius administracinį nurodymą, pažeidėjui paskirta pusė minimalios, 300 eurų, baudos – 150 eurų. Derliaus nuėmimo darbus vykdančiam ūkininkui priminta, kad išvažiuodamas iš dirbamų plotų, jis turėtų užtikrinti eismo saugumą – pasirūpinti, kad sunkiasvore transporto priemone nebūtų teršiama kelio danga. Vairuotojams patartina bent minimaliai nuvalyti sunkvežimių ar traktorių ratus, išvalyti žemėmis aplipusį padangų protektorių. Jei išvažiavus iš dirvos nepavyko apsaugoti kelio dangos ir ji buvo užteršta, vairuotojai nedelsiant privalo pasirūpinti, kad žemės nuo kelio būtų nukastos ar nušluotos. Kitos dienos rytą apsilankius užterštame kelio ruože pastebėta, kad piniginę baudą gavęs vairuotojas ir ūkininkas, kurio ūkyje pažeidėjas dirba, pasirūpino, kad ji būtų sutvarkyta. Pareigūnai viliasi, kad tiek šis, tiek kiti žemės ūkio darbus sunkiasvorėmis transporto priemonėmis vykdantys ūkininkai geranoriškai supras šios problemos svarbą eismo saugumui ir rūpindamiesi savo bei kitų eismo dalyvių gerove, nekels pavojaus teršdami kelio dangos. 