Anot jos, šiuo metu prekybos tinklas jaučia mažiausią darbuotojų stygių per dvejus metus, o didižioji dalis dirbančiųjų įmonėje – jaunimas. Taip ji teigė antradienį vykusioje spaudos konferencijoje, kurioje buvo pristatyta preliminari liepos mėnesį vyksiančio Pasaulio lietuvių jaunimo susitikimo programa. Viena festivalio temų – darbo rinka Lietuvoje per ateinantį šimtmetį. Jau dabar stebima tendencija, kad neslūgstanti emigracija didina darbuotojų amžiaus vidurkį, nes nerasdami specialistų darbdaviai į laisvas darbo vietas priima vis daugiau vyresnio amžiaus darbuotojų. Tačiau K. Meidės teigimu, vienas didžiausių prekybos tinklų Lietuvoje su šiuo iššūkiu kol kas nesusiduria, priešingai – esą stebi darbuotojų jaunėjimo tendenciją. „Pastaraisiais metais mes susiduriame su jaunėjimo tendencija. Gal dėl to, kad jauni žmonės, ypač studijuojantys, gali rasti patogų darbo grafiką ir taip derinti studijas su darbu. O gal dėl to, kad mes patys ieškodami darbuotojų komunikuojame ne su visais apskritai, bet sąmoningai kviesdami jaunimą pas mus dirbti“, – sakė ji. Tiesa, K. Meidė pripažino, kad vyresni darbuotojai yra lojalesni įmonei ir atsakingesni, todėl, pasak jos, kiekvienoje įmonėje turėtų būti išlaikytas darbuotojų amžiaus balansas. Paklausta, kokių darbuotojų stygių šiuo metu jaučia labiausiai ir kokias darbo vietas galėtų pasiūlyti į Lietuvą grįžti sugalvojusiems emigrantams, prekybos tinklo generalinė direktorė teigė, kad sunkiausia rasti specifinės kvalifikacijos specialistų – konditerių, virėjų, mėsos išpjaustytojų. „Jų Lietuvoje apskritai paruošiama per mažai. Taip pat trūksta analitikų – tų žmonių, kurie gebėtų suprasti skaičius, daryti išvadas ir prognozes. O šiaip per pastaruosius dvejus metus šiandien turbūt jaučiame mažiausią žmonių trūkumą“, – teigė K. Meidė. K. Meidė liepos 6-8 dienomis vyksiančiame Pasaulio lietuvių jaunimo susitikime dalyvaus diskusijoje „Lietuvos darbo rinka per ateinantį šimtmetį“.