Valstybinė mokesčių inspekcija (toliau – VMI) informavo, kad 1,8 mln. šalies gyventojų Elektroninio deklaravimo sistemoje jau suformavo preliminarias gyventojų pajamų mokesčio deklaracijas. Trečiadienį, kovo 14 d. prasidėjus pajamų deklaravimui, iki vidurdienio tai jau padarė 18 tūkst. gyventojų. Tiesa, kaip ankstesniais metais, šiemet pirmą deklaravimo dieną sistema veikė itin lėtai – net prisijungti prie jos internetu pavyko ne kiekvienam. Kiek sklandžiau veikia VMI mobilioji programėlė. Visiškai užpildytos deklaracijos, kurias reikia tik pateikti, šiemet paruoštos 1,3 mln. gyventojų. „Daugumai gyventojų pajamų ir turto deklaravimas už 2017 m. neturėtų sukelti įtampos, nes deklaracijos tvarka ir forma, lyginant su praėjusiais metais, nesikeičia, o deklaravimo naujovės aktualios palyginti nedidelei daliai žmonių. Deklaravimo startas šiemet taip pat skelbiamas anksčiau, tad iki deklaracijų teikimo termino pabaigos – gegužės 2 d., bus ir kiek daugiau laiko“, – žurnalistamas sakė VMI Mokestinių prievolių departamento direktorė Stasė Aliukonytė-Šnirienė. Ji pabrėžė, kad šiemet pajamas turi deklaruoti didesnis ratas gyventojų, be to, priminė, kad tai turi padaryti ir tie, kas pajamų pernai gavo užsienyje. Laiku nedeklaravusiems pajamų ir nesumokėjusiems mokesčių VMI siųs pranešimus, o jeigu jie nepadės, suformuos mokestinę prievolę ir galiausia nuskaičiuos pinigus nuo sąskaitos arba skolą valstybei išieškos kitais būdais. Pateikęs deklaraciją gyventojas matys, ar jam bus grąžinta permoka, ar jis pats turės sumokėti skolą VMI.  Direktorė taip pat atkreipė dėmesį, kad deklaracijas pateiktų ir mokesčių nepriemoką sumokėtų arba permoką susigrąžintų tie asmenys, kurie naudojosi praėjusiais metais galiojusia neapmokestinamojo pajamų dydžio ir papildomo neapmokestinamojo dydžio lengvata. Jos teigimu, įvertinus dalies gyventojų poreikį kasmet deklaraciją pateikti atvykus į VMI – padidintos konsultantų pajėgos sostinėje, o deklaravimo laikotarpiu visuose VMI padaliniuose įtvirtinta taisyklė: konsultantai dirba tol, kol aptarnaujamas paskutinis mokesčių mokėtojas. Šiemet nesklandumų susigrąžinant permoką gali patirti kai kurie „Luminor“ banko klientai, kadangi pernai susijungus DNB ir „Nordea“ bankams, ne visi duomenys apie gyventojams suteiktas būsto paskolas buvo apdoroti. VMI duomenimis, praėjusiais metais 318 tūkst. gyventojų deklaravo 128,5 mln. Eur mokėtino gyventojų pajamų mokesčio. VMI 731 tūkst. gyventojų grąžino 95,5 mln. Eur gyventojų pajamų mokesčio permokos. Pernai daugiau nei 534 tūkst. gyventojų paramai skyrė per 17 mln. Eur, iš jų 0,9 mln. Eur politinėms partijoms. Iš 704 tūkst. gyventojų, kurie privalėjo pateikti deklaracijas, apie 80 proc. tai padarė laiku. Savo pareigas laiku vykdantys gyventojai sutaupo biudžeto lėšas, kasmet skiriamas siųsti laiškams, priminimams bei kitoms administracinėms procedūroms. Pajamų deklaracijas privalo pateikti gyventojai, kurie pernai vykdė individualią veiklą ar gavo pajamų, nuo kurių būtina sumokėti mokesčius, taip pat individualių įmonių, ūkinių bendrijų, mažųjų bendrijų savininkai bei gyventojai, kuriems buvo pritaikytas per didelis neapmokestinamasis pajamų dydis ir dėl to privalu sumokėti dalį gyventojų pajamų mokesčio arba susigrąžinti šį mokestį. VMI skaičiavimu, dėl NPD taikymo šiais metais turi deklaruoti apie 253 tūkst. gyventojų. Lengvatomis gali pasinaudoti asmenys, kurie praėjusiais metais mokėjo įmokas už iki 2008 m. gruodžio 31 d. paimtą būsto kreditą, už sumokėtas gyvybės draudimo įmokas, III pakopos pensijų fondų įmokas ar pirmas studijas aukštojoje mokykloje. VMI atkreipė dėmesį, kad šiais metais apsidraudę gyvybės draudimu ar papildomai kaupiantys III pakopos pensijų fonduose 15 proc. gyventojų pajamų mokesčio galės susigrąžinti nuo bendros gyvybės draudimo įmokų ar įmokų į pensijų fondus išlaidų sumos, neviršijančios 2 tūkst. Eur, o dėl tokių įmokų sumokėjimo grąžintina pajamų mokesčio permokos suma bus ne didesnė kaip 300 eurų. „Svarbu pabrėžti ir tai, kad mokesčių mokėtojai, kurie deklaruoja mokėtiną gyventojų pajamų mokestį, jo nepamirštų ir sumokėti iki gegužės 2 dienos, nelaukdami VMI deklaracijos patvirtinimo“, – akcentavo Stasė Aliukonytė-Šnirienė ir primena, jog pasinaudojusiems gyventojų pajamų mokesčio lengvata, permoką VMI grąžina iki liepos 31 d. Naujovė – didesnis deklaruojančių ratas Prievolė deklaruoti 2017 m. gruodžio 31 d. turėtą turtą ir 2017 m. gautas pajamas atsirado visų biudžetinių įstaigų ir jų padalinių vadovams, jų pavaduotojams ir jų šeimų nariams, taip pat viešųjų įstaigų ir akcinių bendrovių, kurių steigėja ar dalininkė yra valstybė ar savivaldybė, vadovų pavaduotojams ir jų šeimų nariams. PVM mokėtojais neįregistruoti (neprivalantys registruotis) ūkininkai ir jų partneriai, pageidaujantys, kad valstybinio socialinio draudimo įmokos jiems būtų apskaičiuojamos įvertinus 2017 m. pajamas bei išlaidas, ir/arba kandidatuojantys į valstybės politikus, šiais metais turi deklaruoti visas iš žemės ūkio veiklos gautas pajamas bei su šia veikla susijusias išlaidas, nesvarbu, kokia suma ir iš kokio šaltinio (gyventojų ar juridinių asmenų) buvo gauta. VMI pažymi, jog netrukus visi norintys galės pateikti pajamų deklaraciją ir per išmaniąją programėlę „e.VMI“ – šiuo metu dar vyksta gyventojų duomenų perkėlimo į „e.VMI“ procesas, kuris artimiausiu metu bus baigtas, o duomenys atnaujinti. Praėjusiais metais per „e.VMI“ pajamas deklaravo beveik 3,5 tūkst. gyventojų. Išsamią informaciją apie pajamų ir turto deklaravimą gyventojai ras VMI interneto svetainėje www.vmi.lt (Gyventojams -> Aktualu -> Gyventojų pajamų ir turto deklaravimas už 2017 metus). VMI primena, kad savarankiškai aktualią informaciją mokesčių klausimais, seminarų dalijamąją medžiagą, paaiškinimus ir komentarus galima rasti adresu www.vmi.lt. Pasikonsultuoti su VMI specialistais mokesčių klausimais galima paskambinus telefonu 1882 arba +370 5 255 3190. Pusė gyventojų naudojasi internetu 1,9 mln. gyventojų naudojasi elektroninio deklaravimo sistema. Nuo 2004 metų 19 mln. deklaracijų (gyventojų pajamų, gyventojo (šeimos) turto deklaracijos) ir prašymų pervesti sumokėto GPM dalį paramos gavėjams ir (ar) politinėms partijoms, pateikta el. būdu. Nuo 2004 metų įvykdyta 9,2 mln. prašymų grąžinti metinėse pajamų deklaracijoje deklaruota GPM permoka. Nuo 2004 metų grąžinta 1,1 mlrd. eurų deklaruota pajamų deklaracijoje GPM permoka. Nuo 2004 metų įvykdyta 6,8 mln. prašymų pervesti sumokėto GPM dalį paramos gavėjams ir (ar) politinėms partijoms. Nuo 2004 metų pervesta 196 mln. eurų paramos gavėjams paramos pagal gyventojų prašymus pervesti sumokėto GPM dalį paramos gavėjams ir (ar) politinėms partijoms.