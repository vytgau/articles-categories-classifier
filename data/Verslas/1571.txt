Elektros ir dujų skirstymo bendrovė „Energijos skirstymo operatorius“ (ESO) pataria, ką būtina žinoti šildymui naudojant elektrinius prietaisus, rašoma pranešime spaudai. Pirmiausia patariama įsitikinti, ar neperkrausite elektros tinklo. „Negalima į tą patį elektros tinklą įjungti kelių elektros šildymo prietaisų. Tai pavojinga, nes perkrovus tinklą ima kaisti laidai, gali įvykti trumpas jungimas – dėl to dažnai kyla gaisrai. Būtina žinoti, kokio galingumo elektros tinklo instaliacija yra jūsų namuose ir kokio galingumo bei kiek prietaisų vienu metu galima naudoti. Ant elektros šildymo prietaisų paprastai yra nurodytas jų galingumas vatais. Į vieną buitinį 230 voltų kištukinį lizdą nerekomenduojama jungti daugiau kaip 1200 vatų galios buitinių elektros įrenginių", - pataria bendrovės specialistai. Svarbu, kur pastatote šildytuvą. Elektrinių šildymo prietaisų paviršius labai stipriai įkaista, todėl juos reikia laikyti saugiu atstumu nuo degių medžiagų – jie turi stovėti bent per metrą nuo užuolaidų, baldų ar kitų degių medžiagų. „Įkaistančios ir šilumą skleidžiančios dalys turi būti patikimai, tvarkingai uždengtos ir apsaugotos nuo netyčinių prisilietimų. Naudokite šildytuvus su jungikliais, kuriais būtų galima greitai įjungti ir išjungti prietaisą. Išeidami iš namų, elektrinius šildymo prietaisus būtinai išjunkite", - rašoma pranešime. Svarbu šildytuvą karts nuo karto patikrinti: jeigu įjungus šildytuvą kaista arba kibirkščiuoja kištukinis lizdas, kištukas ar jungiklis, reiškia, tarp lizdo ir kištuko ar jungiklio yra prastas kontaktas – šildytuvą reikia nedelsiant išjungti. „Įpraskite nuolat patikrinti, ar įjungus šildytuvą nekaista namų vidaus tinklo instaliacijos laidai, kištukinis lizdas, atkreipkite dėmesį, ar nesijaučia svylančios gumos kvapo – jei taip nutiko, nedelsdami išjunkite šildytuvą iš elektros tinklo ir išsikvieskite elektriką. Gali būti, kad laidai netinkamai parinkti pagal šildytuvo galingumą ir elektros lizdas bei laidai yra perkrauti elektros galingumo. Įkaitę elektros laidai, elektros lizdas gali užsidegti bei uždegti šalia esančias degias medžiagas", - nurodo įmonė. Patariama saugoti laidus nuo pažeidimų. „Svarbu nustatyti ar prietaisą su elektros tinklu jungiantys laidai nesiliečia prie karštų, drėgnų, aštrių paviršių, kitų kabelių, ar laidas nėra prispaustas – toje vietoje gali suplonėti laidų izoliacija, kyla trumpojo jungimo ir gaisro grėsmė. Pasirūpinkite, kad įjungę šildytuvą į tinklą neužkliūsite už jo laidų, ant jų nelaipiosite", - dėstoma pranešime. Taip pat patariama patikrinkite elektrinį šildymo prietaisą kiekvieną kartą prieš naudojant, ar jis nera pažeistas, nubrozdintas. Svarbu ir perskaityti jo naudojimo instrukciją. „Neeksperimentuokite, - įspėja bendrovė. - Nepatartina naudoti savo gamybos elektrinių šildymo prietaisų, elektrinių šildytuvų jungti per pramoninius ir tam nepritaikytus elektros tinklo ilgintuvus. Dėl šios priežasties taip pat ypač dažnai kyla gaisrai."