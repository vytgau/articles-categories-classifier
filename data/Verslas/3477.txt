Atnaujinta šešių šviesoforais reguliuojamų sankryžų (Žirmūnų - P. Lukšio g., Verkių - P. Lukšio - Ulonų g., Kalvarijų - J. Kazlausko g., Rygos - Taikos g. ties „Kardiolita“, Parko - Pergalės g., P. Višinskio - Subačiaus - Sukilėlių g.) ir dviejų pėsčiųjų perėjų (Gelvonų g. ir Parko g.) įranga. Dabar, kaip praneša Vilniaus savivaldybės įmonė „Susisiekimo paslaugos“, šias sankryžas ir pėsčiųjų perėjas bus galima koordinuoti su gretimomis sankryžomis ir perėjomis sukuriant naujus transporto koridorius, o naujai įrengti eismo srautų jutikliai užtikrins išmanų transporto ir pėsčiųjų srautų valdymą. „Šios sankryžos prijungtos prie Eismo valdymo centro, todėl galėsime efektyviau reaguoti į eismo situacijas tikruoju laiku, užtikrinti operatyvesnį gedimų identifikavimą ir jų šalinimą bei transporto srautų reguliavimą ir valdymą“, - teigia SĮ „Susisiekimo paslaugos“ Bendrųjų reikalų departamento vadovas, einantis direktoriaus funkcijas, Vaidotas Meškauskas. Pasak V. Meškausko, išmanus eismo srautų valdymas užtikrins, kad atnaujintose sankryžose šviesoforų signalai būtų reguliuojami pagal eismo situaciją tikruoju laiku - sumažėjus transporto srautui arba jam nesant kurioje nors sankryžos kryptyje, žalio šviesoforo signalo degimo trukmė automatiškai sumažinama. Tuo tarpu sutaupytas laikas paskirstamas kitomis eismo kryptimis, kur srautai yra didesni, atitinkamai didesnis ir žalio signalo poreikis. Modernizuojant Žirmūnų - P. Lukšio g., Rygos - Taikos g. ir Pergalės - Parko g. sankryžų įrangą taip pat pakeistas ir eismo organizavimas, siekiant labiau apsaugoti pėsčiuosius avaringose sankryžose. Turimais duomenimis, 2014-2016 m. Žirmūnų - P. Lukšio g. sankryžoje užfiksuoti 6 eismo įvykiai, per kuriuos sužeisti pėstieji, Rygos - Taikos g. bei Pergalės - Parko g. sankryžose per tą patį laikotarpį įvyko penki nelaimingi įvykiai. Šiose sankryžose įdiegtos apsaugotos pėsčiųjų fazės - kai gatvę žalio šviesoforo signalo metu kerta pėstieji, pėsčiųjų trajektoriją kertančioms transporto priemonėms įjungiamas raudonas šviesoforo signalas. Žirmūnų - P. Lukšio g. sankryžoje panaikinta nesaugi Žirmūnų g. kertanti pėsčiųjų perėja. Tačiau kitoje kelio pusėje esančią perėją nuo šiol galima kirsti per vieną žalio šviesoforo signalo ciklą - pėstiesiems nebereikia laukti saugumo salelėje. Šioje sankryžoje taip pat įrengtas ir apsaugotas dešinysis posūkis - transporto priemonėms išsukant iš P. Lukšio g. į Žirmūnų g., judantiems Žirmūnų gatve įjungiamas raudonas šviesoforo signalas. Įdiegus šias priemones papildoma lentelė su žalia rodykle, leidžiančia važiuoti esant draudžiamam šviesoforo signalui, buvo išmontuota. Šviesoforinio eismo reguliavimo įranga ir šviesoforų valdymo programos bei eismo organizavimas atnaujinti Subačiaus - P. Višinskio g., Verkių - P. Lukšio - Ulonų g., Kalvarijų - J. Kazlausko g. sankryžose bei Gelvonų g., Parko g. reguliuojamose pėsčiųjų perėjose. Nuo šiol ir šiose perėjose bei sankryžose pėstieji ir vairuotojai jausis kur kas saugiau. Įmonės „Susisiekimo paslaugos“ duomenimis, šiuo metu Vilniaus mieste yra daugiau nei 270 šviesoforais reguliuojamų ir valdomų sankryžų, kuriose įrengta per 5,3 tūkst. šviesoforų. Eismo srautus mieste fiksuoja daugiau nei 2,6 tūkst. transporto ir per 900 pėsčiųjų jutiklių.