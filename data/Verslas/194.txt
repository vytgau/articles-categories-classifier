Anot IFPI, spartus muzikos transliavimo paslaugų, kaip „Spotify“ ar „Apple Music“, augimas leido atsigauti pasaulinei įrašų pramonei, kuri pajamų augimą skaičiuoja jau trečius metus iš eilės. Praėjusiais metais pajamos iš muzikos transliavimo paslaugų sudarė 38 proc. visų įrašų pramonės pajamų. Palyginimui, 2016 m. šis rodiklis siekė 29 proc. Tuo tarpu bendros pasaulinės įrašų pramonės pajamos pernai išaugo 8,1 proc., iki 17,3 mlrd. dolerių. Didžiausias rinkos augimas 2017-aisiais buvo fiksuotas Lotynų Amerikoje ir Kinijoje, kur rinka paaugo atitinkamai 17,7 ir 35,3 proc. Tačiau, nepaisant stabilaus augimo pastaraisiais metais, muzikos pramonė vis dar gerokai atsilieka nuo savo piko - praėjusių metų pajamos sudaro vos 68,4 proc. pajamų, kurias pramonė sugeneravo per rekordinius 1999-uosius.