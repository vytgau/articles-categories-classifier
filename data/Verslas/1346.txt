Pagrindine dienos naujiena tapo ne paskelbtas JAV infliacijos rodiklis (vasarį kainos, kaip ir tikėtasi, augo 2,2 proc. tempu), o pasirodžiusios žinios, kad valstybės sekretorių R. Tillersoną pareigose pakeis dabartinis CŽV direktorius M. Pompeo. Be to, pasirodė spėjimų, kad Baltuosiuose rūmuose gali būti ir daugiau pokyčių, ypač su prekybos politika susijusiuose postuose. Investuotojai baiminasi, kad pašalinus už laisvą prekybą pasisakančius pareigūnus, JAV prekybos politika gali tapti pernelyg protekcionistine. Paskelbti Kinijos ekonomikos vasario mėn. duomenys viršijo investuotojų lūkesčius – šiek tiek nuvylė tik mažmeninės prekybos augimas (+9,7 proc.), o pramonės produkcija ir investicijos augo atitinkamai 1,0 ir 0,9 procentinio punkto sparčiau nei prognozuota. Azijos biržose šįryt dominuoja raudona spalva – 8.45 val. Lietuvos laiku Japonijos NIKKEI -0,87 proc., Honkongo „Hang Seng“ – 1,33 proc., Indijos „BSE 30“ – 0,62 procento. Baltijos šalių biržose – stambūs sandoriai „Tallink Grupp“ akcijomis. Prekyba perkėlimo paslaugas teikiančios bendrovės akcijomis vakar sudarė beveik pusę visos dienos apyvartos (481,8 tūkst. iš 1,02 mln. eurų). Tai lėmė keletas stambių tiesioginių sandorių, „Tallink Grupp“ akcijų kaina pakilo 0,81 proc. (iki 1,24 euro už akciją). Dar 100 tūkst. eurų apyvartą viršijo „Tallinna Vesi“, kaina smuktelėjo 0,94 proc., iki 10,65 euro. OMXB indekso vertė vakar padidėjo 0,04 procento.