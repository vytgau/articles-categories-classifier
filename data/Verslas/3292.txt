„Reikia suprasti, kad vis dėlto Lietuva iki šiol turėjo svarbiausią klausimą dėl aikštelės parinkimo, ir jis šituose streso testuose nėra nagrinėjamas. Tai reiškia, kad tas klausimas kaip buvo, tai ir išliks neatsakytas. Kaip ir kiti klausimai dėl poveikio aplinkai vertinimo, dėl galimų projekto sprendimų trūkumų, statybos ir eksploatavimo kokybės, saugos kultūros užtikrinimo ir kiti Lietuvai svarbūs klausimai, kurie šioje peržiūroje nebus vertinami, jie išliks“, – BNS sakė VATESI viršininko pavaduotojas branduolinei saugai Sigitas Šlepavičius. S. Šlepavičius vadovaus Lietuvos specialistų darbo grupei – ji analizuos Baltarusijos pateiktą Astravo AE streso testų nacionalinę ataskaitą. EK taip pat sudarė branduolinės saugos ekspertų grupę. Lietuvos darbo grupė iki sausio 5 dienos turi parengti pastabas ir klausimus dėl streso testų ataskaitos ir perduoti juos EK. „Kadangi streso testų ataskaitos peržiūra turi savo struktūrą ir vyksta pagal patvirtintus reikalavimus, tai pagal juos mes turime ir vertinti. Kadangi aikštelės parinkimo ten nėra, tai mes tų klausimų užduoti negalėsime. Bet tai nieko nereiškia, tie klausimai išlieka“, – kalbėjo S. Šlepavičius. Gavusi ES valstybių pasiūlymus EK juos apibendrins ir pateiks Baltarusijai, ji turės atsakyti į gautus klausimus ir tik gavusi atsakymus EK parengs galutinį savo vertinimą. Pasak S. Šlepavičiaus, galutinis vertinimas turėtų būti pateiktas kitų metų birželį. „EK parengtoje tarptautinėje peržiūros ataskaitoje gali atsirasti pastabų pačiai analizei ir galbūt atsiras papildomų rekomendacijų, kurias Baltarusija turės įgyvendinti iki reaktorių veiklos pradžios“, – aiškino VATESI atstovas. Astravo AE streso testus 2016 metais atliko pagrindinio jėgainės rangovo „Rosatom“ antrinė įmonė „Atomprojekt“. Lietuvos Vyriausybės atstovai yra sakę, kad testai neatsako į visus klausimus, ir reikalauja, kad testai būtų atlikti pagal ES metodologiją. Užsienio reikalų ministras Linas Linkevičius lapkritį teigė, kad testai neįrodo, jog jėgainė statoma saugiai. Astravo AE statoma netoli sienos su Lietuva, apie 50 kilometrų nuo Vilniaus. Lietuva ketina blokuoti jėgainėje pagamintos elektros energijos importą ir taip apsunkinti jos statybos projektą.