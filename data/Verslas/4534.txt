2015 metų lapkritį duris atvėrusi parduotuvė veikė neilgai – vos pusantrų metų. Patalpose išryškėjus grindų deformacijai ir defektams, baiminantis dėl lankytojų, darbuotojų saugumo parduotuvė buvo uždaryta. „Rimi Lietuva“ viešųjų ryšių vadovė Giedrė Bielskytė ketvirtadienį parodė žurnalistams, kur buvo matomos deformacijos ir teigė, kad dabar parduotuvė yra visiškai saugi. „Vizualiai grindys „bangavo“, viena kolona truputį buvo pasmukusi čia – prie alkoholio skyriaus, vienos iš pastatų sienos. Tai buvo gerai matoma vizualiai, todėl iškart uždarėme parduotuvę, pakvietėme ekspertus“, – sakė ji. Ji tikino, kad pastato konstrukcijos, pamatai ir sienos yra sutvirtintos, o parduotuvės tvarkymo metu net nebuvo išvežtos prekės ir produktai, išskyrus greičiau gendančias, šviežias prekes. Šių metų rugsėjį bendrovė buvo paskelbusi, kad jos užsakymu įmonė „Ekspertika“ atliko parduotuvės patikrinimą ir nustatė, kad pastatas nebuvo avarinės būklės, tačiau turėjo avarinės būklės požymių – buvo nustatyti pamatų ir grindų efektai. „Kaip pagrindinę priežastį, kodėl atsirado pastato deformacijos, „Ekspertikos“ specialistai nurodo išsamių inžinerinių geologinių tyrimų trūkumą rengiant statinio konstrukcijų darbo projektą kaip to reikalauja teisės aktai. Pagal išsamių geologinių tyrimų rezultatus ir ekspertų rekomendacijas pastato savininkas bendrovė „BM būstas“ sudarė ir įgyvendino pamatų sutvirtinimo planą. Tokie sutvirtinimai išsprendė geologijos tyrimų trūkumų problemą, todėl ekspertai pripažino pastatą saugiu“, – tada informavo bendrovė.  Advokatas Saulius Aviža ketvirtadienį žurnalistams pasakojo, kad parduotuvė buvo pradėjusi smegti dėl projektavimo klaidos. „Dėl projektuotojų klaidų viename pastato kampe tris kolonos buvo „pasėdusios“, pastebėta deformacija. Konstruktoriai ir ekspertai priėmė ekspertinius sprendimus ir sutvirtino tas kolonas, praktiškai davė joms dvigubą sutvirtinimą, kad būtų ne tik stabilizuotos, bet ir papildomai sutvirtintos“, – teigė jis. Jis neigė, kad pastatas ir toliau gali smegti dėl specifinio vietovės grunto: „Tai nėra tiesa, kad pastatas smenga. Pagal savivaldybės, ekspertų nurodymus nuo pat pirmos dienos, kai buvo pastebėta situacija, visas pastatas buvo stebimas, žymima altitudė, kuri yra nepakitusi nuo pat statybos laikotarpio.“ Pastatą statė bankrutuojanti bendrovė „Lakaja“, jį valdo Igorio Leontjevo valdoma įmonė „BM Būstas“. I. Leontjevas teigė, kad nuostolių suma dar nežinoma, tačiau ekspertizė, pastato konstrukcijų sutvirtinimas ir defektų pašalinimas kainavo apie 800 tūkst. eurų „Ir dar kiti nuostoliai prisiskaičiuos – „Rimi“ nuostoliai dėl negautų lėšų už nuomą ir pan. Per 30 dienų visa nuostolių suma turėtų būti suskaičiuota“, – sakė jis. Pastato vienintelis nuomininkas – „Rimi Lietuva“, kuri pernomuoja patalpas dar 16 parduotuvių.