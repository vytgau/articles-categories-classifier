„Capella“ Klaipėdos LEZ investuoja į miltelių ir aliejinių ekstraktų gamyklą bei laboratoriją, rašoma pranešime spaudai. Planuojama, kad įmonė kitąmet pradės aplinkai draugišką gamybą ir augalinius ekstraktus ir aliejus, įskaitant pagamintus iš kavos pupelių, tieks kosmetikos, maisto, farmacijos ir kitoms bendrovėms. Pasak „Capella“ generalinio direktoriaus Evgeny Strazdingo, Klaipėda gamyklai buvo pasirinkta atsižvelgus į miesto geografinę padėtį ir logistikos infrastruktūrą, taip pat kvalifikuotus uostamiesčio darbuotojus ir palankią mokestinę aplinką. „Mūsų produkciją pirmiausia naudos kosmetikos kompanijos, todėl ir klientai bus iš sąlyginai daug kosmetikos naudojančių regionų: Europos, Šiaurės Amerikos, taip pat perspektyviu laikome Azijos ir Ramiojo vandenyno regioną. Savo ruožtu žaliavą importuosime iš Pietų Amerikos. Tad žiūrint iš logistinės perspektyvos, Klaipėda yra pačioje mūsų tiekimo ir pardavimų grandinės kryžkelėje su efektyviais jūrų ir sausumos transporto sprendimais“, - pranešime cituojamas E. Strazding. „Capella“ gamyklos statybos prasidės šią vasarą, o gamybą numatoma pradėti 2019-ųjų gegužę. 2500 kv. m ploto kompanijos fabrike suplanuotos gamybos, administracinės ir sandėliavimo patalpos bei laboratorija. Pasak Klaipėdos LEZ generalinio direktoriaus Eimanto Kiudulo, ši kompanija atitinka Klaipėdos miesto strateginį siekį plėtoti moksliniais tyrimais ir inovacijomis grįstą gamybą. Klaipėdos LEZ šiuo metu veikia 28-ių investuotojai. Ši investicija – antroji paskelbta Klaipėdos LEZ 2018-aisiais. Sausį apie 4 mln. EUR investicijas į gamybą Klaipėdos LEZ paskelbė „Focus Fabrication Group“, vamzdynų naftos ir dujų pramonei gamintoja ir tiekėja.