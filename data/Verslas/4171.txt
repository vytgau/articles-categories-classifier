Indeksas „Dow Jones Industrial Average“ nuo sesijos pradžios sumenko 0,3 proc. iki 23498,4 punkto. „Standard & Poor's 500“ smuko 0,4 proc. iki 2585,06 punkto, o „Nasdaq Composite“ – 0,5 proc. iki 6753,45 punkto. Trečiadienio prekybos sesiją visi trys pagrindiniai indeksai užbaigė rekordiniuose lygiuose. Respublikonų lyderiai Senate ketvirtadienį pristatys savo pasiūlymus dėl mokesčių reformos, kurie gali iš dalies skirtis nuo Atstovų Rūmų pasiūlymų. Nerimas, kad dėl dviejų įstatymo projekto versijų skirtumų mokesčių mažinimo plano ir kitų reformos tikslų įgyvendinimas gali gerokai sulėtėti, daro spaudimą ir JAV dolerio kursui, ir JAV akcijų rinkai, pažymi ekspertai. Tuo tarpu ketvirtadienį paskelbti statistiniai duomenys parodė, kad pirmą kartą paraišką bedarbio pašalpai gauti pateikusių amerikiečių skaičius praėjusią savaitę padidėjo 10 tūkst. iki 239 tūkstančių. Tačiau savaitinis paraiškų skaičius ir toliau neviršija 300 tūkst. ir, pasak ekspertų, tai rodo, kad padėtis JAV darbo rinkoje yra palanki. Vidutinis savaitinis paraiškų skaičius per paskutines keturias savaites sumažėjo 1,25 tūkst. iki 231,25 tūkst. ir buvo mažiausias nuo 1973 metų kovo mėnesio, parodė Darbo departamento paskelbta ataskaita.