Speciali Seimo komisija po pusmečio tyrimo nenustatė, kad į Lietuvą pateko maisto produktų, kurie kenktų sveikatai, taip pat konstatavo, kad Lietuvos vartotojai nėra diskriminuojami, importuojant skirtingos nei kitose šalyse sudėties tų pačių ženklų maisto produktus. Pernai spalį sudaryta komisija aiškinosi, kodėl skiriasi Lietuvoje ir kitose Europos Sąjungos (ES) šalyse parduodami to paties prekės ženklo maisto produktai. Maisto ir veterinarijos tarnyba nesulaukė priekaištų, kad tik 2017 metais atliko šios problemos tyrimą, nors apie ją buvo žinoma nuo 2011 metų. Išsiaiškinta, kad Maisto ir veterinarijos bei Vartotojų apsaugos tarnybos nebuvo gavusios skundų dėl dvejopos maisto produktų kokybės, teigia komisija. Komisijos nariai sutarė, kad kai kurių ES valstybių atlikti tyrimai dėl dvejopos prekių kokybės patvirtino, jog tai yra bendra ES rinkos problema, bet visos bendrijos lygiu jos niekas nesprendė. Komisija siūlo gamintojams arba platintojams ateityje papildomai paženklinti į Lietuvą įvežamus produktus ir kitus gaminius, jeigu jų sudėtis skirsis nuo originalių tokių pat produktų kitose šalyse. Komisija siūlo Vyriausybei 2019 metų biudžete numatyti lėšų maisto ir ne maisto produktų (pavyzdžiui, skutimosi peiliukų, skalbimo miltelių ir kitų produktų) dvejopos kokybės tyrimams atlikti. Parlamentinis tyrimas buvo pradėtas Valstybinei maisto ir veterinarijos tarnybai pernai rugpjūtį paskelbus, kad kai kurių Vokietijoje ir Lietuvoje parduodamų maisto produktų sudėtis skiriasi. Po tyrimo gamintojai teigė, kad pretenzijos dėl produktų kokybės – nepagrįstos, nes atskirose rinkose skiriasi vartotojų skoniai, o ne produkto kokybė.