„Lloyds“ atstovai patvirtino, kad draudimas apima „Lloyd Bank“, „Bank of Scotland“, „Halifax“ ir MBNA kreditines korteles. Trumpame pranešime bankas teigė, kad „Lloyds“ daugiau „nepriims kriptovaliutų kreditinių kortelių transakcijų“. Pastarosiomis dienomis panašų draudimą pritaikė JAV bankai „Bank of America“, „Citigroup“ ir „JPMorgan“. Bankai baiminasi, kad vartotojai, praėjusių metų gruodžio kainų pakilimo metu prisipirkę bitkoinų, šių metų pradžioje patyrė didžiulius nuostolius. Pirmadienį bitkoino kaina krito iki 7 tūkst. 950 dolerių, nors vos prieš pusantro mėnesio vienas populiariausios pasaulyje kriptovaliutos vienetas kainavo netoli 20 tūkst. dolerių.