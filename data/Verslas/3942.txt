„Galiu patvirtinti, kad vadovas traukiasi šalių susitarimu“, – BNS pirmadienį sakė ji. A. Pocienė išsamiau direktoriaus pasitraukimo aplinkybių nekomentavo. „Tai yra asmeninis žmogaus sprendimas, ministras dėkoja už darbą ir linki sėkmės tolesnėje karjeroje“, - BNS finansų ministro Viliaus Šapokos komentarą perdavė jo atstovė spaudai Raminta Stanaitytė-Česnulienė. Turto bankas pavaldus Finansų ministerijai. Turto banko pranešime spaudai rašoma, kad V. Aleksius dar dirbs iki šios savaitės pabaigos. „Per dvejus su puse metų vadovaujant Turto bankui pavyko padaryti tikrai daug, o dabar atėjo metas naujiems iššūkiams“, – pranešime cituojamas įmonės direktorius. Anot jo, sėkmingai vyksta valstybės nekilnojamojo turto centralizuoto valdymo reforma, pirmą kartą valstybėje parengta turto valdymo ataskaita ir suskaičiuotas bei įvertintas valstybės valdomas nekilnojamasis turtas. 47-ių V. Aleksius Turto bankui vadovavo nuo 2015 metų vasaros. Prieš tai jis dirbo įvairiuose bankuose – Lietuvos taupomajame banke, Lietuvos žemės ūkio banke, DNB banke. Turto bankas buvo įkurtas prieš daugiau nei 20 metų, reorganizavus „Aurabanką“.