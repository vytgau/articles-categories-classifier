„Gal yra žinių, kada veiks VMI metinio pajamų deklaravimo saitas? Su drauge nuo 8 val. negalime prisijungti – patvirtinus tapatybę per banką, abiem išmetamas tuščias baltas langas“, – tvirtino Nojus. VMI komunikacijos specialistas Laimonas Rimkus „Kas vyksta Kaune“ sakė, kad nuo trečiadienio ryto per kelias valandas 2017-ųjų pajamas jau deklaravo beveik 20 tūkst. gyventojų. „Mačiau, kad spaudos konferencijoje deklaravo ir žurnalistai – sistema nestrigo, pavyko sėkmingai įvykdyti procedūrą. Gali būti nebent momentinių trukdžių dėl to, kad vienu metu prie portalo jungiasi milžiniškas interesantų skaičius“, – teigė L. Rimkus. Anot jo, sistema užlūžusi nėra, gali būti nebent sulėtėjusi. Šiek tiek vėliau su „Kas vyksta Kaune“ susisiekusi VMI atstovė spaudai Rūta Asadauskaitė informavo, kad deklaravusiųjų skaičius jau perkopė 20 tūkst. R. Asadauskaitė patvirtino, kad kritinių sistemos sutrikimų nepastebėta. Negalinčiųjų šiuo metu prisijungti ji paprašė šiek tiek kantrybės. Kaip šį rytą pranešė BNS, VMI elektroninio deklaravimo sistemoje turėtų pateikti suformuotas preliminarias pajamų mokesčio deklaracijas. Pajamų deklaravimas kasmet prasideda apie kovo vidurį ir baigiasi gegužės 2-ąją. Šiemet VMI gyventojams yra numačiusi parengti 1,8 mln. preliminarių deklaracijų, iš kurių 1,3 mln. reikės tik patvirtinti vienu mygtuko paspaudimu – į jas bus sukelti visi duomenys. Pernai pajamų deklaracijas pateikė apie 1,27 mln. gyventojų. 731 tūkst. gyventojų deklaravo 95,5 mln. eurų mokesčio permokos, 318 tūkst. gyventojų deklaravo 128,5 mln. eurų mokėtino į biudžetą GPM. Daugiau naujienų iš Kauno skaitykite čia.