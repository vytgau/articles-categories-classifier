Po keleto itin nesėkmingų šios savaitės prekybos sesijų „S&P 500“ šių metų prieaugis tapo neigiamas. „Bundesbank“ prezidentas J. Weidmann pareiškė, kad svyravimai akcijų rinkoje neturėtų daryti įtakos centrinių bankų politikai. Panašios nuomonės laikosi ir FED pareigūnai – Dalaso banko vadovas R. Kaplan apibūdino padidėjusį akcijų kainų nepastovumą kaip „sveiką dalyką“. Anglijos banko vadovas M. Carney pažymėjo, kad bazinės palūkanų normos kėlimų šiais metais gali būti net daugiau nei planuota. CBOE akcijų kainų kintamumo indeksas daugiau nei padvigubėjo, palyginti su prieš savaitę buvusių lygiu. Kainų nepastovumas gerokai padidėjo ir kitose turto klasėse. Pavyzdžiui, analogiškas obligacijų indeksas yra aukščiausiame lygyje nuo 2017 m. balandžio, padidėjo ir valiutų kursų svyravimai. Korekcinės nuotaikos šįryt persimetė į Azijoje biržas – 8.30 val. Lietuvos laiku Japonijos NIKKEI -2,32 proc., Kinijos „Shanghai Composite“ -5,38 proc., Honkongo „Hang Seng“ -3,67 procento. Baltijos šalių biržose – „Merko Ehitus“ kainos šuolis. Vakar bendrovės akcijų 135 sandoriais perleista už 217,3 tūkst. eurų, kaina po finansinių rezultatų paskelbimo pašoko 13,19 proc. (iki 10,3 euro už akciją). Taip investuotojai sureagavo į gerokai lūkesčius viršijusį bendrovės pelną ir planus išmokėti 1 euro už akciją dividendus. Ne mažiau įspūdingu kainos pokyčiu, tiesa, į kitą pusę, vakar pasižymėjo „SAF technika“. Bendrovės akcijos atpigo 16,55 proc. (apyvarta 111,7 tūkst. eurų) po to kai paskelbta, kad antrojo ketvirčio pajamos sumažėjo 18 proc. ir buvo patirtas 258 tūkst. eurų nuostolis. OMXB indekso vertė vakar padidėjo 0,94 proc., bendra apyvarta siekė 875 tūkst. eurų.