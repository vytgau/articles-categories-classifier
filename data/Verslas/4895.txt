„Pritariame, kad šiuo metu esanti gana palanki ekonominė situacija sukuria progą valstybėms įgyvendinti reformas, skirtas susidoroti su pagrindinėmis po krizės išlikusiomis problemomis. Manome, kad reformos turėtų būti pirmiausia nukreiptos į produktyvumo didinimą bei ekonomikos atsparumo stiprinimą,“ - teigė finansų ministras V. Šapoka. TVF pasaulio ekonomikos apžvalgoje teigiama, kad nors pasaulio ekonomikos augimas stiprėja, ji dar nėra visiškai atsigavusi. Prognozuojama, kad pasaulio ekonomikos augimas sudarys 3,6 proc. 2017 m. ir 3,7 proc. 2018 m. Tai apima pagerėjusias augimo prognozes euro zonai, Japonijai, besivystančioms Azijos ir Europos šalims bei Rusijai, tačiau jas atsveria numatomas JAV ir Jungtinės Karalystės ekonomikų augimo sumažėjimas. Euro zonai TVF prognozuoja 2,1 proc. augimą 2017 m. ir 1,9 proc. 2018 m., o Lietuvos ekonomikos augimas 2017 m. ir 2018 m. turėtų sudaryti 3,5 proc. Pasaulio banke ministras susitiks su vyriausiuoju direktoriumi, atsakingu už „Doing Business“ ataskaitą. „Vyriausybės programos įgyvendinimo plane esame išsikėlę tikslą iki 2020 m. pakilti į 15-ą „Doing Business“ ataskaitos vietą. Šiam tikslui pasiekti turime įgyvendinti reikiamas reformas, kad verslo aplinka taptų dar draugiškesnė,“ - sakė ministras. Susitikimų metu Pasaulio bankas pristatys 2018 m. Pasaulio vystymosi ataskaitą, skirtą švietimui, kurioje pabrėžiama, kad nuo investicijų į švietimo infrastruktūrą reikėtų pereiti prie investicijų į švietimo kokybę ir prieinamumą. Anot ministro, švietimo sistemų kokybė ir investicijos į žmogiškąjį kapitalą yra aktualios ne tik besivystančioms, bet ir pažengusioms šalims, nes tai yra pagrindas siekiant užtikrinti valstybės gerovės augimą, prisitaikant prie ketvirtosios pramonės revoliucijos atnešamų pokyčių. Finansų ministras vizito Vašingtone metu susitiks su atsakingais TVF pareigūnais, su kuriais aptars TVF ekonomines prognozes ir rekomendacijas, skirtas Lietuvai ir euro zonai, bei pristatys Lietuvos ekonominę situaciją bei perspektyvas, diskutuos dėl Fintech sektoriaus plėtros galimybių, TVF atliktų vertinimų ir išvadų.