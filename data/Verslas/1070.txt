„Gazprom“ nepripažįsta Ukrainos antimonopolinės tarnybos baudos ir mano, kad Ukrainos veiksmai dėl jo turto aktyvų nusavinimo yra jo teisių pažeidimas, įskaitant ir pagal galiojantį Rusijos-Ukrainos tarpvyriausybinį susitarimą dėl investicijų skatinimo ir abipusės apsaugos“, – teigiama Rusijos dujų monopolininko pranešime. Praėjusią savaitę Kijevo apeliacinis ūkio teismas atmetė „Gazprom“ skundą dėl šios baudos išieškojimo tvarkos. Tokią baudą Ukrainos antimonopolinės tarnyba Rusijos dujų gigantui skyrė 2016-ųjų sausį už piktnaudžiavimą monopoline padėtimi Ukrainos dujų tranzito rinkoje – atitinkamos sutarties su nacionaliniu energetikos holdingu „Naftogaz“ sąlygų nesilaikymo. „Gazprom“ bandymai šios baudos teisėtumą užginčyti įvairių instancijų Ukrainos teismuose buvo nesėkmingi. Ukrainos Aukščiausiasis Teismas pernai rugsėjį atmetė kaip nepagrįstą „Gazprom“ kasacinį skundą dėl Aukščiausiojo Ūkinio Teismo sprendimo pripažinti teisėtais visų žemesnės instancijos teismų sprendimus dėl šios baudos. Ukrainos vyriausybės nurodymu jau areštuojami šioje šalyje turimi „Gazprom“ aktyvai. Šio mėnesio pradžioje skelbta, jog areštuotas bendrovių „Gazprom sbyt Ukrainy“ ir „Meždunarodnyj konsorcium po upravleniju ir razvitiju gazotransportnoj sistemy Ukrainy“ turtas, taip pat „JužNIIGimpogaz“ bei „Gaztranzit“ įmonių vertybiniai popieriai. Be to, „Gazprom“ pralaimėjo kelerius metus Stokholmo arbitraže trukusį bylinėjimąsi su Ukrainos nacionaliniu energetikos holdingu „Naftogaz“, po dviejų arbitražo nutarčių pastarajam tapęs skolingu 2,56 mlrd. JAV dolerių. „Gazprom“ tokį Stokholmo arbitražo verdiktą ginčijant, Kijevas tvirtina ketinantis šią skolą išsiieškoti per Europos Sąjungos šalis. Už energetiką atsakingas Europos Komisijos (EK) pirmininko pavaduotojas Marošas Šefčovičius trečiadienį pareiškė, jog „Gazprom“ šį Stokholmo arbitražo sprendimą privalo gerbti, o EK laukia jo įvykdymo. Tuo tarpu Rusijos energetikos ministras Aleksandras Novakas, atsakydamas į žurnalistų klausimą, ar „Gazprom“ ketina tai daryti, sakė: „Šių 2,56 mlrd. dolerių klausimą komercinė organizacija sprendžia teisiniu ir teisminiu lygiu“. „Gazprom“ anksčiau skelbė pirmąją Stokholmo arbitražo nutartį apskundęs, o antrąją planuoja užginčyti iki šio mėnesio pabaigos.