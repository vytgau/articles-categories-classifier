Vartojimo kredito rinkoje pernai reikšmingai sumažėjo vėluojančių grąžinti paskolas, taip pat ėmusiųjų rizikingiausius kreditus, teigiama Lietuvos banko pranešime. „Praėjusiais metais suteikta mažiau naujų vartojimo kreditų, tačiau jų apimtis padidėjo, grąžinimo laikotarpis ilgėjo. Vartojimo kredito rinka smarkiai susitraukė 2016 metais, pernai nuo savotiškų „grindų“ suteiktų kreditų skaičius sumažėjo dar 5 proc.“, – pranešime sakė Lietuvos banko Priežiūros tarnybos direktorius Vytautas Valvonis. 2017-ųjų pabaigoje ilgiau kaip 90 dienų iš eilės vėluojančiųjų grąžinti kreditus buvo perpus mažiau nei prieš metus – iš beveik 485 tūkst. vartojimo kreditų šiek tiek daugiau nei dešimtadalis. Bendra įsiskolinimų, įskaitant delspinigius, netesybas ir kitas mokėtinas sumas, suma siekė 38,9 mln. eurų – taip pat perpus mažesnė nei 2016 metų pabaigoje. Anot Lietuvos banko, didesnę dalį įsiskolinimų sumažėjimo lėmė nutrauktų vartojimo kreditų pardavimas skolų išieškojimo įmonėms. Pernai pusę visų suteiktų vartojimo kreditų sumos sudarė susietieji vartojimo kreditai - jų suteikta už 183,235 mln. eurų, arba 7 proc. daugiau nei 2016 metais. Per metus išmokėtų susietojo vartojimo kreditų skaičius sumenko 11,3 proc. iki 207,4 tūkst., o vidutinė vieno tokio kredito suma padidėjo penktadaliu iki 884 eurų. Vidutinė bendra susietųjų vartojimo kreditų kainos metinė norma pernai buvo 13,7 proc., o vidutinė trukmė – treji metai. Lietuvos banko teigimu, brangiausi ir rizikingiausi ir toliau yra mažesni nei 290 eurų vartojimo kreditai, tačiau pernai suteiktų tokių kreditų skaičius sumenko 22,3 proc. iki 97,6 tūkst., o bendra jų suma – 20,3 proc. iki 13,245 mln. eurų. Pernai daugiau nei dvigubai padidėjo skolinimas per tarpusavio skolinimo platformas – suteiktų vartojimo kreditų suma siekė 17,7 mln. eurų. Vidutinė skolinimosi trukmė buvo apie 3 metai, vidutinė pasiskolinta suma – apie 2,5 tūkst. eurų. Praėjusių metų pabaigoje likusių grąžinti vartojimo kreditų suma siekė 427,395 mln. eurų (10,3 proc. daugiau nei 2016-ųjų pabaigoje), iš jų 229,17 mln. eurų (17,1 proc. daugiau) buvo paskolinta pagal susietojo vartojimo kreditų sutartis.