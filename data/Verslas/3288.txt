„Galima pastebėti, kad šiek tiek pakilo bankų reitingas, neįvyko kažkokio šuolio, bet paskutinį kartą tokio lygio reitingas buvo 2008 metais, prieš ekonominę krizę. Rugsėjo mėnesį visam pasauly įvyko finansų įstaigų krizė, pasitikėjimas bankais visur krito, o Lietuvoj dar ir bankrutavo du bankai, labai buvo kritinė situacija. Šiuo metu bankai, praėjus daug laiko, atsistatė į ikikrizinį lygį“, – BNS sakė „Vilmorus“ vadovas V. Gaidys. Apklausos duomenimis, bankais pasitiki 46,8 proc. apklaustųjų (44,8 proc. lapkritį), o nepasitiki 20,6 proc. tyrimo dalyvių (21,7 proc. lapkritį). V. Gaidys taip pat pastebėjo, kad per mėnesį išaugo pasitikėjimas žiniasklaida, tačiau teigė dar begalintis vertinti, ar tai esanti tendencija, ar atsitiktinumas. Žiniasklaida pasitiki 41,8 proc. apklaustųjų (35,2 proc. lapkritį), o nepasitiki 22,5 proc. (25,8 proc. lapkritį). „Žiniasklaidos pasitikėjimas išaugo septyniais procentiniais punktais, aš jo kol kas negaliu paaiškinti, ar tendencija, ar kažkoks atsitiktinumas“, – sakė „Vilmorus“ vadovas. Reprezentatyvią gyventojų apklausą dienraščio „Lietuvos rytas“ užsakymu bendrovė „Vilmorus“ atliko gruodžio 1–10 dienomis.