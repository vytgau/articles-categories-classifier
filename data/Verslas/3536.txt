Reaguodamas į vairuotojų skundus, jog eismas daugelyje sostinės vietų dėl laiku nenuvalyto plikledžio buvo paralyžiuotas, P. Poderskis pripažįsta tarnybų klaidas, tačiau teigia, kad dabartinė kelių priežiūros įmonės „Grinda“ technika tokiose situacijose nėra visiškai efektyvi. „Dabartinė technika, barstytuvai, barsto druską ant kelio, o tai išsyk susiformavusio plikledžio neištirpdo. Yra technika su purkštukais, panašiai kaip žemės ūkio, bet jos nenorėjom įsigyti, nes atrodė nepagrįsta ir brangi. Dabar peržiūrėsime šiuos planus, nes miestiečių laikas brangesnis. Šią savaitę šios numatomas specialios druskų purškimo įrangos testavimas“, – savo „Facebook“ paskyroje teigia savivaldybės administracijos vadovas. Anot jo, įranga jau gabenama iš Rygos. „Jei pasiteisins, vertinsime papildomos technikos įsigijimo galimybes“, – pridūrė jis. P. Poderskis taip pat pabrėžia, jog anksčiau „Grinda“ į gatves važiuodavo reaguodama į Bendrojo pagalbos centro pranešimus apie eismo įvykius, įdiegus oro sąlygų stebėjimo priemones situacija pasikeitė, tačiau, anot jo, „procesus reikia tobulinti toliau“, t.y. koordinuoti veiksmus su Automobilių kelių direkcija, kuri kai kuriose vietose yra įdiegusi kelių temperatūros stebėjimo daviklius. Jo nuomone, greitesnis informacijos gavimas leistų technikai išvykti į gatves dar iki susiformuojant transporto grūstims. Kelininkų duomenimis, trečiadienio rytą plikledis susidarė didžiojoje Lietuvos dalyje, Vilniuje, čia dėl plikledžio sutriko viešojo transporto eismas, užfiksuota daug eismo įvykių, susidarė spūstys. Vilniaus meras Remigijus Šimašius taip pat pripažino, jog sostinės tarnybos trečiadienio rytą nepakankamai operatyviai reagavo į oro sąlygas ir atsiprašo vilniečių už patirtus nepatogumus. Kritikos sostinės kelininkams išsakė ir premjeras Saulius Skvernelis. „Nebe tie laikai, kad reikėtų ryte atsikėlus į dangų žiūrėti ir kažko tikėtis. Deja, eilinį kartą žiema atėjo netikėtai“, – žurnalistams teigė Vyriausybės vadovas.