Beveik 7 proc. praėjusios prekybos sesijos metu kritęs Japonijos „Nikkei“ indeksas trečiadienį pašoko 3,2 proc. Tuo tarpu kitur Azijoje, Honkongo „Hang Seng“ indeksas pakilo 2,8 proc., Australijos „ASX 200“ šoktelėjo 1,3 proc., o Pietų Korėjos indeksas „Kospi“ buvo stabilus. Atsigavimas Azijoje trečiadienį seka dramatišką antradienio prekybos sesiją Volstrito biržose. Paskutinę prekybos sesiją „Dow Jones Industrial Average“ indeksas baigė su 2,3 proc. prieaugiu. Tiek platusis „S&P 500“, tiek didžiųjų bendrovių indeksas „Dow Jones Industrial Average“ pirmadienį krito daugiau nei 4 proc. - daugiausia nuo 2011 m. rugpjūčio, rinkose įsivyravus nerimui dėl kylančių JAV valstybės obligacijų ir infliacijos. Šis nuosmukis iššaukė akcijų išpardavimą ir kitose biržose - kartu su Volstritu žemyn ėmė ristis tiek Azijos, tiek Europos indeksai. Analitikai teigia, kad po istorinių nuosmukių pirmąją savaitės dieną, investuotojai ėmė ieškoti galimybių nusipirkti atpigusių akcijų, į biržas bent jau dalinai sugrąžindami ramybės ir stabilumo pojūtį.