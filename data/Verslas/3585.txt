„Portugalijos finansų ministras M. Centeno išrinktas naujuoju Euro grupės pirmininku“, – tviteryje pranešė ES Taryba. Į Euro grupės pirmininko postą iš viso pretendavo Portugalijos, Latvijos, Slovakijos ir Liuksemburgo finansų ministrai Portugalą atvirai palaikė Ispanija. Jį rėmė Prancūzija ir Italija bei Europos Komisijos (EK) pirmininkas Jeanas-Claude'as Junckeris. Į šį postą pretendavo ir Slovakijos finansų ministras Peteris Kazimiras, dažnai tvirtai palaikantis Vokietijos nuomonę dėl taupymo. Netikėtai savo kandidatūrą oficialiai taip pat iškėlė ir 36 metų amžiaus Latvijos finansų ministrė Dana Reizniecė-Ozola, buvusi šachmatininkė. Šio posto siekė ir Liuksemburgo finansų ministras Pierre'as Gramegna. Pustrečių metų kadencijai išrenkamas Euro grupės vadovas pirmininkauja kas mėnesį rengiamiems 19 euro zonos šalių finansų ministrų posėdžiams. Jo pagrindinė užduotis – koordinuoti narių ekonominę politiką ir prioritetus, kurie dažnai nesutampa. Šias pareigas iki šiol ėjo Nyderlandų finansų ministras Jeroenas Dijsselbloemas, tačiau po prastų anksčiau šiais metais Nyderlanduose įvykusių rinkimų rezultatų jis neteko savo ministro darbo, tad privalo atsistatydinti. Euro grupės vadovo postas yra vienas aukščiausių Europoje. Jį užimantis pareigūnas laikomas vienu iš „penkių ES pirmininkų“, kaip ir EK pirmininkas J.- C. Junckeris bei Europos Centrinio Banko (ECB) vadovas Mario Draghi.