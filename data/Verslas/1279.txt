Verslas pasirengęs tarptautinei konkurencijai Įvertinti Lietuvos verslo pažangą ir kuriamą pridėtinę vertę jau penktus metus iš eilės kviečia konkursas „Metų paslauga 2018“, kuriame savo inovatyviausias bei didžiausią pridėtinę vertę kuriančias paslaugas pristato lyderiaujančios, įvairiuose verslo sektoriuose veikiančios įmonės. Projektą „Metų paslauga“ inicijuoja paslaugų, prekybos ir aukštųjų technologijų įmonėms ir asociacijoms atstovaujanti Lietuvos verslo konfederacija (LVK). „Šiuolaikinis verslas susiduria su daugybe iššūkių – nuolat jaučiamas darbuotojų trūkumas, konkurencija kiekvienais metais tik auga, o rinka globalėja, tad įmonės turi ieškoti inovatyvių sprendimų ir rinkai pasiūlyti novatoriškų paslaugų. Šie apdovanojimai sudaro galimybes įvertinti Lietuvos verslo pažangą ir produktus, kuriuos drąsiai galime pasiūlyti užsienio rinkoms. Inovacijos skirtinguose paslaugų verslo sektoriuose rodo, kad turime užtektinai potencialo konkuruoti su stipriausiais pasaulyje“, – sako LVK prezidentas Valdas Sutkus. Šiais metais įmonės savo sukurtas paslaugas ir sprendimus galės pristatyti 10 kategorijų: „Metų teisės paslauga“, „Metų mokslo paslauga verslui“, „Metų finansų paslauga“, „Metų energetikos projektas“, „Metų technologija“, „Metų agroverslo sprendimas“, „Metų išmanusis sprendimas“, „Medicinos, biotechnologijos ir farmacijos pasiekimas“, „Metų eksportas“, „Socialinės atsakomybės projektas“. Pagrindinė nominacija, kurią laimėti gali bet kuri paraišką pateikusi įmonė – „Metų paslauga 2018“, o pagrindinį apdovanojimą įteiks ūkio ministras Virginijus Sinkevičius. Dėmesys inovacijoms išlieka Technologijų ir inovacijų svarbą pabrėžia konkurso „Metų paslauga“ komisijos narys, Mokslo, inovacijų ir technologijų agentūros direktorius Kęstutis Šetkus. Jo teigimu, vartotojai vis labiau nori personalizuotų, jiems pritaikytų paslaugų, atitinkančių jų poreikius, todėl tokioms paslaugoms sukurti pasitelkiamos inovacijos, daiktų interneto, dirbtinio intelekto sprendimai, naujausios technologijos. „Šiuolaikinis žmogus paslaugomis naudojasi daugiau kaip 12 valandų per parą. Net prieš miegą ar darbe jis turi laiko prisėsti prie el. parduotuvės, paskaityti naujienas, pasidalinti žiniomis, mes beveik visą laiką dabar naudojamės vienomis ar kitomis paslaugomis to net nebejausdami. Tad vietos atsirasti naujiems žaidėjams yra labai daug. Džiugu, kad jau pasauliniu mastu šiose srityse kaip kūrėjai ir vartotojai mes einame koja kojon“, – sako K. Šetkus. „Metų paslauga“ konkurso organizatoriai teigia, kad renginys kiekvienais metais sulaukia vis daugiau susidomėjimo, įmonės pristato savo kuriamas paslaugas bei sprendimus, o nominacijos pritaikomos prie to meto verslo tendencijų. Pernai gautas rekordinis skaičius paraiškų (daugiau negu 50), o projekto nugalėtoja tapo bendrovė „SK ID Solutions“, pristačiusi išmaniąją tapatybės patvirtinimo programą „Smart-ID“, kuria naudojasi „Swedbank“ ir SEB bankų klientai. Laukiami grandai ir startuoliai Konkurse laukiama tiek ilgametę patirtį sukaupusių įmonių, tiek pradedančių verslininkų ar startuolių, kurių sukurtos paslaugos išsiskiria iš kitų, yra funkcionalios ir atitinkančios rinkos poreikius. „Jau dabar Lietuvos verslas ir kuriamos inovacijos neatsilieka nuo Vakarų šalių, o mūsų turimas potencialas ir inovatyvios idėjos gerai vertinami visame pasaulyje. Yra daug mažų, tačiau progresyvių įmonių, kurios specializuojasi siaurose srityse ir prisideda prie šalies ūkio augimo. Šis konkursas – puiki platforma joms atsiskleisti ir pristatyti savo paslaugas visuomenei, susirasti partnerių bei plėsti savo veiklą“, – sako Rasa Beskajevienė, vadovaujanti aukštųjų technologijų ir automatizuotus logistikos sprendimus kuriančiai JAV kapitalo įmonei „Equinox Europe“. Ši kauniečių įmonė, kurios automatizuotų sandėlių valdymo sprendimai pasiekia net tolimąją Naująją Zelandiją, 2016-aisiais laimėjo „Metų logistikos sprendimo“ apdovanojimą. Gebėjimas prisitaikyti prie besikeičiančių tendencijų svarbus tiek kuriant paslaugas, tiek jas suteikiant. „Šiuolaikinėje ir labai dinamiškoje verslo aplinkoje svarbu ne vien tik rasti kliento poreikius atitinkantį sprendimą, bet dažnai ir inovatyvų sprendimą tiek savo turiniu, tiek forma. Tarp savo klientų turime nemažai startuolių bei gerai žinomų įmonių, kuriančių nestandartinius bei inovatyvius produktus finansų, biotechnologijų, IT ir kitose srityse, todėl esame priversti būti į juos panašiais, mąstyti ir dirbti nestandartiškai padėdami jiems realizuoti drąsius užmanymus. Mes tuo didžiuojamės, nes tokios įmonės didina Lietuvos konkurencingumą tarptautinėse rinkose ir yra mūsų šalies ekonomikos variklis“, – sako Eugenija Sutkienė, advokatų kontoros „TGS Baltic“, prieš dvejus metus laimėjusios „Metų paslaugą“, vadovaujančioji partnerė. Šiais metais daugiau dėmesio bus skirta išmaniesiems sprendimams, taip pat įtraukta ir nauja – Metų agroverslo sprendimas – nominacija, kurioje savo inovacijas galės pristatyti geriausi ūkiai ir žemės ūkio veikla užsiimančios įmonės. Paraiškas konkursui galima teikti oficialioje konkurso interneto svetainėje www.metupaslauga.lt, užpildžius paraišką. Paraiškos priimamos iki gegužės 2 d., o rezultatai bus skelbiami apdovanojimų renginyje, vyksiančiame gegužės 10 d. naujajame sostinės viešbutyje „Courtyard Marriott“.