Kaip informavo teismas, sausio pradžioje nuspręsta Šimaičiams suteikti 14 dienų terminą patikslinti žalos atsiradimo laikotarpį ir jos apskaičiavimo metodiką. Terminas šiai informacijai patikslinti dar nėra suėjęs. V. Šimaitis pateikė 13,13 mln. eurų, R. Šimaitienė - 11,59 mln. eurų dydžio ieškinius Generalinei prokuratūrai bei Valstybinei teritorijų planavimo ir statybos inspekcijai. Taip pat prašoma priteisti 5 proc. dydžio metines palūkanas. Apie planus kreiptis į teismą žiniasklaidai V. Šimaitis patvirtino gruodžio pradžioje. Anot verslininko, jis pateikė 25 mln. eurų dydžio ieškinį dėl žalos, kurią patyrė prokurorams kreipusis į teismą dėl „Elijos“ teisėtumo. Į teismą dėl patirtos žalos kreipėsi ir projektą plėtojusi dabar jau bankrutavusi bendrovė „Baltijos pirkliai“, pateikusi 8 mln. eurų dydžio ieškinį. Anot Generalinės prokuratūros, vykstant ginčams teisme, „Baltijos pirkliams“ nebuvo draudžiama disponuoti nekilnojamuoju turtu, sudaryti sandorių ar vystyti projektą, nebuvo areštuotos įmonės sąskaitos. Teigiama, jog 2008-2013 metais daugiau nei 200 asmenų projekte įsigijo nekilnojamojo turto. „Baltijos pirkliai“ nuo 2006 metų Šventosios kurorte statė 29 mln. eurų vertės viešbučio bei apartamentų kompleksą. Kurorto Mokyklos gatvėje 2010 metais baigtas statyti gyvenamųjų ir poilsio butų kompleksas, bendrovė šalia daugiaaukščių pastatų taip pat planavo statyti 45 mln. eurų vertės vandens pramogų parką su konferencijų centru. Prokurorai dėl statybų teisėtumo 2008 metais buvo kreipęsi į teismą, tačiau 2014 metais teismai nusprendė, jog kompleksas pastatytas teisėtai. Tais pačiais metais „Baltijos pirkliams“ iškelta bankroto byla. 2016 metais penkis neįrengtus daugiabučius varžytinėse už 3,63 mln. eurų iš bankroto administratoriaus įsigijo bendrovė „Naujoji Elija“, kuri į projekto užbaigimą planuoja investuoti 10 mln. eurų.