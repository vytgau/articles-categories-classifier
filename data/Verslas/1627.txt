Kaip pranešė Vilniaus savivaldybės bendrovė „Grinda“, esant intensyviam snygiui sostinėje gali būti užpustytų ar padengtų sniego koše kelio ruožų, todėl vairuotojų prašoma rinktis saugų greitį. Vilniaus gatvės ketvirtadienį buvo barstomos druska, jas valyti planuojama apmažėjus eismo dalyvių gatvėse. Kauno policija įspėja, kad dėl slidžios kelio dangos susidarė spūstys ties Parodos kalnu miesto centre, todėl rekomenduojama rinktis kitą maršrutą. Automobilių kelių direkcijos duomenimis, didžiojoje Lietuvos dalyje dalyje dėl snygio ir pustymo valstybinės reikšmės kelių dangos padengtos plonu sniego sluoksniu, provėžotos, slidžios. Keliuose dirba kelių priežiūros mechanizmai. Šiaurės ir vakarų Lietuvoje pagrindiniai keliai yra sausi. Mažesnio eismo intensyvumo rajoniniai keliai provėžoti, padengti prispausto sniego sluoksniu, slidūs. Oro temperatūra siekia nuo 8 iki 13 laipsnių šalčio. Hidrometeorologijos tarnybos duomenimis naktį daug kur pasnigs. Žemiausia oro temperatūra sieks nuo 11 iki 16 laipsnių šalčio.