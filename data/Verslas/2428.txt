Pasak „Victory funds“ bendraturtės V. Vanagės, įmonė aktyvią veiklą planuoja pradėti antrąjį šių metų pusmetį. „Pirmiausia planuojame kurti nekilnojamojo turto fondą. Ketiname daryti tai ką suprantame geriausiai: priiminėti investicinius sprendimus, susijusius su nekilnojamojo turto įsigijimu, valdymu ir vystymu. Ateityje turime planų steigti ir kitokio tipo fondus. Diversifikuojame savo verslą į kitas šakas, nes manome, jog investicinių fondų veikla Lietuvoje turi didelį potencialą“, - sakė V. Vanagė. Ji neatskleidė kokio dydžio turėtų būti planuojamas fondas, ar jau numatyta konkrečių objektų, į kuriuos jis investuos. Pasak V. Vanagės, planuojamo steigti fondo veikla nebus susijusi su Vanagų valdoma nekilnojamojo turto plėtros bendrove „Citus“. „Mes taip pat esame ir įmonių grupės „Citus“ akcininkai, tačiau fondų valdymo veikla bus visiškai atsieta nuo nekilnojamojo turto vystymo veiklos“, – tvirtino V. Vanagė. Pasak jos, „Victory funds“ sieks pritraukti mažmeninių investuotojų, kurie nori kaupti santaupas arba lėšas pensijai. „Fondai Lietuvoje yra neįvertinta investavimo galimybė dėl per mažos informacijos sklaidos bei dar tik augančio žmonių sąmoningumo apie savo santaupų valdymą. Kitas svarbus aspektas – jie neprieinami paprastam žmogui, nes norint į juos investuot reikia turėti specifinių žinių arba itin didelio kapitalo. Skirsime daug dėmesio žmonių edukavimui apie savo pinigų valdymą ir pinigų kaupimą senatvei. Manau, kad investiciniai fondai bus alternatyva indėliams, pinigų kaupimui, investavimui ir santaupų valdymui“, - aiškino V. Vanagė. Lietuvos banko Priežiūros tarnyba šią savaitę „Victory funds“ išdavė valdymo įmonės licenciją. Anot banko, bendrovė planuoja kurti nedidelės rizikos atvirojo tipo investicinį fondą, kuris investuotų į komercinį nekilnojamąjį turtą.