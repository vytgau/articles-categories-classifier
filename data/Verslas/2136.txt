Britams 2019-aisiais paliekant ES, Londone veikiantys bankai praras automatinę prieigą prie bendrosios Sąjungos rinkos. Šiuo metu ES ir Jungtinė Karalystė derasi dėl vadinamojo pereinamojo laikotarpio, kuris verslui suteiktų papildomą adaptacijos laikotarpį, tačiau derybos pastaruoju metu juda lėtai. „Negalime būti visiškai tikri dėl to, ar bus susitarta dėl pereinamojo laikotarpio“, - sakė S. Lautenschlaeger. „Visi bankai, norintys iš Jungtinės Karalystės persikelti į ES, tiesą pasakius, jau turėjo būti padavę prašymus licencijai. Jei prašymo jie vis dar nepateikė, tą padaryti turėtų vėliausiai iki antrojo 2018 m. ketvirčio pabaigos“, - pridūrė ji. Tuo pat metu S. Lautenschlaeger pažymėjo, kad ECB gali suteikti daugiau laiko bankams, jei šie pristatys aukšto lygio, patikimus persikėlimo planus. „Netoleruosime jokios fiktyvios bankų veiklos. Jei bankai nori veikti euro zonoje, jie čia turi vykdyti realias operacijas“, - perspėjo S. Lautenschlaeger.