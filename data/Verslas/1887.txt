„Laikinai, iki bus pranešta kitaip, įsigalioja draudimas bet kokiems ABLV banko mokėjimams“, - teigia ECB savo pareiškime. ECB pasinaudojo savo įgaliojimais paskelbti moratoriumą pirmą kartą nuo 2014 metų, kai prisiėmė plačius euro zonos bankų priežiūros įsipareigojimus. Praėjusią savaitę JAV iždo departamentas įvardijo ABLV banką kaip „instituciją, keliančią susirūpinimą dėl pinigų plovimo“ ir apkaltino jį ryšiais su Šiaurės Korėjos ginklų plėtros programa. ABLV finansinė padėtis, dar neseniai buvusi stabili, sparčiai pablogėjo nuo tada, kai jo prieiga prie finansinės sistemos buvo pristabdyta, netgi iškilo grėsmė institucijos išlikimui. Praėjusių metų rugsėjo pabaigoje banko balansas sudarė apie 3,6 mlrd. eurų. Likus dviem dienom iki ECB moratoriumo Latvijos Finansų ir kapitalo rinkos priežiūros komisija (FCMC) savo ataskaitoje skelbė, kad banko kapitalo pakankamumo ir likvidumo koeficientai - pagrindiniai banko finansinės padėties rodikliai - buvo geri. ECB sprendimas priimtas neturkus po to, kai šeštadienį Latvijos centrinio banko valdytojas Ilmaras Rimševičius, priklausantis ir ECB valdančiajai tarybai, buvo sulaikytas Korupcijos prevencijos biuro (KNAB) pareigūnų. Kaip AFP agentūrai sakė šaltinis, artimai susipažinęs su situacija, nėra jokio ryšio tarp ABLV atvejo ir centrinio banko vadovo sulaikymo. Kaip skelbta anksčiau, Jungtinių Valstijų iždo departamentas trečiam pagal turto vertę, 2017 m. rugsėjo duomenimis, Latvijos komerciniam bankui ABLV įvedė sankcijas, pareiškęs, kad šis bankas užsiėmė pinigų plovimu, sudarė sąlygas neteisėtiems atsiskaitymams ir korupcijai.