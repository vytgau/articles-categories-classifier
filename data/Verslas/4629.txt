Rugsėjį, palyginti su šių metų rugpjūčio mėnesiu, pramonės gamyba ir pardavimai, pašalinus sezono ir darbo dienų skaičiaus įtaką, sumenko 0,3 proc. iki 1,76 mlrd. eurų (nepašalinus - 0,1 proc.), pranešė Statistikos departamentas. Kasybos ir karjerų eksploatavimo bei apdirbamosios gamybos produkcija sausį-rugsėjį, palyginti su atitinkamu 2016-ųjų laikotarpiu, padidėjo 7,3 proc. (nepašalinus darbo dienų skaičiaus įtakos - 7,4 proc.). Tik apdirbamosios gamybos produkcija išaugo 7,1 proc. (7,3 proc.), apdirbamosios gamybos, išskyrus rafinuotų naftos produktų gamybą, produkcija - 6,3 proc. (6,5 proc.). Rugsėjį, palyginti su rugpjūčiu, kasybos ir karjerų eksploatavimo bei apdirbamosios gamybos produkcija, pašalinus sezono ir darbo dienų skaičiaus įtaką, smuktelėjo 0,1 proc., apdirbamosios pramonės produkcijos apimtys nepakito, apdirbamosios gamybos, išskyrus rafinuotų naftos produktų gamybą, produkcija - sumažėjo 0,7 procento. Per mėnesį, pašalinus sezono ir darbo dienų skaičiaus įtaką, sumažėjo variklinių transporto priemonių, priekabų ir puspriekabių gamybos produkcija – 8,9 proc., kitų nemetalo mineralinių produktų gamybos produkcija – 4,9 proc., maisto produktų gamybos produkcija – 1,4 proc., guminių ir plastikinių gaminių gamybos produkcija – 1,3 proc., gėrimų gamybos produkcija – 1 procentu. Pramonės produkcijos pardavimo ne Lietuvos rinkoje dalis padidėjo 0,1 procentinio punkto ir sudarė 64,3 proc., Lietuvos rinkoje – sumažėjo 0,1 procentinio punkto ir sudarė 35,7 procento. Daugiau negu pusę (53,5 proc.) ne Lietuvos rinkoje parduotos pramonės produkcijos vertės sudarė ne euro zonos šalims parduotos produkcijos vertė.