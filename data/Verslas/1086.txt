„Vienintelė komisija, apie kurią sakiau kad turi prasmę, nes tiriami ypatingai svarbūs, tektoniniai mūsų valstybei dalykai – kalbant apie politinę korupciją ir susisiejimą su verslu. Visa kita galėjo ir gali atlikti Viešųjų pirkimų tarnyba, Mokesčių inspekcija, prokuratūra, Finansinių nusikaltimų tyrimų tarnyba ir komitetai, kurie vykdo parlamentinę kontrolę“, – Žinių radijui ketvirtadienį sakė S. Skvernelis. Visgi jis aiškino, kad Seime palaikys iniciatyvą tirti buvusios finansų krizės aplinkybes. Kartu jis sakė, kad balsuos prieš komisiją dėl dirbamos žemės įsigijimų. „Jeigu kalbėtume apie krizę, kuri buvo, tai esminis dalykas, ką teikia Seimo Finansų ir biudžeto komiteto pirmininkas – ne Kubilių ar dar kažką tirti, o tirti, įvertinti krizės priežastis, kuri buvo tada (...). Jeigu tai bus sukoncentruota, o kaip matau pagal Stasio Jakeliūno paskutines redakcijas, yra būtent nukreipta į giluminių, sisteminių problemų sprendimą, o ne personalijų, tada taip (palaikysiu – BNS)“, – sakė S. Skvernelis. „Kalbant apie žemės ūkį manau, kad tuos klausimus profesionaliai yra kam atsakyti“, – teigė jis. Pasak S. Skvernelio, dalis su žemės ūkiu susijusių klausimų jau atsakyta Lietuvos banko, dalį tiria prokuratūra, savo darbą taip pat atlieka įvežamas trąšas tikrinantys muitininkai, įvežamų trąšų apmokestinimo klausimai yra kitų institucijų – ne Seimo – sritis. Anot premjero, jei būtų klausimų, į kuriuos negalėtų atsakyti kitos institucijos, ateityje specialios komisijos statutą būtų galima suteikti Seimo Kaimo reikalų komitetui.