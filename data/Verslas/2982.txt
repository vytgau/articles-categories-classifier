„Šalia didėjančio paskolų portfelio gyventojų ir įmonių finansiniai rezervai taip pat išaugę arba lieka stabilūs. Tai rodo, kad verslo ir namų ūkių finansinė situacija yra subalansuota. Taip pat verta atkreipti dėmesį, kad elektroniniai atsiskaitymai toliau demonstruoja reikšmingą šuolį”, - pažymi LBA prezidentas Mantas Zalatorius. Trečio ketvirčio pabaigoje, palyginti su tuo pačiu laikotarpiu pernai, bendras paskolų ir išankstinių mokėjimų portfelis išaugo beveik 7 proc. (š. m. trečią ketv. - apie 19,3 mlrd., praėjusių metų - 18 mlrd. eurų). Skolinimo apimtys daugiausia didėjo dėl toliau augusio gyventojų aktyvumo skolinantis. Paskolos namų ūkiams būstui pirkti padidėjo apie 8 proc., vartojimo kreditas - apie 11 proc., likusios paskolos namų ūkiams - apie 2 proc. Verslo įmonių finansavime taip pat matomos teigiamos tendencijos - paskolos juridiniams asmenims pakilo apie 4 proc. Bendras indėlių portfelis, palyginti šių ir praėjusių metų trečiojo ketvirčio pab. rezultatus, padidėjo apie 2 proc. - nuo 22,1 mlrd. iki 22,5 mlrd. eurų. Augimas ir toliau matomas namų ūkių indėlių iki pareikalavimo portfelyje - šis pakilo apie 13 proc. (š. m. trečiąjį ketv. - apie 7,9 mlrd., pernai tuo pačiu laikotarpiu - apie 7 mlrd. eurų). Taip pat pakilo (7 proc.) ir ne finansų bendrovių indėliai iki pareikalavimo. Palyginti šių ir praėjusių metų trečiojo ketv. pab. duomenis, pastebimai išaugo ne finansų bendrovių terminuotieji indėliai - nuo 174 iki 331 mln. eurų. Tuo tarpu namų ūkių terminuotojų indėlių portfelis dėl tebesitęsiančių nepatrauklių palūkanų dydžių mažėja. Trečią š. m. ketvirtį atsiskaitymų už pirkinius kortele suma perkopė 1,3 mlrd. eurų ir, palyginti su tuo pačiu laikotarpiu pernai, išaugo kiek daugiau nei penktadaliu. Atsiskaitymų už pirkinius kortele transakcijų skaičius taip pat kilo 18 proc. Tokie rezultatai jau kelerius metus iš eilės liudija apie įsitvirtinančius gyventojų įpročius vis dažniau atsiskaityti ne grynaisiais. Bankai fiksuoja ir nuolat kylančias atsiskaitymų bekontakte kortele tendencijas. Nepaisant to, pagal elektroninius atsikaitymus mūsų šalis vis dar gerokai atsilieka nuo kai kurių Europos, tarp jų ir Baltijos kaimynių, šalių. Vietų, kuriose galima atsiskaityti kortele, plėtra taip pat nenutrūksta - didėja mokėjimo kortelių skaitytuvų skaičius. Praėjusių metų trečio ketvirčio pab. buvo daugiau kaip 60,2 tūkst., šių metų tuo pačiu laikotarpiu - virš 63,5 tūkst. skaitytuvų. Lizingo rinka augo dviženkliu skaičiumi, bet jau nebe keliomis dešimtimis procentų. „Vienuolikos procentų augimas - tam tikros brandos požymis. Vienu pagrindinių augimą lėmusių veiksnių, kaip ir tikėtasi, tapo įvairios įrangos įsigijimo lizingo būdu augimas. Čia augimas siekė kone dvidešimt procentų. Įmonės investuoja į technologijų atnaujinimą. Labiausiai augusios sritys - žemės ūkio technika ir įvairi kita įranga“, - pažymi LBA Lizingo komiteto pirmininkas Laimonas Belickas. Transporto priemonių lizingo rinka kiek stabilizavosi, nors toliau demonstruoja teigiamas tendencijas.