Po darbo mieste blaškytis tenka 3 valandas Nuo 2013 metų rugsėjo mėnesio kai kuriems Vilniaus rajone gyvenantiems žmonėms susisiekimas su sostine stipriai apkarto. 108 maršruto „Sudervė–Šeškinės poliklinika“ konkursą laimėjo Šalčininkų autobusų parkas. Tada sumažintas reisų skaičius, pakeistas jų grafikas ir sutrumpinta trasa. Šiuo metu Šalčininkų autobusų parkui priklauso visi reisai Maišiagalos kryptimi. Vilniaus rajone, Avižienių kaime, gyvenantis Viačeslavas sako, kad prieš keletą metų autobusai važiuodavo bent kas valandą, o dabar dienos metu važiuoja tik vienas kitas. „Prieš porą metų važinėdavo „mikriukai“ iki pat centro ir gana dažnai, bent kas valandą tai tikrai. Buvo labai patogu, su vienu autobusu nuvažiuoji, išlipi ir eini, kur tau reikia. Dabar tai kažkoks absurdas. Pavyzdžiui, reikia nuvažiuoti pas gydytoją 13 val., tai turi važiuoti 10 val., nes su kitu nespėji. Tai nuolat arba vėluoji, arba dar laukti turi“, – skundžiasi vyras. Brinkiškių kaime gyvenanti Julija teigia, kad jau keletą metų visa kaimo bendruomenė skundžiasi rajono savivaldybei dėl maršruto „Šeškinės poliklinika–Brinkiškės“ laiko pakeitimo. „Važiuoja autobusas į Brinkiškes nuo Šeškinės poliklinikos 17.10 val., kai daugelis žmonių dirba centre arba prie stoties ir, baigę darbą 17 val., tikrai nespėja per dešimt minučių atsirasti Šeškinėje. Niekaip nesuprantu, kodėl negali tiesiog apkeisti reisų, nes po dvidešimt minučių paleidžia pustuštį autobusą į Sudervę, o mums pėdinti 4 kilometrus nuo Sudervės iki Brinkiškių, ypač rudenį ir žiemą, visai nėra malonu. Kitas autobusas į Brinkiškes važiuoja tik 20 val., tai tris valandas blaškytis mieste irgi nėra smagu,“ – pasakoja Brinkiškių gyventoja. Netenkina ne tik grafikas Dirbantiems arba besimokantiems iki vėlumos, kelionė namo taip pat tampa nesmagi. Paskutinis autobusas, važiuojantis per Avižienius į Sudervę, nuo Šeškinės poliklinikos išvyksta 21.15 val. Taigi, nespėjusiems į šį, tenka miesto autobusu važiuoti iki Bukiškių, o tada keliauti pėsčiomis. Šis „malonumas“ nėra labai saugus, nes eiti tenka neapšviesta gatve bent porą kilometrų, kur netgi nėra pėstiesiems skirto kelkraščio. Gyventojų netenkina ne tik autobusų grafikas, bet ir sąlygos, kuriomis tenka važiuoti. Avižienių gyventoja Aleksandra sako, kad tiek žiemą, tiek vasarą važinėti yra tikra kančia. Žiemą daugelis autobusų yra visiškai nešildomi, o vasarą kelionę itin gadina tvankumas ir kvapas, tvyrantis autobuso salone. „Ne tik šalta nežmoniškai, bet tie autobusai dar nuolat vėluoja, todėl tenka stypsoti šaltyje. Vairuotojai nemandagūs, riebiai keikiasi ir kartais atrodo, kad ne žmones veža, o kokias nors bulves – vairuoja chamiškai, nekreipia dėmesio į šviesoforų signalus“, – savo patirtimi dalinasi Aleksandra. Paklausta, ar bandė kreiptis į savivaldybę dėl tokios situacijos, moteris tik liūdnai nusišypso – per šiuos porą metų savivaldybė dar niekada nėra atkreipus jokio dėmesio į gyventojų pageidavimus. Šalčininkų autobusų parko atstovas, sakė, kad autobusai vėluoja retai ir tik esant sudėtingoms eismo sąlygoms: „Autobusai vėluoja dažniausiai tik keliomis minutėmis, todėl tragedijos aš čia nematau. Juk pasitaiko įvairių situacijų: transporto priemonės genda, pakliūva į kamščius, reikia tai įvertinti.“ Nemalonų vairuotojų elgesį jis pateisina tuo, kad darbas yra sunkus, ilgos darbo valandos, todėl esą nereikia stebėtis, kad kartais vairuotojams trūksta kantrybė. „Nesiginčiju, gali pasitaikyti nemalonių situacijų. Bet reikia suprasti ir vairuotojus – jiems reikia dirbti nuo ankstaus ryto iki vėlyvo vakaro. Reikia važiuoti tiksliai pagal grafiką, pasitaiko ir techninių bėdų, ir keleivių labai nemalonių. Tai yra įtemptas, daug streso keliantis darbas, o atleisti nelabai galime, nes vairuotojų, norinčių dirbti už 500 eurų, yra labai mažai“, – pasakoja Šalčininkų autobusų parko atstovas, prisistatęs Juzefo vardu. Savivaldybė sako negalinti tenkinti kiekvieno pageidavimų Apie esamą situaciją paklausus Vilniaus rajono savivaldybės, be daugybės nutarimų, pateiktų vietoj tiesioginių atsakymų apie viešąjį transportą, ši atsakė tik tiek, kad autobusų grafikas, esant galimybėms, suderinamas pagal gyventojų pageidavimus. Vilniaus rajono savivaldybės administracijos Viešųjų ir tarptautinių ryšių skyriaus vyriausioji specialistė Ilona Tučinska teigia, kad savivaldybė neturi galimybės tenkinti kiekvieno keleivio įgeidžius atskirai: „Autobusų eismo tvarkaraščiai sudaromi atsižvelgiant į didesnių keleivių grupių poreikius ir keleivių srautus. Intensyvesnis autobusų eismas organizuojamas ryte, kai keleiviams reikia laiku pasiekti darbovietes, mokiniams bei studentams – švietimo įstaigas, bei vakare – sugrįžti namo.“ Tačiau kodėl dėl tvarkaraščio pakeitimo kreipiantis visai gyvenvietės bendruomenei, vis tiek į pageidavimus neatsižvelgiama? Atsakymo į šį klausimą gauti, deja, nepavyko. Susisiekimo ministerijos Komunikacijos ir protokolo skyriaus vyriausioji specialistė Audronė Filimanavičienė tvirtina, kad ministerija visiškai nekontroliuoja rajonų viešojo transporto susisiekimo su miestais ir visa galia priklauso savivaldybei. Ministerijos atstovė negalėjo nurodyti, ar ministerija turi bendrą viziją, kaip šalyje turėtų atrodyti viešasis transportas rajonuose. „Susisiekimo ministerija nelabai gali kuo nors padėti šiuo klausimu. Nežinau, galbūt žmonės gali bandyti rinkti parašus ar dar ką nors daryti ir kreiptis į savivaldybę su prašymu, bet ministerija tikrai negali nieko padaryti. Todėl ir yra savivaldybė, nes tai yra gyventojų savivalda ir jie patys turi spręsti tokius klausimus“ – sako A. Filimanavičienė. Autobusas – tris dienas per savaitę Dar liūdnesnė situacija yra kitose Lietuvos savivaldybėse. Pavyzdžiui, Zarasų rajono gyventojai skundžiasi, kad jiems netgi nėra suteikiamos elementarios sąlygos dirbti, nes žmonės iš mažesnių gyvenviečių paprasčiausiai neturi normalaus susisiekimo su miestu. „Aš mielai eičiau dirbti, tačiau neturiu galimybės kasdien važiuoti į Zarasus arba Dusetas, nes neturiu mašinos, o autobusai važiuoja tik ryte ir per pietus“, – skundžiasi Zarasų rajone esančiame Avilių kaime gyvenanti trijų vaikų mama Dalia. Kad ir kiek darbo vietų besiūlytų Darbo birža, moteris negali eiti dirbti, nes nėra tinkamų transporto sąlygų. Zarasų rajono savivaldybei yra sunki našta išlaikyti bedarbius, kurių, paskutiniais duomenimis, čia registruota virš tūkstančio. Tačiau iš beveik kiekvienos gyvenvietės darbo dienomis autobusas į didžiausius rajono miestus – Zarasus arba Dusetas – važiuoja du kartus per dieną – maždaug 7 val. ryto ir 15 val. po pietų. O vasaros metu viešasis transportas važiuoja tik tris dienas per savaitę. Zarasų rajono mero pavaduotojas Arnoldas Abramavičius sako, kad Zarasų rajone važinėjančių autobusų laikas nėra derinamas prie norinčių dirbti, o yra sudarytas pagal moksleivius. „Viešasis transportas yra organizuojamas taip, kad jis būtų rentabilus. Jeigu važiuotų kokie du žmonės, tai visiškai neapsimoka važinėti autobusams dar ir vakarais. Žmonėms gal ir kyla problemų dėl to, bet gyventojų mažėja, o mes negauname tiek paramos, kad galėtume plėsti transporto infrastruktūrą. Taigi, ateityje vargu ar kas nors gali pasikeisti“ – teigia A. Abramavičius.