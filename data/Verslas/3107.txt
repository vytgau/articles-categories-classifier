Šiuo klausimu buvo pasiektas visų partijų sutarimas. „Mes reformuojame Švedijos pensijų sistemą, kad padidintume pensijas ir padidintume saugumą tiek dabartiniams, tiek ir būsimiems pensininkams“, – bendrame pranešime paskelbė socialinių reikalų ministrė Annika Strandhall ir finansinių rinkų ministras Peras Bolundas. „Kadangi mes ilgiau gyvename, ilgiau ir turime dirbti, kad pensijos ir toliau augtų. Šis susitarimas yra svarbus žingsnis link ilgesnio darbinio gyvenimo ir tuo pačiu didesnių pensijų bei gausesnių gerovės valstybės išteklių“, – tame pačiame pareiškime sakė keturių centro-dešinės opozicinių partijų atstovai. Pensinis amžius bus ilginamas laipsniškai iki 2026 metų. Šiuo metu švedai į pensiją gali išeiti sukakę 61 metų. Tiesa, daugelis dėl finansinių priežasčių ir toliau dirba. Vidutinis išėjimo į pensiją amžiaus yra 64,5 metų, rodo oficiali statistika. Pagal reformuotą sistemą, švedams bus leista dirbti iki 69 metų, palyginti su 67 metais dabar. Pensijos Švedijoje gerokai skiriasi ir priklauso nuo tada, kada žmogus išėjo į pensiją. Pensijos nustatomos atsižvelgiant į kolektyvines atlyginimį sutartis, dėl kurių susitaria darbdaviai ir profsąjungos. Švedijoje asmuo gali gauti trijų dalių pensiją: valstybės mokamą pensiją, darbdavio mokamą pensiją ir privačiai sukauptą pensiją, jeigu žmogus tokią kaupė.