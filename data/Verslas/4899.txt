Siūloma naikinti žemės įsigijimo saugiklius, numatančius kvalifikacijos reikalavimus žemės pirkėjams, dėl kurių Europos Komisija (EK) yra pradėjusi pažeidimo procedūrą prieš Lietuvą ir kurie kliudo šaliai įstoti į Ekonominio bendradarbiavimo ir plėtros organizaciją (EBPO). Dabar žemę įsigyti gali tik turintieji tam tikrų profesinių įgūdžių ir kompetencijų: ne mažesnį kaip 3 metų ūkininkavimo stažą, žemės ūkio išsimokslinimo diplomą, deklaravusieji naudmenas ir pasėlius, įregistravę savo ūkį. Pirmumo teisę įsigyti privačią žemę siūloma suteikti žemdirbiams arba įmonėms, veikiančioms savivaldybėje, kur parduodamas sklypas, arba jei jos ribojasi, bet yra kitoje savivaldybėje. Jei jie atsisakytų pirmumo teisės, pardavėjas turėtų teisę parduoti bet kam. Dabar pirmumo teisę įsigyti žemę turi sklypo bendraturčiai, nuomotojai ir žmonės, kurių žemė ribojasi su parduodamu sklypu. Pataisos leistų dovanoti žemę artimiausiems giminaičiams - dabar to negalima padaryti, ją galima tik paveldėti.